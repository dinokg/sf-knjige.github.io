<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. jun
<P>&nbsp;&nbsp;&nbsp;&nbsp;&nbsp;"Morituri te salutamus", reče Mordekaj, otvarajući vrata, nasmejan, na šta ja, potpuno ugasnuo, nisam imao bolji odgovor osim optimističkog pokreta rukom.
<BR>&nbsp;&nbsp;&nbsp;&nbsp;&nbsp;"Quind nunc?" upitao je, zatvarajući vrata - osećao sam se još manje sposoban da odgovorim na to pitanje. Zapravo, jedina svrha moje posete bila je da izbegnem suočavanje sa problemom a-šta-sad.
<BR>&nbsp;&nbsp;&nbsp;&nbsp;&nbsp;"Milosrđe", odgovorio sam. "Koji bih drugi razlog mogao imati da osvetlim tvoju turobnu ćeliju?" Mala šala, koja je, omanuvši, samo navukla još turobnosti.
<BR>&nbsp;&nbsp;&nbsp;&nbsp;&nbsp;"Baza milosrđa", reče Mordekaj, "neutrališe kiselinu sumnje u samog sebe."
<BR>&nbsp;&nbsp;&nbsp;&nbsp;&nbsp;"Da li i ti dobijaš primerak mog dnevnika?" upitao sam.
<BR>&nbsp;&nbsp;&nbsp;&nbsp;&nbsp;"Ne, ali mnogo viđam Hasta, i zabrinuti smo za tebe. Znaš, ti u svom dnevniku ne bi napisao nešto što zaista hoćeš da ostane tajna, pa stoga nema razloga da se mrštiš. Tvoj je problem, Saketi, intelektualna gordost. Voliš da praviš sjebani oratorijum od svakog duhovnog svrbeža i drhturenja koje te spopadne. E sad, ono što ti ja predlažem, ako ćeš da izgubiš veru, onda bogamu idi kod zubara da to izvadiš. Boleće samo ako nastaviš da čačkaš."
<BR>&nbsp;&nbsp;&nbsp;&nbsp;&nbsp;"Ali ja sam došao ovamo da se zainteresujem za tvoje probleme, Mordekaj. Svoje jedino želim da zaboravim."
<BR>&nbsp;&nbsp;&nbsp;&nbsp;&nbsp;"Dabome, dabome. E, pa, onda se raskomoti. Imam dovoljno problema za obojicu." Prodorno je zviznuo, i pozvao: "Opsi! Mopsi! Zeko-Pego! Dođite da se rukujete sa svojim novim malim bratom." Okrenuo se i rekao mi: "Mogu li da vam predstavim svoja tri pajtaša? Svoje ognjene zmajeve?"
<BR>&nbsp;&nbsp;&nbsp;&nbsp;&nbsp;Iz sparne tame prostorije (osvetljene samo svetlošću dve sveće koje su stajale na stolu pored udaljenog zida, i treće, koju je M. držao u ruci) oprezno su doskakutala tri zeca. Jedan je bio beo, bez mrljice, a druga dva šarena.
<BR>&nbsp;&nbsp;&nbsp;&nbsp;&nbsp;"Opsi", reče Mordekaj. "Rukuj se s mojim prijateljem Donovanom."
<BR>&nbsp;&nbsp;&nbsp;&nbsp;&nbsp;Nisko sam se sagnuo, a beli zec je doskakutao dva skoka bliže, oštroumno onjušio, podigao se na zadnje noge i ispružio prednju desnu šapicu, koju sam primio palcem i kažiprstom i prodrmao.
<BR>&nbsp;&nbsp;&nbsp;&nbsp;&nbsp;"Milo mi je, Opsi", rekoh.
<BR>&nbsp;&nbsp;&nbsp;&nbsp;&nbsp;Opsi izvuče krznatu šapicu iz mog stiska i povuče se.
<BR>&nbsp;&nbsp;&nbsp;&nbsp;&nbsp;"Opsi?" upitao sam Mordekaja.
<BR>&nbsp;&nbsp;&nbsp;&nbsp;&nbsp;"Skraćenica za opsimat - onaj koji počinje da uči pozno u životu. Svi smo mi ovde opsimati. Hajde Mopsi, na tebe je red."
<BR>&nbsp;&nbsp;&nbsp;&nbsp;&nbsp;Približio se drugi zec, išaran mrkim i crnim pegama. Kad se uspravio na zadnje šape, mogao sam da vidim na njegovom trbuhu nešto što je izgledalo kao vime mada sasvim nesrazmerne veličine. Pokazao sam ga Mordekaju.
<BR>&nbsp;&nbsp;&nbsp;&nbsp;&nbsp;"Znaš, to je orhitis - zapaljenje mošnica. To je cena koju oni plaćaju za to što su tako bistri."
<BR>&nbsp;&nbsp;&nbsp;&nbsp;&nbsp;Naglo sam ispustio Mopsijevu šapicu, preplašivši sva tri zeca natrag u njihova skrovišta, u tamnoj sobi.
<BR>&nbsp;&nbsp;&nbsp;&nbsp;&nbsp;"Oh, ne brini zbog bacila. Jedino kad bi taj prst stavio u usta... Da bi rasle spirohetama je potrebno toplo, vlažno mesto. To je ono što veneričnu bolest čini tako veneričnom. Možeš da se dezinfikuješ u mom kupatilu, ali mogu li prvo da pozovem Zeku-Pegu natrag? Mora da se oseća vrlo nesiguran jer si ga preskočio."
<BR>&nbsp;&nbsp;&nbsp;&nbsp;&nbsp;Preko volje sam se rukovao sa Zekom-Pegom. Posle toga sam se oprao sapunom i hladnom vodom.
<BR>&nbsp;&nbsp;&nbsp;&nbsp;&nbsp;"Gde je Zekhop?" upitao sam, sapunjajući se po drugi put.
<BR>&nbsp;&nbsp;&nbsp;&nbsp;&nbsp;"Otišao je bogu na istinu", odgovorio je Mordekaj iz tmine. "Zečevi se ne drže tako dugo kao mi. Dve, tri nedelje, i onda, paf!"
<BR>&nbsp;&nbsp;&nbsp;&nbsp;&nbsp;Kad sam se iz fluorescentnog kupatila vratio u veću sobu, za trenutak sam obnevideo. "Treba da probaš plinsko svetlo, Mordekaj. Predivni izum našeg modernog doba."
<BR>&nbsp;&nbsp;&nbsp;&nbsp;&nbsp;"U stvari, plinsko svetlo mi gori u dane kad mi oči nisu pod otkazom. Ali u danima kao današnji jaka svetlost bi prošla kroz moj nežni sulc kao igličasti grad. Da li da ti ispričam o svojim drugim oboljenjima? Hoćeš li se sažaliti?"
<BR>&nbsp;&nbsp;&nbsp;&nbsp;&nbsp;"Ako bi to za tebe bilo ikakvo olakšanje."
<BR>&nbsp;&nbsp;&nbsp;&nbsp;&nbsp;"Oh, neizmerno olakšanje. Prva dva meseca nije bilo ničeg što bi sada izgledalo posebno vredno pomena: nekoliko čireva po desnima, osip, otekline - ništa što ma koji izvežbani hipohondar ne bi mogao da uradi za sebe. A onda sam, u trećem mesecu, dobio laringitis uz istovremeno neobuzdano oduševljenje za matematiku. Vrlo pogodan hobi za mutavce, a? Ubrzo potom počela je da mi se raspada jetra i požutele su mi beonjače. Od tada živim na krompir-pireu, kuvanom voću, fantastičnim slatkišima i sve nekim takvim bljuvotinama. Ništa meso, ništa riba, ništa piće. Ne da mi je baš mnogo stalo do pića. Hoću da kažem, nije mi potreban jači duhovni stimulans od ovog koji imam, zar ne? U vreme hepatitisa sam dobio svoj prvi literarni poriv, pa sam naučio francuski i nemački - i tad sam napisao onu priču koju ti još nisam pokazao. Ne odlazi iz ove sobe a da je ne poneseš - čuješ li, Saketi?"
<BR>&nbsp;&nbsp;&nbsp;&nbsp;&nbsp;"Već sam nameravao da je zatražim."
<BR>&nbsp;&nbsp;&nbsp;&nbsp;&nbsp;"Do u četvrti mesec bio sam samo vreća boljetica. Teškoća da se one opišu je ta što u retrospektivnoj naraciji svojim bolestima dajem suviše jasne granice. U stvari, faze su zamućene i poklapaju se. Čirevi u ustima i osipi nisu nestali zato što se pojavilo nešto drugo, a ima i nejasnih grčeva i iznenadnih proliva i trzaja celog tela koji dođu i odu za dan ili sat. Sa svim simptomima koje sam imao u ovom ili onom trenutku, gotovo da sam iscrpao Hastingsovu enciklopediju patologije."
<BR>&nbsp;&nbsp;&nbsp;&nbsp;&nbsp;"Zar nije Religije i etike?"
<BR>&nbsp;&nbsp;&nbsp;&nbsp;&nbsp;"Iscrpao sam i nju."
<BR>&nbsp;&nbsp;&nbsp;&nbsp;&nbsp;"Ali kada? Kad si našao vreme za sve to obrazovanje? To je ono što ne mogu da shvatim. Gde si, za sedam meseci, našao vremena da prikupiš... sve?"
<BR>&nbsp;&nbsp;&nbsp;&nbsp;&nbsp;"Sedi, Saketi, i ispričaću ti o svemu. Ali prvo mi učini uslugu - donesi mi onaj termos sa mog radnog stola. Budi drug."
<BR>&nbsp;&nbsp;&nbsp;&nbsp;&nbsp;Oči su mi se prilagodile na poluosvetljenu sobu, i mogao sam da odem do stola ne saplevši se. Termos orošen kapljicama stajao je na STROGO POVERLJIVIM koricama dosijea, od one vrste kakvu mi je slao Hast. Njegovo mokro dno napravilo je prstenastu mrlju na kartonu.
<BR>&nbsp;&nbsp;&nbsp;&nbsp;&nbsp;"Hvala", reče Mordekaj, prihvatajući termos i otčepljujući ga. Bio je poluopružen na niskom divanu presvučenom prugastom svilom, poduprt mekim jastučićima. Jedan od šarenih zečeva sklupčao se u njegovom krilu.
<BR>&nbsp;&nbsp;&nbsp;&nbsp;&nbsp;Bučno je otpio iz termosa. "Ponudio bih te, ali..."
<BR>&nbsp;&nbsp;&nbsp;&nbsp;&nbsp;"Hvala, kao da jesi. Nisam žedan."
<BR>&nbsp;&nbsp;&nbsp;&nbsp;&nbsp;"Problem, vidiš, nije u tome kako to radim, već kako da prestanem to da radim. Ne mogu da prestanem i u tome je pola mog jada. U najgorim svojim trenucima, dok mi je glava, bljujući, u pišarniku, stari moždani sulc samo nastavlja da fermentira, nesvestan pomanjkanja some. Ne, nije nesvestan; prosto ravnodušan, na odstojanju, posmatrač. Više me zanimaju fovističke boje mojih bljuvotina ili hemija želudačnih kiselina nego puki lokalni jadi mojih creva. Ja stalno mislim; premišljam, proračunavam. Ovaj moždani sulc se nikad ne zaustavlja, baš kao što se ne zaustavljaju srce ili pluća. Čak i dok ovde sedim i govorim, moj um se razleteo po tangentama, kovitima, pokušavajući da sveže sve nepovezane delove univerzuma u jedinstveni čvor svesti. Jebeš ga, ne prestaje. Noću su mi potrebne injekcije da bih zaspao, a dok spavam sanjam tehnikolorske košmare besprimernog, i koliko mi je poznato, potpuno originalnog užasa. Da ti se skrvi led. To je nekakav spunerizam."
<BR>&nbsp;&nbsp;&nbsp;&nbsp;&nbsp;"Jeste, primetio sam."
<BR>&nbsp;&nbsp;&nbsp;&nbsp;&nbsp;"Ipak, jedna stvar - jedna stvar može da ga zaustavi, na kratko: kad dobijam napad. Nakon toga sam još sat srećno beslovesan."
<BR>&nbsp;&nbsp;&nbsp;&nbsp;&nbsp;"I ti imaš napade."
<BR>&nbsp;&nbsp;&nbsp;&nbsp;&nbsp;"U sve manjim razmacima. To su trudovi pomoću kojih se pripremam da svoj duh predam praznini. Aortitis - to je poslednja vest iz središta zbivanja. Aorta mi više nije elastična, pa sad, kako sam shvatio, zalistak propada. Krv se pri svakom otkucaju vraća natrag u levu komoru, te stara mašinica (kako ga od milja zovemo) ubrzava da bi nadoknadila. Ali, ubrzo - paf! Još jedan mali zeka pade na poprištu nauke." Položio je dve teške crne šake na sklupčanog zeca i zatvorio oči. "Nije li to patetično?"
<BR>&nbsp;&nbsp;&nbsp;&nbsp;&nbsp;Ne dižući se sa jastuka na podu, popunio sam vreme (iznenada ispražnjeno kao probušena kapsula Džemini koja gubi vazduh jednim brzim uuups!) nemim razgledanjem Mordekajeve sobe. Mada velika koliko moja, njena tama puna sevova stvarala je iluziju beskrajne prostranosti iz koje su se, na mahove, izdvajale hipoteze o nameštaju. Faustovske police za knjige dosezale su do tavanice duž svih zidova, osim gde je stajao divan iznad kojeg je visila reprodukcija oltara u Gentu, a njeno nepodudaranje sa originalom bilo je prikriveno povoljnom tminom.
<BR>&nbsp;&nbsp;&nbsp;&nbsp;&nbsp;Blizu prenatrpanog radnog stola (koji je gotovo potpuno zauzimao ono što je po rasporedu u mojoj sobi bilo uzvišenje za spavanje) nalazio se aparat-mehanizam ili skulptura od metala visoka oko četiri stope, koja se sastojala od nekoliko uvis stremećih šipki, na čijim su vrhovima bile male metalne kugle koje su svetlucale pri svetlosti sveća, a okružavale su centralnu, veću kuglu, koja se zlatasto presijavala: svi ovi delovi uspostavljali su jednu za mišljenu sferu ocrtanu sa dva debela gvozdena pojasa.
<BR>&nbsp;&nbsp;&nbsp;&nbsp;&nbsp;"Ono?" reče Mordekaj. "To je moj model koji prikazuje kretanje planeta. Napravljen po lično mojim specifikacijama. Raznolika kretanja svakog malog meseca i planete regulišu na-na-na- n-ti stepen minijaturizovani ugrađeni radio elementi. Pravo sa stranica Popularne elektronike, zar ne?"
<BR>&nbsp;&nbsp;&nbsp;&nbsp;&nbsp;"Ali čemu služi?"
<BR>&nbsp;&nbsp;&nbsp;&nbsp;&nbsp;"On je odraz prirode - nije li to dovoljno? Nekada, davno, brljao sam po astrologiji, ali je to čak i onda imalo samo simboličan značaj. Za pravi rad postoji gore opservatorija. Ah, da li su ti to oči zablistale jer si se nečem domislio? Naziraj Velikog bekstva? Batali to, Saketi. Mi nikad ne dospevamo dalje od malog planetarijuma, do kog prijem s teleskopa prenosi interna televizija."
<BR>&nbsp;&nbsp;&nbsp;&nbsp;&nbsp;"Kažeš 'nekada davno'. Da li to znači da si digao ruke od astrologije?"
<BR>&nbsp;&nbsp;&nbsp;&nbsp;&nbsp;Mordekaj je uzdahnuo. "Život je tako kratak. Nema mesta za sve. Pomisli na sve ženske koje sad neću nikad tucati, na sve pesme uz koje neću igrati. A takođe bih voleo da mi se pružila prilika da odem u Evropu i hitro bacim pogled na sve one stvari o kojima sam čitao. Kultura. Ali to mi nije zapisano u zvezdama. Uvek ću ti zavideti na onom putovanju u Evropu. Sva ona mesta u koja želim da odem. Rim, Firenca, Venecija. Engleske katedrale. Mon Sen Mišel. Eskorijal. Briž i", sa pokretom ka slici u pozlaćenom okviru jagnjeta što krvari, "Gent. Svuda, u stvari, a kuda si ti otišao, ti tupadžijo. U Švajcarsku i Nemačku! Isuse Hriste, što li si se tamo zamlaćivao? Hoću reći, šta su planine? One su bradavice na licu Zemlje. A što se tiče bilo čeg severno od Alpa... Eto, četiri godine sam služio odmah pored Hajdelberga, i što se mene tiče, Evropa prestaje na Rajni. Najbolji dokaz je činjenica da mi je prijao svaki pivom naliveni, od knedli razgnjecani minut mojih odsustava. Osim kad su domoroci isuviše buljili u moju-za-njih-zapanjujuću pigmentaciju pa sam se osećao kao zaostatak iz Buhenvalda. Deutschland!" Mordekaj je objavu svoje presude zaključio s takvom žestinom da je užasnuti zec zaždio iz njegovog krila. "Radije bih odmor proveo u Misisipiju."
<BR>&nbsp;&nbsp;&nbsp;&nbsp;&nbsp;"To je s moje strane dovelo do nekoliko uspomena o mojoj fulbrajtovskoj godini, dovoljno ugodnih da se prepričaju, ali ovde mimo glavnog predmeta, zajedno sa kratkim pregledom, punim krivice, mojih razloga (književnih, muzičkih) zbog kojih sam zarad Nemačke napustio Evropu (distinkcija koju sam prećutno prihvatio)."
<BR>&nbsp;&nbsp;&nbsp;&nbsp;&nbsp;"Rilke-gnjilke!" reče Mordekaj kad sam završio. "Knjige možeš da čitaš i ovde. Priznaj - opčinjenost Nemačkom u ovom veku opčinjenost je gnusobom. Odlaziš tamo kako bi onjušio pramen dima što još lebdi u vazduhu. Kaži mi jedno - jesi li napravio izlet do Dahaua, ili nisi?"
<BR>&nbsp;&nbsp;&nbsp;&nbsp;&nbsp;Jesam, i ispiričao sam mu. Želeo je da mu opišem grad i logor, i povinovao sam se. Njegova glad za detaljima bila je suviše velika da bi je moje pamćenje moglo zadovoljiti, iako sam samog sebe iznenadio podrobnostima koje sam uspeo da napabirčim: prošlo je dosta vremena otkad sam bio tamo.
<BR>&nbsp;&nbsp;&nbsp;&nbsp;&nbsp;"Pitao sam samo zato", reče Mordekaj, kad se uverio da su izvori pamćenja presušili, "što sam u poslednje vreme sanjao o logorima smrti. Shvatljiva zanimacija, slažeš li se? Očito, to je samo analogija s našim malim domom, ovde na Zapadu. Izuzevši to što sam zatvorenik i izuzevši to što sam određen za istrebljenje, ne mogu da se požalim. Na kraju krajeva nije li svako?"
<BR>&nbsp;&nbsp;&nbsp;&nbsp;&nbsp;"Zatvorenik? Često se tako osećam - jeste."
<BR>&nbsp;&nbsp;&nbsp;&nbsp;&nbsp;"Nije. Mislio sam: određen za klanicu. Razlika je u tome što sam imao tu nesreću da zavirim u naređenje o pogubljenju, dok većina Ijudi ode do peći misleći da će se tuširati." Hrapavo se nasmejao, okrenuvši se postrance na divanu da me bolje vidi, jer sam sada stajao na drugom kraju sobe, pored satnog mehanizma za planetarni model.
<BR>&nbsp;&nbsp;&nbsp;&nbsp;&nbsp;"Nije to samo Nemačka", rekao je. "I nije to samo logor Arhimed. To je ceo univerzum. Ceo prokleti univerzum je zajebani koncentracioni logor."
<BR>&nbsp;&nbsp;&nbsp;&nbsp;&nbsp;Mordekaj se otkotrljao natrag u hrpu jastučića sa kićankama, istovremeno kašljući i smejući se, oborivši poluprazan termos na persijski tepih koji je pokrivao popločani pod. Dohvatio ga je, video da je prazan i uz psovku ga zavitlao preko sobe, provalivši krilo obojenog paravana što je odeljivao jedan ugao sobe.
<BR>&nbsp;&nbsp;&nbsp;&nbsp;&nbsp;"Pritisni na dugme pored vrata, hoćeš li, Saketi? Treba mi još te bljutave ušećerene vode koju ovde nazivaju kafom. Baš si drug."
<BR>&nbsp;&nbsp;&nbsp;&nbsp;&nbsp;Gotovo u istom trenutku kad sam pozvonio, stigao je čuvar u crnoj uniformi (to je bio Prdonja) sa kolicima natovarenim kolačima, od kojih je Mordekaj napravio odbir. Meni je drugi posilni pružio tri otmene porcelanske činije pune sveže narezane šargarepe.
<BR>&nbsp;&nbsp;&nbsp;&nbsp;&nbsp;Mordekaj je odgurnuo razvalinu knjiga i papira sa ivice svog radnog stola, napravivši mesto za naše tanjire i poslužavnik s kolačima. Zagrizao je veliki čokoladni ekler, štrcnuvši sa drugog kraja šlag na list otkucanih brojeva.
<BR>&nbsp;&nbsp;&nbsp;&nbsp;&nbsp;"Uvek želim", rekao je s punim ustima, "da to bude meso."
<BR>&nbsp;&nbsp;&nbsp;&nbsp;&nbsp;U međuvremenu su se zečevi uspentrali na sto i diskretno grickali svoju šargarepu. Čak i pri svetlosti sveća mogao sam da vidim razgovetni trag što su ga zagnojene šape ostavile po otvorenim knjigama i koricama POVERLJIVO.
<BR>&nbsp;&nbsp;&nbsp;&nbsp;&nbsp;"Samo izvoli, samo izvoli", reče Mordekaj, posluživši se komadom slatke pite sa sirom.
<BR>&nbsp;&nbsp;&nbsp;&nbsp;&nbsp;"Hvala, ali stvarno nisam gladan."
<BR>&nbsp;&nbsp;&nbsp;&nbsp;&nbsp;"Onda ne obraćaj pažnju na mene. Ja jesam."
<BR>&nbsp;&nbsp;&nbsp;&nbsp;&nbsp;Svesrdno sam se trudio da ne obraćam pažnju, no da bih to postigao bilo je neophodno da svoju pažnju posvetim nečem drugom, i tako sam u trajanju dve šolje kafe i četiri velika kolača mogao da uzmem slučajne uzorke gornjih slojeva Mordekajevog radnog stola. U popisu koji sledi nužno izostavljam sve što se nalazilo izvan domašaja svetlosti triju sveća, kao i sve moguće ranije Troje misli koje su zatrpane ispod.
<BR>&nbsp;&nbsp;&nbsp;&nbsp;&nbsp;Video sam:
<BR>&nbsp;&nbsp;&nbsp;&nbsp;&nbsp;Nekoliko knjiga o alhemiji - Tabula smaragdina. Zlatni i blagosloveni kovčežić čudesa Prirode od Benediktusa Figulisa, Geberova Dela, Poasonovog Nikolasa Flamela itd. - mnoge u poslednjim stadijima slikovitosti;
<BR>&nbsp;&nbsp;&nbsp;&nbsp;&nbsp;Tabele proizvoljno naređanih brojeva;
<BR>&nbsp;&nbsp;&nbsp;&nbsp;&nbsp;Tri ili četiri udžbenika elektronike - najobimniji: Tehnologija DNA od vunderkinda s Kalifornijskog tehničkog fakulteta Kurta Vredena, prekucan, sa zamamnom etiketom POVERLJIVO prilepljenom na kartonske korice;
<BR>&nbsp;&nbsp;&nbsp;&nbsp;&nbsp;Nekoliko reprodukcija u boji iscepljenih iz Skirinih knjiga o umetnosti, uglavnom dela flamanskih majstora, mada je tu bio detalj Rafaelove Atinske škole i ofucani otisak Direrovog drvoreza Melanholija;
<BR>&nbsp;&nbsp;&nbsp;&nbsp;&nbsp;Plastična lobanja, vrio dekorativna, s očima od imitacije rubina;
<BR>&nbsp;&nbsp;&nbsp;&nbsp;&nbsp;Remboova biografija od Enid Starki, i Plejadino izdanje pesnikovih dela;
<BR>&nbsp;&nbsp;&nbsp;&nbsp;&nbsp;IV tom Hastingsove Enciklopedije, na čije otvorene stranice je Mordekaj (ili jedan od zečeva?) prevrnuo mastionicu;
<BR>&nbsp;&nbsp;&nbsp;&nbsp;&nbsp;Vitgeštajnov Tractatus Logico-Philosophicus sa još malo istog mastila na kožnom povezu (sada, dok pravim ovaj popis; prisećam se za šta je Luter upotrebljavao mastionice);
<BR>&nbsp;&nbsp;&nbsp;&nbsp;&nbsp;Štapići od stabljika hajdučke trave;
<BR>&nbsp;&nbsp;&nbsp;&nbsp;&nbsp;Nekoliko fascikli, raznih boja, narandžaste, mrke, sive, crne - njihove otkucane etikete slabo čitljive pri lošem svetlu, izuzimajući najbližu - Knjiga rashoda od Dž. Vagnera. Iz njenih stranica izvirivao je (da li je njoj pripadao, pa ispao, ili samo služio za obeležavanje, ne mogu da kažem) ispucali list pergamenta na kojem je raznobojnim mastilima bio nacrtan nezgrapan crtež, ne mnogo veštije od prosečne drljotine iz muškog klozeta. Onaj deo crteža koji sam mogao da vidim predstavljao je krunisanog i bradatog čoveka kako drži dugačko žezlo na kojem je naslagano, jedna na drugu, još šest kruna. Kralj je stajao na čudnom postolju koje je cvetoliko raslo sa puzavice, koja se, iznad kraljeve glave, granala u neku vrstu rešetke. Tamo gde su bili spojevi rešetke nalazilo se još šest muških glava, prostije, niže vrste, a uz svaku glavu jedno slovo abecede, od D do I. Leva polovina ove glavonosne puzavice izvijala se van pogleda u Džordžovu zatvorenu knjigu;
<BR>&nbsp;&nbsp;&nbsp;&nbsp;&nbsp;I, prekrivajući sve ostalo, hrpe Mordekajevih stenografskih škrabotina, a među njima se nalazilo nekoliko crteža koji su bili izrađeni još nezgrapnije od ovog koji sam upravo opisao.
<BR>&nbsp;&nbsp;&nbsp;&nbsp;&nbsp;Kraj popisa.
<BR>&nbsp;&nbsp;&nbsp;&nbsp;&nbsp;Osim povremenih rasejanih milošti upućenih zečevima koji su, završivši svoju zakusku, njuškali poslužavnik s kolačima), Mordekaj je ćutao dok se nabokavao kolačima. Međutim, posle finalne korpice s jagodama, ponovo je postao pričljiv, da ne kažem maničan:
<BR>&nbsp;&nbsp;&nbsp;&nbsp;&nbsp;"Da li ti je dovoljno toplo? Odista bih morao da smanjim temperaturu peći kad imam društvo, ali tada dobijam drhtavicu. Hoćeš li da vidiš autentično filosofsko jaje? Nijedan alhemičar ne može da bude bez njega. Naravno da hoćeš. Dođi - danas ću ti razotkriti sve misterije."
<BR>&nbsp;&nbsp;&nbsp;&nbsp;&nbsp;Krenuo sam za njim do onog daljeg, zaklonjenog ugla sobe i primetio sam kako se vrelina, dok smo se približavali, pojačava. Pored četvrtaste, pločicama obložene peći koju je sakrivao paravan, vazduh je bio zagrejan do temperature saune.
<BR>&nbsp;&nbsp;&nbsp;&nbsp;&nbsp;"Glete!" intonirao je Mordekaj. "Atanor!"
<BR>&nbsp;&nbsp;&nbsp;&nbsp;&nbsp;S police na zidu uzeo je dva teška štitnika za lice, pružajući mi jedan. "Oni se upotrebljavaju kad je bračna ložnica otvorena", objasnio je, bez izraza na licu. "Moraćeš da oprostiš mom atanoru: on je, priznajem, na struju, što nije baš comme il faut", što je Mordekaj izgovorio kao kam-il-fota, "ali se na taj način mnogo lakše održava vatra koja je puna pare, proždiruća, postojana, nerazorna, tankoćutna, sveobuhvatna, vazdušasta, koja ometa i izvitoperava. Mi ovde stremimo tradicionalnim ciljevima alhemije, ali sam sebi dozvolio izvesnu slobodu u pogledu nekih sredstava koja koristimo.
<BR>&nbsp;&nbsp;&nbsp;&nbsp;&nbsp;E, sad, ako staviš tu masku, pustiću te da zaviriš u maminu tibu, kako je od milja nazivaju u struci."
<BR>&nbsp;&nbsp;&nbsp;&nbsp;&nbsp;Prorezi za oči na maski bili su zaštićeni obojenim staklom. Stavivši je u tamnoj sobi, bio sam kao slep.
<BR>&nbsp;&nbsp;&nbsp;&nbsp;&nbsp;"Ecce." reče Mordekaj, i vrh pločicama obložene peći kliznu u stranu uz mehaničko zujanje, otkrivši zažarenu šupljinu, u čijoj unutrašnjosti se tamno presijavao na polovima spljošten predmet, visok oko dve stope - filosofsko jaje (iliti, prozaično, retorta). Bila je otprilike zanimljiva koliko i rerna, na koju je donekle i ličila.
<BR>&nbsp;&nbsp;&nbsp;&nbsp;&nbsp;Poklopac se uz brujanje zatvorio, i ja sam s lica smaknuo masku mokru od znoja.
<BR>&nbsp;&nbsp;&nbsp;&nbsp;&nbsp;"Vatra u kaminu bila bi sablasnija", rekoh.
<BR>&nbsp;&nbsp;&nbsp;&nbsp;&nbsp;"Cilj opravdava sredstva. Ovo će uspeti."
<BR>&nbsp;&nbsp;&nbsp;&nbsp;&nbsp;"Mm", rekoh, vraćajući se svome jastuku u drugom delu sobe, gde je bilo umerenih 32 stepena.
<BR>&nbsp;&nbsp;&nbsp;&nbsp;&nbsp;"Uspeće", insistirao je, idući za mnom.
<BR>&nbsp;&nbsp;&nbsp;&nbsp;&nbsp;"Šta zapravo bariš u svom velikom loncu? Preobražavaš neplemeniti metal u zlato? Ako ostavimo po strani pesničke asocijacije, čemu to? Danas ima mnogo elemenata koji su dragoceniji od zlata. Zar u ovom postkejnsovskom dobu takva ambicija ne bi bila prilično donkihotovska?"
<BR>&nbsp;&nbsp;&nbsp;&nbsp;&nbsp;"Stavio sam tu istu primedbu Hastu pre nekoliko meseci, kad se eskperiment pripremao. Stoga je metalni opus samo korak na našem putu, a krajnji cilj bi bio destilisati eliksir za naše zajedničko dobro." Mordekaj se nasmeši "Eliksir dugovečnosti."
<BR>&nbsp;&nbsp;&nbsp;&nbsp;&nbsp;"Ili mladosti, mislim da su ga tako zvali."
<BR>&nbsp;&nbsp;&nbsp;&nbsp;&nbsp;"To je, naravno, ono što je opčinilo Hasta."
<BR>&nbsp;&nbsp;&nbsp;&nbsp;&nbsp;"I kako se ukrčkava taj napitak? Pretpostavljam da je vaš recept strogo čuvana tajna."
<BR>&nbsp;&nbsp;&nbsp;&nbsp;&nbsp;"Jeste, u nekim pojedinostima, mada se osnovi mogu naći u Geberu i Paracelzusu. Ali, stvarno, Saketi, da li želiš da znaš? Stavljaš li spasenje na kocku da bi doznao? Želiš li da ja svoje stavim na kocku? Rejmon Lili kaže: 'Zaklinjem vam se svojom dušom da ćete, ukoliko ovo odate, biti prokleti.' Ako bi se, naravno, zadovoljio nepotpunim izveštajem..."
<BR>&nbsp;&nbsp;&nbsp;&nbsp;&nbsp;"Što god je Izis voljna da razotkrije."
<BR>&nbsp;&nbsp;&nbsp;&nbsp;&nbsp;"Filosofsko jaje - veliki lonac koji si video u atanoru - sadrži jednu apotekarsku smešu rastvorenu u vodi, koja je poslednja devedeset četiri dana naizmence preko dana bila izlagana vrelini telurskih vatri, a noću sjaju zvezde Sirijus. Pravo govoreći, zlato nije metal; ono je svetlost. Oduvek se smatralo da je Sirijus posebno delotvoran u operacijama ove vrste, ali je u prošlosti bilo teško uhvatiti Sirijusovu svetlost u čistom stanju, pošto je svetlost okolnih zvezda bila sklona da je razblaži, umanjujući njena osobena svojstva. Ovde je upotrebljen radio teleskop kako bi se obezbedila neophodna homogenost. Jesi li video sočivo zavareno u vrh jajeta? Ono usmerava čisti snop zraka na nevestu i ženika koji su unutra, na sumpor i merkur."
<BR>&nbsp;&nbsp;&nbsp;&nbsp;&nbsp;"Mislio sam da hvataš Sirijusovu svetlost. Primaš radio talase."
<BR>&nbsp;&nbsp;&nbsp;&nbsp;&nbsp;"Tim bolje. Jedino ljudska nesavršenost povlači distinkciju između radio i svetlosnih talasa. Kad bismo samo bili dovoljno produhovljeni, videli bismo i radio talase. Ali da se vratimo na stvar, kroz devedeset i devet dana, noć uoči Ivanjdana, relikvijarij će biti otvoren i eliksir pretočen. Znaš, ne bi trebalo da se smeješ. Pokvari se sav efekat."
<BR>&nbsp;&nbsp;&nbsp;&nbsp;&nbsp;"Izvini. Pokušavam da se ne smejem, ali ti si se toliko izveštio u ovome. Stalno mislim na Bena Džonsona."
<BR>&nbsp;&nbsp;&nbsp;&nbsp;&nbsp;"Misliš da nisam ozbiljan."
<BR>&nbsp;&nbsp;&nbsp;&nbsp;&nbsp;"Strahovito ozbiljan. I scenski efekti su bolji od svega što je Džordž smislio za Doktora Fausta: one tegle s fetusima na polici za knjige, taj putir... osvećen je, naravno?"
<BR>&nbsp;&nbsp;&nbsp;&nbsp;&nbsp;Mordekaj klimnu glavom.
<BR>&nbsp;&nbsp;&nbsp;&nbsp;&nbsp;"Znao sam. I to prstenje koje danas nosiš - masonsko prstenje?"
<BR>&nbsp;&nbsp;&nbsp;&nbsp;&nbsp;"Veoma drevno." Ponosno je promrdao prstima.
<BR>&nbsp;&nbsp;&nbsp;&nbsp;&nbsp;"Izveo si gala predstavu, Mordekaj, ali šta ćeš da izvedeš na bis?"
<BR>&nbsp;&nbsp;&nbsp;&nbsp;&nbsp;"Ako ovaj put ne upali, ne moram da vodim brigu za bis, znaš. Rok se približava. Ali uspeće, bogamu! To me čak ni ne zabrinjava."
<BR>&nbsp;&nbsp;&nbsp;&nbsp;&nbsp;Odmahnuo sam glavom u nedoumici. Nisam mogao da dokonam da li se Mordekaj zaneo svojim veličanstvenim šarlatanstvom ili su ovi simboli vere bili samo neophodan dodatak jedne veće prevare, kao neka prateća priredba. Čak sam počeo da se pitam da li bi me, kad bi imao dovoljno vremena, mogao preobratiti u svoju ludost - ako ne pomoću razumnih argumenata, onda jednostavno uzvišenim primerom svoje smrtno ozbiljne i nepokolebljive usrdnosti.
<BR>&nbsp;&nbsp;&nbsp;&nbsp;&nbsp;"Zašto to tebi izgleda toliko smešno?" upita Mordekaj, smrtno ozbiljan, nepokolebljiv, usrdan.
<BR>&nbsp;&nbsp;&nbsp;&nbsp;&nbsp;"To je kombinacija čini i činjenica, ludila i analize. Na primer, one knjige na tvom stolu - Vitgenštajn i Vreden. Ti ih odista čitaš, zar ne?" Klimnuo je. "I verujem da ih čitaš. Eto, to, a onda pored toga, čista ujdurma bajronovske dijaboličnosti, šega šerpi i fetusa u flašama."
<BR>&nbsp;&nbsp;&nbsp;&nbsp;&nbsp;"Eto, ja činim sve što mogu da bih osavremenio alhemičarske procedure, ali moj odnos prema čistoj Nauci, sa velikim N, postavio je još pre jednog veka sabrat alhemičar, Artir Rembo: Science est trop lente. Suviše je spora. Koliko je tek sporija za mene no za njega! Koliko mi vremena preostaje? Mesec, dva. A i da su mi godine umesto meseci, u čemu je razlika? Nauka se, fatalno, povinuje drugom zakonu termodinamike - magiji je dopušteno da se usprotivi. Činjenica je da me univerzum u kojem moram da umrem ne interesuje."
<BR>&nbsp;&nbsp;&nbsp;&nbsp;&nbsp;"Što će reći da si izabrao samoobmanu."
<BR>&nbsp;&nbsp;&nbsp;&nbsp;&nbsp;"A, ne! Izabrao sam bekstvo. Izabrao sam slobodu:"
<BR>&nbsp;&nbsp;&nbsp;&nbsp;&nbsp;"Došao si na predivno mesto da je nađeš."
<BR>&nbsp;&nbsp;&nbsp;&nbsp;&nbsp;Mordekaj se, sve nemirniji, skotrljao s divana, na koji samo što je bio legao, i počeo da korača po sobi, gestikulišući. "Pa baš ovde je moja sloboda najveća. Najbolje čemu možemo da se nadamo, u konačnom i nesavršenom svetu, jeste to da naši umovi budu slobodni, a logor Arhimed je jedinstveno opremljen da mi omogući baš to, i ni jedno drugo, oslobođenje. Možda bih mogao da izuzmem i Institut za viša proučavanja u Prinstonu, jer je, koliko sam shvatio, organizovan na vrlo sličan način. Vidiš, ovde sve mogu da prezirem; na ma kojem drugom mestu čovek prećutno počinje da prihvata svoj položaj, čovek prestaje da se bori, da se hvata ukoštac sa svakom novom nepravdom i ruglom, čovek postaje beznadežno kompromisan."
<BR>&nbsp;&nbsp;&nbsp;&nbsp;&nbsp;"Glupost i sofisterija. Prosto probaš kako ti koja teorija pristaje."
<BR>&nbsp;&nbsp;&nbsp;&nbsp;&nbsp;"Ah, Saketi, ti ponireš u suštinu moje duše. Ali postoji, i pored svega, smisao u mojoj gluposti i sofisteriji. Načini od svog katoličkog Baga čuvara ovog zatvora-univerzuma, i tačno dobijaš dokaz Akvinskog, glupav, sofistički: jedino ako se podredimo Njegovoj volji možemo biti slobodni. Dok, u stvari, kao što je Lucifer dobro znao, kao što ja znam, kao što ti slutiš, čovek će se jedino osloboditi pokazavši Mu dug nos."
<BR>&nbsp;&nbsp;&nbsp;&nbsp;&nbsp;"A znaš po koju cenu se to čini."
<BR>&nbsp;&nbsp;&nbsp;&nbsp;&nbsp;"Cena greha je smrt, ali je smrt i cena vrline. Trebaće ti zato bolja baba-roga. Možda pakao? Pa ovo je pakao, ja nisam van njega. Dante nema čime da uplaši logoraše Buhenvalda. Zašto tvoj za sveca proglašeni papa Pije nije protestvovao protiv nacističkih furuna? Ne iz obazrivosti ili kukavičluka, već zbog instinkta korporacijske lojalnosti. Pije je osetio da su logori uništenja nešto najpribližnije planu Svemogućeg što je smrtni čovek do sada stvorio. Bog je uveličani Ajhman."
<BR>&nbsp;&nbsp;&nbsp;&nbsp;&nbsp;"Stvarno!" rekoh. Jer izvesne granice postoje.
<BR>&nbsp;&nbsp;&nbsp;&nbsp;&nbsp;"Stvarno", bio je uporan Mordekaj. Još brže je koračao po sobi. "Razmotri osnovni organizacioni princip logora - da ne postoji nikakva veza između zatvoreničkog ponašaja i njihovog nagrađivanja ili kažnjavanja. Kad u Aušvcu nešto pogrešiš, bivaš kažnjen, ali je podjednako moguće da ćeš biti kažnjen ako uradiš ono što ti je naređeno, ili čak-ako ne uradiš ništa. Potpuno je jasno da je Bag organizovao Svoje logore po istom kalupu. Da navedem samo jedan stih iz Knjige propovjednikove (stih za koji je moja majka verovala da ima posebnu primenjivost na njen život): 'Vidjeh pravednika koji propada u pravdi svojoj, i bezbožnika koji dugo živi u svojoj zloći.' Jer nema koristi od mudrosti kao ni od pravednosti, i mudrac umire kao i bezumnik.
<BR>&nbsp;&nbsp;&nbsp;&nbsp;&nbsp;Odvraćamo pogled od ugljenisanih dečjih kostiju ispred krematorijuma, a šta je sa Bagom koji osuđuje dečicu - često baš tu istu - na večni oganj? I to u svakoj parnici, za potpuno istu grešku - slučajnost njihovog rađanja. Veruj mi, jednog dana će Himler biti proglašen za sveca. Uostalom, Pije već jeste. Je l' to odlaziš, Saketi?"
<BR>&nbsp;&nbsp;&nbsp;&nbsp;&nbsp;"Ne želim da se raspravljam s tobom, a ne daješ mi veliki izbor. To što govoriš je..."
<BR>&nbsp;&nbsp;&nbsp;&nbsp;&nbsp;"Neizrecivo. Možda za tebe, ali za mene nije. Ako ipak ostaneš još malo, obećavam da ću biti blaži. I nagradiću te - pokazaću ti gde se nalazi logor Arhimed. Ne u poretku Svemogućeg, već na mapi."
<BR>&nbsp;&nbsp;&nbsp;&nbsp;&nbsp;"Kako si to otkrio?"
<BR>&nbsp;&nbsp;&nbsp;&nbsp;&nbsp;"Pomoću zvezda, kao svaki navigator. Vidiš, jedna opservatorija, čak i opservatorija kojom se upravlja na daljinu, može se upotrebiti i mnogo prozaičnije. Mi smo u Koloradu, pokazaću ti."
<BR>&nbsp;&nbsp;&nbsp;&nbsp;&nbsp;S police je uzeo folio svitak i razvio ga na stolu. Topografska mapa savezne države zauzimala je dve strane. "Evo nas", rekao je, pokazavši prstom. "U Teluridu. Krajem veka to je bio veliki rudarski grad. Moja teorija je da se logoru može prići kroz neki od starih kopova."
<BR>&nbsp;&nbsp;&nbsp;&nbsp;&nbsp;"Ali ako su sva tvoja posmatranja vršena putem televizije, onda ne možeš biti potpuno siguran, zar ne, da se teleskop nalazi tačno iznad nas, a ne stotinu, ili hiljadu milja odavde."
<BR>&nbsp;&nbsp;&nbsp;&nbsp;&nbsp;"Čovek nikad ne može biti potpuno siguran u ma šta, ali mi se čini da je to mnogo truda ni zbog čega. A pored toga, tu je onaj komad breče koji sam prekjuče digao s poda katakombe. Sadrži tragove silvanita, jednog od zlatonosnih telurida. Znači, nalazimo se negde u rudniku zlata."
<BR>&nbsp;&nbsp;&nbsp;&nbsp;&nbsp;Unapred sam se nasmejao sopstvenoj šali: "Izvesti ovde Magnum Opus svakako je slučaj dolivanja tamo gde se presipa."
<BR>&nbsp;&nbsp;&nbsp;&nbsp;&nbsp;Mordekaj reče, ne smejući se (sada vidim da to i nije bila neka neodoljiva šala): "Tišina! Nešto čujem."
<BR>&nbsp;&nbsp;&nbsp;&nbsp;&nbsp;Nakon duge tišine, prošaputao sam: "Šta?"
<BR>&nbsp;&nbsp;&nbsp;&nbsp;&nbsp;Lica zagnjurenog u prevelike ruke, Mordekaj nije odgovorio. To me je podsetilo na trenutak kad sam prvi put ugledao Džordža Vagnera, duž zatamnjenog dela hodnika, kako osluškuje utvare. Mordekaj se stresao celim telom, onda se opustio.
<BR>&nbsp;&nbsp;&nbsp;&nbsp;&nbsp;"Zemlja podrhtava?" natuknuo je, smešeći se. "Ne-ne , samo laka raspaljenost moći uobrazilje, pretpostavljam, kao u brata Huga. Ali sad moraš da mi kažeš, pošteno i iskreno, šta misliš o mojoj laboratoriji? Da li zadovoljava?"
<BR>&nbsp;&nbsp;&nbsp;&nbsp;&nbsp;"Oh, vrlo je zgodna."
<BR>&nbsp;&nbsp;&nbsp;&nbsp;&nbsp;"Da li bi ikad poželeo da budeš zatvoren u ćeliji koja je finija od ove?" zapitao je užurbano.
<BR>&nbsp;&nbsp;&nbsp;&nbsp;&nbsp;"Da sam alhemičar, nikad."
<BR>&nbsp;&nbsp;&nbsp;&nbsp;&nbsp;"Ništa joj ne manjka, baš ništa?"
<BR>&nbsp;&nbsp;&nbsp;&nbsp;&nbsp;"Pročitao sam", rekoh, da isprobam (jer nisam video kuda smera s ovim vatrenim ispitivanjem), "da su neki alhemičari, u šesnaestom i sedamnaestom veku, imali u svojim laboratorijama orgulje od sedam cevi. Krave uz muziku daju više mleka: može li ona da bude od neke koristi u tvom radu?"
<BR>&nbsp;&nbsp;&nbsp;&nbsp;&nbsp;"Muzika? Mrzim muziku", reče Mordekaj. "Moj otac je bio džez muzičar, a i moja dva starija brata. Najbeznačajniji od beznačajnih, ali to im je bio život. Kad nisu vežbali, onda su slušali ploče ili bi uključili radio. Nisam mogao da zinem ili napravim ma i najmanji šum, a da oni ne skoče na mene zbog toga. Nemoj meni da pričaš o muzici! Crnčuge imaju urođeni smisao za ritam, tako kažu, te sam kad mi je bilo tri godine morao da počnem da uzimam časove stepovanja. Bio sam grozan, i bili su mi odvratni, ali vidiš, imao sam urođen taj smisao za ritam pa se sa časovima nastavilo. Učitelj nam je pokazivao parčiće iz starih filmova Širli Templ, i morali smo da naučimo njene numere, sve do poslednjeg osmeha i treptaja. Kad mi je bilo šest, Mamica me je odvela u mesni bioskop na večernju amatersku priredbu četvrtkom. Obukla me je u tako pišično elegantni kostim anđelčeta, sve same šljokice i cic. Moja tačka je bila Sagradiću stepenice do Raja. Je l' znaš to?" Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Ide ovako..." Počeo je da peva pesmu svojim hrapavim, papagajskim falsetom i da istovremeno sulja nogama po tepihu.
<BR>&nbsp;&nbsp;&nbsp;&nbsp;&nbsp;"Kurvino kopile!" uzviknuo je, prekidajući. "Jebeš ga, kako mogu nešto da izvedem na prokletom tepihu?" Sagao se, uhvatio za rese ivicu tepiha sa šarom i potpuno ga povukao sa popločanog poda, pri tom povlačeći ili prevrćući nameštaj.
<BR>&nbsp;&nbsp;&nbsp;&nbsp;&nbsp;Onda je, još glasnije nastavio svoje groteskno pevanje i igranje:
<BR>
<BR>&nbsp;&nbsp;&nbsp;&nbsp;&nbsp;'Sagradiću stepenice do Raja,
<BR>&nbsp;&nbsp;&nbsp;&nbsp;&nbsp;Po jedan stepenik svaki dan...'
<BR>
<BR>&nbsp;&nbsp;&nbsp;&nbsp;&nbsp;Mlatarao je rukama, neusklađeno s loše pevanom melodijom. Rad nogu mu se pretvorio u obično zbrkano toptanje. "Dospeću tamo po svaku cenu", kreštao je. Izbacivši obe noge preda se, pao je na leđa. Pesma se izvrnula u bolne krike, dok su njegove ruke i noge nastavile da mlataraju unaokolo. Silovito je udarao glavom o pločice poda.
<BR>&nbsp;&nbsp;&nbsp;&nbsp;&nbsp;Napad je potrajao vrlo kratko a već su stigli čuvari s bolničarem. Mordekaj je obuzdan i umiren.
<BR>&nbsp;&nbsp;&nbsp;&nbsp;&nbsp;"Moraćete sada malo da ga ostavite", reče oficir-čuvar. "Ima nešto što bih morao da ponesem sa sobom. Ako biste pričekali samo sekundu..."
<BR>&nbsp;&nbsp;&nbsp;&nbsp;&nbsp;Otišao sam do Mordekajevog radnog stola i pronašao STROGO POVERLJIVE korice koje sam primetio kad je Mordekaj otvorio atlas. Oficir je sumnjičavo gledao korice.
<BR>&nbsp;&nbsp;&nbsp;&nbsp;&nbsp;"Imate li odobrenje da time rukujete?" upitao je.
<BR>&nbsp;&nbsp;&nbsp;&nbsp;&nbsp;"To je priča koju je napisao", objasnio sam, izvukavši iz korica otkucane stranice i pokazavši mu naslov: Portret Pompanija. "Zamolio me je da to pročitam."
<BR>&nbsp;&nbsp;&nbsp;&nbsp;&nbsp;Odvratio je pogled od kucanih stranica. "U redu, u redu. Ali, Hrista mu, nemojte meni to da pokazujete!"
<BR>&nbsp;&nbsp;&nbsp;&nbsp;&nbsp;Ostavio sam ga s bolničarem i čuvarima. Otkud to da se, kad god sam bio s Mordekajem, neposredno posle toga osećam kao da nisam položio važan ispit?
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Poruka od Mordekaja. Nikad se, tvrdi, nije bolje osećao.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
