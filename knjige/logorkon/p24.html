<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. jun
<P>&nbsp;&nbsp;&nbsp;&nbsp;&nbsp;Ovde je vaš stari prijatelj, takođe Lui (ili, popularno, Lui istim načinom) s prekrasnim novim novostima za sve vas patnike od angsta i angine, za one što ih savest muči a Bog opseda, za psihosomatičare i jednostavno stigmatičare. Možete da odbacite taj pojas za kilu! Jer, mon semblable, mon frere, nema ničeg u središtu stvari osim bolne praznine, aleluja! A ona više ni ne boli, ne, praznina je srećna koliko je dan dug. To je ona tajna koju su posedovali drevni mudraci, to je ona istina koja će nas osloboditi, tebe i mene. Ponavljaj je triput ujutru i triput uveče: Boga nema, nije ga ni bilo, i neće ga ni biti, svet bez kraja i konca, amin.
<BR>&nbsp;&nbsp;&nbsp;&nbsp;&nbsp;Bi li ti da to porekneš, stari Adamitu, Lui I? Dozvoli onda da te uputim na tvoju rođenu pesmu, pesmu za koju si tvrdio kako nisi sposoban da je razumeš. Ja je razumem: idol je šupalj; njegov govor - prevara. Nema Vaala, prijatelju moj, unutra je samo šaptač koji stavlja tvoje reči u Njegova usta. Dar-mar antropomorfizma. Poreci! Ni sva tvoja bogobojažljivost, ni mudrost, dečko moj!
<BR>&nbsp;&nbsp;&nbsp;&nbsp;&nbsp;I O! O! te tvoje dragocene, ulagivačke pesme koje ližu zlatno dupe tvog kobajagi Boga-tatice. Kakvo sranje, a? Godine i godine sranja, njegovog gomilanja, kao tičica (beše li Avgustinova?) koja je pokušala da pomeri planinu, kamičak po kamičak, a jedan kamičak pomera milenijum, i kad je i poslednja trunčica bila prenesena, ni treptaj večnosti nije protekao. A ti, lastavičji prdežu, nisi čak nasrnuo ni na planine. Bregovi Švajcarske - a onda; kao nastavak? Brabonjci Vatikana?
<BR>&nbsp;&nbsp;&nbsp;&nbsp;&nbsp;Ha, čujem, kao iz velike daljine, tvoj umereni protest: Reče bezumnik u srcu svojem: nema Boga.
<BR>&nbsp;&nbsp;&nbsp;&nbsp;&nbsp;A mudar čovek to izgovara glasno.
<BR>
<BR>&nbsp;&nbsp;&nbsp;&nbsp;&nbsp;Kasnije, mnogo kasnije:
<BR>
<BR>&nbsp;&nbsp;&nbsp;&nbsp;&nbsp;Mislim da nije potrebno objašnjavati da sam se danas i juče osećao loše. Mislim da sam u ovom dnevniku već spomenuo kako sam verovao da me je doktor Mieris izlečio od migrena. Takođe sam mislio da me je izlečio od skerca kakvi su predstavljeni onim gore.
<BR>&nbsp;&nbsp;&nbsp;&nbsp;&nbsp;Misliti.
<BR>&nbsp;&nbsp;&nbsp;&nbsp;&nbsp;Mislio.
<BR>&nbsp;&nbsp;&nbsp;&nbsp;&nbsp;Bupnuo.
<BR>&nbsp;&nbsp;&nbsp;&nbsp;&nbsp;Tle je još razbloćkano, i mada sam ponovo pri sebi, ne izgleda mi sasvim trajna ta prisebnost. Malodušan sam, iznuren od njegovih krajnosti, i glava mi puca; kasno je.
<BR>&nbsp;&nbsp;&nbsp;&nbsp;&nbsp;Išao sam ovim hodnicima, hodnicima, hodnicima. Razmišljajući o onome što je Baskova imala da kaže, dok nisam bio primoran da razmatram ozbiljnija pitanja koja je pokrenuo Lui II. Njemu ne odgovaram, pošto je taj đavo podjednako dobar teolog kao i ja, tautološki.
<BR>&nbsp;&nbsp;&nbsp;&nbsp;&nbsp;Onda, ćutanje. No nije li ćutanje istovetno, gotovo, priznavanju poraza? Usamljenom i nepričešćenom, nedostaje mi milosti: eto u čemu je stvar.
<BR>&nbsp;&nbsp;&nbsp;&nbsp;&nbsp;O Bože, uprosti ove jednačine!
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
