<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>94.
<P>&nbsp;&nbsp;&nbsp;&nbsp;&nbsp;Gospod je vidjelo moje i spasenje moje; koga da se bojim? Gospod je krjepost života mojega; koga da se strašim?
<BR>&nbsp;&nbsp;&nbsp;&nbsp;&nbsp;Ako navale na me zlikovci da pojedu tijelo moje, protivnici i neprijatelji moji, spotaći će se i pašće.
<BR>&nbsp;&nbsp;&nbsp;&nbsp;&nbsp;Ako protiv mene vojska u oko stane, neće se uplašiti srce moje; ako se na me rat digne, ja se ni onda neću bojati.
<BR>&nbsp;&nbsp;&nbsp;&nbsp;&nbsp;Za jedno samo molim Gospoda, samo to ištem, da živim u domu Gospodnjem sve dane života svojega, da gledam krasotu Gospodnju, i ranim u crkvu njegovu.
<BR>&nbsp;&nbsp;&nbsp;&nbsp;&nbsp;Ja sam tako veličanstveno, tako mahnito, tako jednostavno, tako protiv-svakog-očekivanja srećan! Sreća me je savladala kao neki gigantski, dobrodušni parni valjak, smrvila me je dobrota. Ja vidim. Moje telo je nenačeto. Vraćen mi je život, a svet, divni vratio-sam-se-kući svet neće otići do Armagedona a da mu se bar ne pruži prilika da odbije da posluša naređenje za pokret.
<BR>&nbsp;&nbsp;&nbsp;&nbsp;&nbsp;Bojim se da sam obavezan da razjasnim. A ja samo želim da pevam!
<BR>&nbsp;&nbsp;&nbsp;&nbsp;&nbsp;Redosled, Saketi, redosled! Početak, sredina i kraj.
<BR>
<BR>&nbsp;&nbsp;&nbsp;&nbsp;&nbsp;Gornji zapis (93) prekinut je ponovnim dolaskom Skilmana, sa izvesnim brojem čuvara, među njima i Revnosnog, u bolnicu.
<BR>&nbsp;&nbsp;&nbsp;&nbsp;&nbsp;"Dobro, moje gnojave njuškice, vreme je da se gubite, gospodin Saketi je suviše bolestan da prima posete."
<BR>&nbsp;&nbsp;&nbsp;&nbsp;&nbsp;"Žao nam je, doktore, ali mi ostajemo ovde. Znate, imamo za to dozvolu gospodina Hasta." To je, podrhtavajući, bio Šipanski.
<BR>&nbsp;&nbsp;&nbsp;&nbsp;&nbsp;"Vas šestorica ćete - gde je Kvajr? - ili da iziđete kroz ta vrata vlastitim pogonom, i to smesta, ili će vas, jednog po jednog, izneti. A čuvare sam zamolio da počine sve male surovosti za koje nađu da su, po savesti, sposobni. Da li bi, molim, neko sklonio sa te bučne pisaće mašine tu neprijatnu ruku?"
<BR>&nbsp;&nbsp;&nbsp;&nbsp;&nbsp;Kako bi se očekivalo, taj zadatak je preuzeo Revnosni. Pokušao sam da se od mašine udaljim izgledajući smiren, no mora da je Revnosni bio sasvim blizu (da li su sad čuvari bili raspoređeni po celoj sobi?), pošto je mogao da me zgrabi za desnu ruku i da je uvrne, trgnuvši me sa stolice s izuzetnim smislom za nepodnošljivo. (S usana mu se oteo mali dahtaj zadovoljstva.) Bol me dosta dugo nije napuštao, u stvari sve do samog kraja.
<BR>&nbsp;&nbsp;&nbsp;&nbsp;&nbsp;"Hvala", reče Skilman. "A, sada, gospodo, da vam demonstriram..."
<BR>&nbsp;&nbsp;&nbsp;&nbsp;&nbsp;Ovu elipsu prouzrokovao je dolazak Hasta sa Kvajrom. H.H. je počeo začudenim glasom: "Malopre mi je objašnjeno da..."
<BR>&nbsp;&nbsp;&nbsp;&nbsp;&nbsp;"Nebu hvala, stigli ste, generale!" uzviknu Skilman, hladnokrvno improvizujući. "Još samo malo i mogli ste da imate pravu pravcatu pobunu na vratu. Prvo što morate da uradite - pre no što budem mogao da sa vama razmotrim trenutnu opasnost - jeste da svakog od ovih mladih ljudi pošaljete u njegovu sobu."
<BR>&nbsp;&nbsp;&nbsp;&nbsp;&nbsp;Šest prirepaka ga je prekinulo bučno protestujući i objašnjavajući, ali se iznad ovih uzburkanih voda uzdiglo Skilmanovo kričavo besedništvo, jasno određena hiperbola čelično narandžastog: "Generale, upozoravam vas ako ne razdvojite ove mlade zaverenike, sve njih, bezbednost logora Arhimed biće ozbiljno ugrožena. Gospodine, pošto držite do svoje karijere i dobrog imena, poslušajte moj savet!"
<BR>&nbsp;&nbsp;&nbsp;&nbsp;&nbsp;Od Hasta je doprlo samo nejasno mumlanje, no mora da je bilo propraćeno znakom čuvarima da poslušaju Skilmana. Prirepci su, protestujući, odvedeni iz sobe.
<BR>&nbsp;&nbsp;&nbsp;&nbsp;&nbsp;"Mislim", poče Hast, "da vi možda od magarca pravite komarca." Zastao je, pošto je osetio da je negde pogrešio, pokušavajući da to razmrsi.
<BR>&nbsp;&nbsp;&nbsp;&nbsp;&nbsp;"Generale, smem li predložiti, pre no što nastavimo razmatranje ove situacije, da Saketija prepustimo brizi medicinskog osoblja? Ima... izvesnih stvari... ne bih želeo da ih on čuje."
<BR>&nbsp;&nbsp;&nbsp;&nbsp;&nbsp;"Ne! Haste, on ima neki razlog zbog kog to traži. Odlučite o mojoj sudibni sada i preda mnom, ili će taj razgovor biti besmislen. On je meni sumnjiv."
<BR>&nbsp;&nbsp;&nbsp;&nbsp;&nbsp;"Nek se nosi njegova sumnjičavost! Bezbednost je u pitanju. Ili kad već hoćete da pustite tom truplu na volju, onda neka nas prati gore."
<BR>&nbsp;&nbsp;&nbsp;&nbsp;&nbsp;"Gde gore?" upita Hast.
<BR>&nbsp;&nbsp;&nbsp;&nbsp;&nbsp;"Gore - pre ovoga ste mi prilično često davali dozvolu da idem gore. Zašto sad oklevate?"
<BR>&nbsp;&nbsp;&nbsp;&nbsp;&nbsp;"Oklevam? Ne oklevam! Samo mi nije jasno."
<BR>&nbsp;&nbsp;&nbsp;&nbsp;&nbsp;"Odbijam da ovde raspravljam o situaciji!"
<BR>&nbsp;&nbsp;&nbsp;&nbsp;&nbsp;(Čak ni sad nisam siguran šta je bila Skilmanova namera dok je insistirao na ovoj tački, koja se, tako nepredvidljivo, pokazala presudna. Pošto je, svakako, bila nepredviđena? Da li je to jednostavno bilo uverenje da će, ako u ovoj stvari istera svoje, potpuno kapriciozno, to moći sa svim stvarima?)
<BR>&nbsp;&nbsp;&nbsp;&nbsp;&nbsp;"U redu", reče Hast, dok su se njegove godine čule u (sve češćoj) nevoljnoj pomirenosti njegovog glasa. "Pomozite Saketiju, hoćete li?" zamolio je čuvare. "I nađite mu neki kaput. Ili ćebad. Tamo gore je hladno."
<BR>&nbsp;&nbsp;&nbsp;&nbsp;&nbsp;Potrajalo je duže od najduže vožnje u ma kojem našem liftu. Nas šestorica (bili su potrebni Revnosni i još dva krupna čuvara da se predupredi moje bekstvo) uspinjali smo se u tišini koja bi bila savršena da nije bilo bubnjanja u ušima.
<BR>&nbsp;&nbsp;&nbsp;&nbsp;&nbsp;Izvan kabine lifta, Hast reče: "A sad zaista morate prestati da se pravite tajanstveni i objasniti u čemu je stvar."
<BR>&nbsp;&nbsp;&nbsp;&nbsp;&nbsp;"Šta je to tako strašno uradio Luis?"
<BR>&nbsp;&nbsp;&nbsp;&nbsp;&nbsp;"Pokušao je pobunu, i bio je vrlo blizu da uspe u tome. Ali ja nisam hteo da dođem ovamo. Biće sigurnije... napolju."
<BR>&nbsp;&nbsp;&nbsp;&nbsp;&nbsp;I čuvari su me vodili, pod svako pazuho ruka, preko nezastrtog poda, kroz jedna vrata, kroz druga, i onda sam osetio dah na licu, kao dah voljene za koju je čovek verovao da je mrtva. Zateturao sam se niz tri stepenika. Čuvari su me oslobodili svog stiska.
<BR>&nbsp;&nbsp;&nbsp;&nbsp;&nbsp;Vazduh!
<BR>&nbsp;&nbsp;&nbsp;&nbsp;&nbsp;A pod mojim papučama nije euklidovski štur beton nego neobična i raznoliko satkana zemlja. Ne mogu tačno da kažem šta sam radio, da li sam iz glasa kriknuo, ili su suze potekle iz mojih slepih očiju, ili koliko sam ostao lica prislonjenog uz hladni kamen. Bio sam van sebe. Osetio sam veliku sreću, kakvu nisam osetio nikad ranije u životu: zato što je ovaj vazduh stvaran a stena nepobitna, od onog sveta iz kojeg sam pre toliko meseci bio odstranjen.
<BR>&nbsp;&nbsp;&nbsp;&nbsp;&nbsp;Razgovarali su možda nekoliko minuta. Ne sećam se da li me je trglo Hastovo zapanjeno "Šta!" ili velika hladnoća, ili mi se prosto vratila svest o opasnosti u kojoj se nalazim.
<BR>&nbsp;&nbsp;&nbsp;&nbsp;&nbsp;"Ubiti ga", reče mirno Skilman. "Eto, od mene ne možete tražiti da budem jasniji."
<BR>&nbsp;&nbsp;&nbsp;&nbsp;&nbsp;"Ubiti ga?"
<BR>&nbsp;&nbsp;&nbsp;&nbsp;&nbsp;"Dok pokušava da pobegne. Vidite da je okrenut leđima. Ćebad je pogubio dok je bežao. Bili ste dužni da pucate. Scena koja je apsolutno nabijena tradicijom."
<BR>&nbsp;&nbsp;&nbsp;&nbsp;&nbsp;Mora biti da je Hast još ispoljavao oklevanje, jer je Skilman navaljivao:
<BR>&nbsp;&nbsp;&nbsp;&nbsp;&nbsp;"Ubijte ga. Morate. Logički sam pokazao da njegovo dalje prisustvo u logoru Arhimed može imati samo jednu posledicu. Njegova inteligencija stalno raste i uskoro će onemogućiti svakom od nas da bude načisto, kad je sa njim, kakvu to vrstu promućurne mreže plete oko nas. Rekao sam vam o čemu im je danas govorio - o bekstvu! Rekao je kako to mora da bude bekstvo koje bi bilo izvodljivo uprkos tome što smo čuli sve njihove planove! Zamislite prezir koji on mora osećati prema nama! Mržnju!"
<BR>&nbsp;&nbsp;&nbsp;&nbsp;&nbsp;Video sam, u mašti, kako Hast slabašno odmahuje glavom. "Ali... ja ne mogu... ne mogu..."
<BR>&nbsp;&nbsp;&nbsp;&nbsp;&nbsp;"Morate! Morate! Morate! Ako nećete vi lično, onda odredite nekog od čuvara. Tražite dobrovoljca. Siguran sam da će jedan od njih biti voljan da vam pomogne."
<BR>&nbsp;&nbsp;&nbsp;&nbsp;&nbsp;Revnosni se odmah prijavio. "Gospodine, evo ja?"
<BR>&nbsp;&nbsp;&nbsp;&nbsp;&nbsp;"Ti odstupi!" reče Hast, bez imalo prizvuka slabosti u glasu. Onda, blažim tonom, Skilman: "Ne bih mogao dozvoliti jednom od čuvara... da..."
<BR>&nbsp;&nbsp;&nbsp;&nbsp;&nbsp;"Onda upotrebite sopstveni pištolj, gospodine generale. Ukoliko to ne uradite, i to smesta, nećete nikad biti sigurni da vas već nije zapetljao u mrežu. Vi ste stvorili ovog Frankenštajnovog monstruma, vi ga morate i uništiti."
<BR>&nbsp;&nbsp;&nbsp;&nbsp;&nbsp;"Ja lično ne mogu. Poznajem ga već... često smo... i... ali vi? Biste li vi? Kad bi pištolj bio u vašoj ruci?"
<BR>&nbsp;&nbsp;&nbsp;&nbsp;&nbsp;"Ovamo ga! Daću vam neposredan odgovor."
<BR>&nbsp;&nbsp;&nbsp;&nbsp;&nbsp;"Čuvaru, daj doktoru Skilmanu svoj pištolj."
<BR>&nbsp;&nbsp;&nbsp;&nbsp;&nbsp;U dugoj tišini posle ove razmene ustao sam i okrenuo se, da u lice primim surovost vetra.
<BR>&nbsp;&nbsp;&nbsp;&nbsp;&nbsp;"Dakle? Dakle, Saketi? Ima li nešto što bi voleo da kažeš? Da ostaviš u zaveštanje koju strofu? Drugi obraz?" Nešto u napetosti njegovog glasa nagoveštavalo je da se nije potpuno sigurno smestio u sedlu svoje volje.
<BR>&nbsp;&nbsp;&nbsp;&nbsp;&nbsp;"Jednu stvar. Da vam se zahvalim. Bilo je tako lepo ponovo doći ovamo. Tako neizrecivo lepo. Vetar. I... hoćete li mi, molim vas, reći? Da li je noć... ili dan?"
<BR>&nbsp;&nbsp;&nbsp;&nbsp;&nbsp;U odgovor, tišina, zatim pucanj. Još jedan. Ukupno sedam. Posle svakog mi je izgledalo da se moja sreća proširuje za novi krug.
<BR>&nbsp;&nbsp;&nbsp;&nbsp;&nbsp;Živ sam! pomislio sam. Ja sam živ!
<BR>&nbsp;&nbsp;&nbsp;&nbsp;&nbsp;Posle sedmog pucnja usledila je najduža tišina. Onda je Hast rekao: "Noć je."
<BR>&nbsp;&nbsp;&nbsp;&nbsp;&nbsp;"Skilman...?"
<BR>&nbsp;&nbsp;&nbsp;&nbsp;&nbsp;"Ispalio je svoje metke - u zvezde."
<BR>&nbsp;&nbsp;&nbsp;&nbsp;&nbsp;"Bukvalno?"
<BR>&nbsp;&nbsp;&nbsp;&nbsp;&nbsp;"Da. Izgleda da je naročito ciljao u Orionov pojas."
<BR>&nbsp;&nbsp;&nbsp;&nbsp;&nbsp;"Ne shvatam."
<BR>&nbsp;&nbsp;&nbsp;&nbsp;&nbsp;"U konačnom obračunu, vi, Luise, niste bili dovoljno velika meta za popriličnu velelepnost njegove zlosti."
<BR>&nbsp;&nbsp;&nbsp;&nbsp;&nbsp;"A poslednji metak? Da li se...?"
<BR>&nbsp;&nbsp;&nbsp;&nbsp;&nbsp;"Možda je hteo, no do kraja se nije usudio. Ja sam ispalio poslednji metak."
<BR>&nbsp;&nbsp;&nbsp;&nbsp;&nbsp;"I dalje ne shvatam."
<BR>&nbsp;&nbsp;&nbsp;&nbsp;&nbsp;Baritonom odebljalim od šlajma Hast je otpevušio melodiju Sagradiću stepenice do Raja.
<BR>&nbsp;&nbsp;&nbsp;&nbsp;&nbsp;"Hast", rekoh. "Vi ste...?"
<BR>&nbsp;&nbsp;&nbsp;&nbsp;&nbsp;"Mordekaj Vašington", reče on. Obmotao je ponovo dva ćebeta oko mojih ramena. Počeo sam da premišljam.
<BR>&nbsp;&nbsp;&nbsp;&nbsp;&nbsp;"Sad bi bilo najbolje da se vratimo dole."
</P></TD></TR></TABLE>
<P class="next">
<A HREF=p128.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
