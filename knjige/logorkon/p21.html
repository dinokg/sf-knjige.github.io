<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. jun
<P>&nbsp;&nbsp;&nbsp;&nbsp;&nbsp;Proba Fausta: razočarenje, uživanje, a onda brz, užasan pad do stvarnosti.
<BR>&nbsp;&nbsp;&nbsp;&nbsp;&nbsp;Ne znam šta sam očekivao od Džordža V. kao reditelja. Pretpostavljam nešto iz reda legendarnih (i verovatno ne postojećih) 'andergraund' postavki Ženea s kraja šezdesetih godina. Ali njegova scenografija za Fausta bila je mlaka smeša pozorišta u krugu i tegobnog mutljaga inscenacija Vilanda Vagnera za Bajrojt. Naravno, kad se publika sastoji jedino od glumaca koji nisu potrebni na pozornici - i mene sa šaptačkom knjigom (koja se pokazala potpuno suvišna; oni su čak i za ovaj prvi progon znali sav tekst) - proscenijum bi bio nezgrapan i neskladan. Ali pretpostavka kako magla poput supe od graška naglašava tragičnost puka je brljivost, uz to i reakcionarna. Istina je, pakao jeste tmast - ali Škotska ne mora tako da izgleda.
<BR>&nbsp;&nbsp;&nbsp;&nbsp;&nbsp;Te, izgleda da (srećan sam što mogu izvestiti) naši mladi geniji mogu da pogreše. Ovo je presuda, ali zasnovana na dvadeset godina pomamnog, neprobirljivog i uglavnom razočaravajućeg odlaženja u pozorište. Čudesno u Džordžovom Faustu jeste to što ni on, a ni ma koji drugi ovdašnji zatvorenik nije nikada video pozorišni komad na sceni. Filmove jesu, i ne jedanput je Dž. omanuo zbog pogrešno primenjene tehnike kamere.
<BR>&nbsp;&nbsp;&nbsp;&nbsp;&nbsp;No sve ovo je zakeranje i cepidlačenje. Čim su počeli da glume, sva magla se povukla i jedino je bilo moguće diviti se. Da pozajmim izraz od Mordekaja: glumci zaslužuju najveće svalohpeve!
<BR>&nbsp;&nbsp;&nbsp;&nbsp;&nbsp;Propustio sam mogućnost, tamo davno, da u toj ulozi gledam Bartona, ali ne mogu da zamislim kako bi mogao biti mnogo bolji od Džordža Vagnera. Bartonov glas je svakako morao biti uzvišeniji u onom poslednjem monologu, ali da li je on mogao tako dobro da ubedi čoveka kako se ovde, in veritas, nalazi živ živcat srednjovekovni učenjak, Bogom opsednuti bogohulitelj, kobno i herojski zaljubljen u Znanje? Da li je Barton mogao postići da Znanje izgleda toliko užasna i skrivena stvar, sukubus, kao kad u uvodnoj sceni, Faust uzdiše: "Slatka analitiko, ti si me zanela!" Kad je to izgovorio, osetio sam kako se i moje arterije, takođe zanesene, otvaraju da prime njene otrove.
<BR>&nbsp;&nbsp;&nbsp;&nbsp;&nbsp;Mordekaj je igrao Mefistofela - koji je mnogo manje upečatljiv kod Marlooa nego u Geteovoj verziji, mada čovek ne bi to pomislio gledajući kako se Mordekaj razigrao. Izgovorio je stihove što počinju: "Pa ovo je pakao, ja nisam van njega", sa ledenom ljupkošću, kao da je ovo priznanje neopozivog prokletstva i očajanja samo epigram, nekakva Šeridanova ili Vajldova igrarija.
<BR>&nbsp;&nbsp;&nbsp;&nbsp;&nbsp;I oh! mogao bih da nastavim sa pohvalama, izdvajajući ovde detalj, tamo izraz, neku radnju, ali bi se to svelo na istu stvar - morao bih da ispričam kako je u poslednjem činu Faust, jadikujući u tim poslednjim trenucima očaja pre nego što će ga uzeti pakao, iznenada prestao da bude Faust: ponovo je, strašnom žestinom, Džordž Vagner izbacio iz svog stomaka svaki komadić i kapljicu. Grcao je i gušio se, valjajući se po skliskoj pozornici kao u nekom napadu, dok nisu došli čuvari da ga odnesu natrag u ambulantu, ostavljajući iza kulisa kobajagi-đavole praznih ruku.
<BR>&nbsp;&nbsp;&nbsp;&nbsp;&nbsp;"Mordekaj", upitao sam, "šta je to? Je l' još bolestan? Šta to nije u redu s njim?"
<BR>&nbsp;&nbsp;&nbsp;&nbsp;&nbsp;A Mordekaj, ledeno, kao da je još u svojoj ulozi: "Pa, to je cena koju svi dobri ljudi moraju da plate za znanje. Eto šta biva kad se najedeš začaranih jabuka."
<BR>&nbsp;&nbsp;&nbsp;&nbsp;&nbsp;"Hoćeš da kažeš kako... da droga koju su vam dali, droga od koje ste toliko... Da se od nje i ovo događa?"
<BR>&nbsp;&nbsp;&nbsp;&nbsp;&nbsp;Bolno se nasmešio i podigao otežalu ruku da skine rogove.
<BR>&nbsp;&nbsp;&nbsp;&nbsp;&nbsp;"Nek' ga nosi đavo", reče Marej Sandeman (to je - a ne Ovo-ili-Ono - prezime alhemičarskog entuzijaste), "što ne odgovoriš guzonji na pitanje?"
<BR>&nbsp;&nbsp;&nbsp;&nbsp;&nbsp;"Zaveži, Marej", reče Mordekaj.
<BR>&nbsp;&nbsp;&nbsp;&nbsp;&nbsp;"Oh, ne brini ti za mene. Ja mu neću reći. Na kraju krajeva, nisam ga ja ovamo doveo. Ali sad, kad je već tu, nije li malo kasno toliko bdeti nad njegovom nevinošću?"
<BR>&nbsp;&nbsp;&nbsp;&nbsp;&nbsp;"Ti samo zaveži."
<BR>&nbsp;&nbsp;&nbsp;&nbsp;&nbsp;"Hoću da kažem", zaključio je Marej, "da li se iko brinuo zbog toga što smo mi pojeli začarane jabuke?" Mordekaj se okrenuo da me pogleda, njegovo tamno lice beše gotovo nevidljivo pri zamagljenim reflektorima. "Da li želiš da ti se odgovori na pitanje, Saketi? Jer od sad nadalje, ako ne želiš, ne treba ni da zapitkuješ."
<BR>&nbsp;&nbsp;&nbsp;&nbsp;&nbsp;"Kaži mi", rekoh, osećajući se namamljen u predstavu da pokažem veću odvažnost no što sam je uistinu osećao. (Da li je ovakav bio Adamov pad?) "Hoću i ja da znam."
<BR>&nbsp;&nbsp;&nbsp;&nbsp;&nbsp;"Džordž umire. Ostalo mu je još nekoliko nedelja, ako se posreći. Pretpostavljam i manje, posle onoga što smo upravo videli."
<BR>&nbsp;&nbsp;&nbsp;&nbsp;&nbsp;"Mi svi umiremo", reče Marej Sandeman.
<BR>&nbsp;&nbsp;&nbsp;&nbsp;&nbsp;Mordekaj klimnu glavom, lica kao i uvek bez izraza.
<BR>&nbsp;&nbsp;&nbsp;&nbsp;&nbsp;"Mi svi umiremo. Od droge koju su nam dali. Palidina. Od njega mozak satrune. Potrebno mu je devet meseci da temeljno obavi posao, nekad malo više, nekad malo manje. A sve to vreme dok truliš, postaješ pametniji. Sve dok..." Mordekaj je, mahnuvši levom rukom nadole, elegantno pokazao na lokvu Džordžove bljuvotine.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
