<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>97.
<P>&nbsp;&nbsp;&nbsp;&nbsp;&nbsp;Elementi raspleta, kraj.
<BR>&nbsp;&nbsp;&nbsp;&nbsp;&nbsp;Bio je srećan nesrećni slučaj što se Hastov um, kad se odjednom našao u Mordekajevom izmoždenom obličju, toliko grozničavo upaničio da izazove emboliju. Mordekaj tvrdi kako ga je dokusurila pomisao da je postao crnac.
<BR>&nbsp;&nbsp;&nbsp;&nbsp;&nbsp;Samo kad pomislim da je Hast svih ovih meseci bio mrtav, a ja sam ga svo vreme posećivao! Vraćajući se na to, vidim da su se mnoge promene što sam ih primetio kod Hasta mogle tumačiti kao putokazi, ali je to u celini bila izuzetno dobro izvedena podvala.
<BR>&nbsp;&nbsp;&nbsp;&nbsp;&nbsp;Ali šta je bila svrha ove podvale? Mordekaj je objasnio neophodnost postepenog preuzimanja vlasti, ukazujući da je Hastovu vladavinu mogao da sprovodi jedino dok se ponaša na uverljivo hastovski način. Zatvorenik i pošto je postao upravnik zatvora!
<BR>&nbsp;&nbsp;&nbsp;&nbsp;&nbsp;Postepeno su ostali zatvorenici (Biskup Sandeman i dr.) iskoristili razmenjivač umova da se infiltriraju među osoblje logora A., ponekad upotrebivši kao 'tela za razmenu' pripadnike medicinskog osoblja, a ponekad čuvare. Jedna od najčudnovatijih posledica mog dolaska ovamo bila je što je primer mog nenasilja ubedio trojicu zatvorenika, među njima Barija Mida, da se odreknu 'vaskrsenja'. Svaki je odabrao da umre svojom smrću radije no da na nju osudi nekog drugog.
<BR>&nbsp;&nbsp;&nbsp;&nbsp;&nbsp;Bojeći se da bih i ja insistirao na sličnom samožrtvovanju Mordekaj je do samog kraja sačuvao tajnovitost, dok nepovratno nisam nasledio telo svoje žrtve. Da li bih insistirao na mučeništvu? Sad sam toliko zaljubljen u to telo, u život i zdravlje, da u to ne verujem. A verovatno bih!
</P></TD></TR></TABLE>
<P class="next">
<A HREF=p131.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
