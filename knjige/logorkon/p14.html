<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. jun
<P>&nbsp;&nbsp;&nbsp;&nbsp;&nbsp;Trezvenije sutrašnje jutro.
<BR>&nbsp;&nbsp;&nbsp;&nbsp;&nbsp;Na Hastov zahtev, prepričaću događaje iz međuvremena. Dabogda ih upotrebili kao dokazni materijal protiv njega.
<BR>&nbsp;&nbsp;&nbsp;&nbsp;&nbsp;Dan posle 'Pesme svilene bube' - to bi bio dvadeseti maj - još sam bio bolestan, pa sam ostao u ćeliji, dok su Doni i Piter (već izmireni) i Mafija bili napolju na radu. Pozvali su me u Smidovu kancelariju kako bih iz njegove ruke primio paket s mojim ličnim stvarima. Naterao me je da ih jednu po jednu proverim prema popisu koji je bio napravljen na dan mog dolaska u zatvor. Sažižući naleti nade, dok sam zamišljao kako me na slobodu izvodi neko čudo protesta javnosti ili pravne savesti. Smid se rukovao sa mnom, i ja sam mu se, u delirijumu, zahvalio. Očiju punih suza. Kurvin sin mora da je uživao.
<BR>&nbsp;&nbsp;&nbsp;&nbsp;&nbsp;Onda me je predao, uz koverat boje isto tako bolesno žute kao i moje utamničeno telo (što je svakako bio Dosije Saketi), dvojici stražara u crnim uniformama opšivenim srebrom; vrlo germanskim i, kako smo nekad govorili, moćnim. Čizme do kolena, kožno remenje što čini pravi am, naočari za sunce kao ogledala, ceo repertoar: Piter bi zaječao od zavisti, Doni od čežnje. Ni reč nisu progovorili nego su se smesta bacili na posao. Lisice. Limuzina sa zavesama. Sedeo sam između njih i postavljao pitanja njihovim kamenim licima i zaklonjenim očima. Avion. Sredstvo za uspavljivanje. Te tako, putem koji čak nije bio obeležen ni mrvicama hleba, do moje ututkane ćelijice u logoru Arhimed, gde me veštica hrani vrlo dobrim jelima. (Treba samo da zvonim za poslugu.)
<BR>&nbsp;&nbsp;&nbsp;&nbsp;&nbsp;Rekli su mi da sam ovamo došao dvadeset drugog. Prvi intervju sa H. H. bio sledećeg dana. Toplo umirivanje i zadrto mistificiranje. Kao što je zabeleženo ostao sam nekomunikativan do drugog juna. Tih devet dana protekli su u uzvišenim sferama paranoje, no ona je, kao i sve strasti, splasla, smanjivši se u običan gnjavatorski užas, a zatim u nelagodnu radoznalost. Da li da priznam kako nalazim da u situaciji postoje izvesna zadovoljstva, da čudnovati zamak jeste poprilično zanimljiviji od jedne te iste stare buvare?
<BR>&nbsp;&nbsp;&nbsp;&nbsp;&nbsp;Ali kome to da priznam? H. H.-u? Luiju II, sa kojim sada moram da se sukobljavam u ogledalu skoro svakog dana?
<BR>&nbsp;&nbsp;&nbsp;&nbsp;&nbsp;Ne, pretvaraću se da je ovaj dnevnik samo za mene. Moj dnevnik. Ako Hast želi primerak, Hast će morati da mi pribavi indigo.
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Pitam se, prečitavajući 'Pesmu svilene bube', da li je peti stih sasvim u redu. Potreban mi je efekat neiskrenog patosa; možda nisam postigao ništa više od klišea.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
