<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;On se sruči u laboratoriju. Esejon ostavi svoje epruvete, obrisa ruke o bradu i pozva žene.
<BR>&nbsp;&nbsp;&nbsp;&nbsp;&nbsp;Jednom naučniku posmatrački duh ne gasi se nikad potpuno, ma kakve bile okolnosti. Uprkos njegovih patnji, uprkos njegovom buncanju, Sen-Menu je video, gotovo nesvesno, dim koji prolazi njime u trenutku kad je zaustavljao vibrator. Imao je vremena da promrmlja: "Ugljeni oksid", zatim se onesvesti.
<BR>&nbsp;&nbsp;&nbsp;&nbsp;&nbsp;Esejon mu potpuno ispusti krv, ubrizga mu u vene sintetičku krv, oživljenu Anetinom krvlju. Pjer je u toku tri dana mokrio crno. Dodir njegove kože prljao je čaršave. Kad bi se otkrivao njegov krevet u nozdrve bi prodirao zadah dimljene slanine. Beskrajni izvori bogaljeve nauke savladale su trovanje, ali nisu mogle da izleče kijavicu.
<BR>&nbsp;&nbsp;&nbsp;&nbsp;&nbsp;Proleće je bilo osvojilo drveće kad se Pjer digao. Njegova koža je ostala išarana dugim sivim trakama. Oči i kosa postali su crni.
<BR>&nbsp;&nbsp;&nbsp;&nbsp;&nbsp;Rascvetani vrt ubrza njegov oporavak. Uveče kad se svlačio on je katkad zamišljeno gledao svoj lakat kroz koji je Anetina krv ušla u njega, i svojim koščatim prstom milovao je mesto koje nije sačuvalo nikakav trag čuda. Malo pomalo, tih dana koji su lagano odmicali u kojima se on vraćao životu, osećao se ponovo obuzet likom mlade devojke. Njegov umrtvljen duh dopuštao je njegovim osećanjima da cvetaju. Ispružen na jednoj baštenskoj stolici, ruku koje su visile u mladoj travi, on je kroz poluotvorene oči video kako Aneta silazi niz stepenice terase. Nosila je čašu u kojoj se pušilo neko delikatno lekovito sredstvo. Zažmurio bi, praveći se da spava, da bi na šljunku čuo korake koji se približavaju, osetio njeno lice iznad svog lica. Očekivao je da ona izgovori njegovo ime, nežno, poziv, milovanje. Puštao je da ponavlja, otvarao tad svoje oči čije su dužice ponovo dobijale, u krugu svakodnevno povećanom, svoju boju, cveta lana. I već više nije smeo da je gleda. Ona bi sedala pored njega, prekrštenih nogu, među žutim i belim cvećem trave. Budno je pazila da on šolju ispije do dna. Ako bi se nekim pokretom prema njoj okrenuo, ona se nije ljutila niti ga ohrabrivala. Ona nije znala kako treba pomoći stidljivim mladićima. Ona je bila jednostavna kao plod voćke.
<BR>&nbsp;&nbsp;&nbsp;&nbsp;&nbsp;Kako su dani prolazili on se osećao sve bliži njoj. Mesec maj se bližio kraju i proleće je u njemu rađalo snagu. Jedne večeri kad ga san nije hteo, on se zakle da će već sutra reći devojci... Da kaže šta? On se okrete u krevetu. Kako je to bilo teško! Da neće u njegovim ustima nežne reči biti groteskne? "Volim, ja te volim, da li me volite?"
<BR>&nbsp;&nbsp;&nbsp;&nbsp;&nbsp;"Mali moj Pjere", za doručkom reče Esejon, "eto ozdravili ste. Pripremio sam vaše novo putovanje. Mislim da možete krenuti čim popijete vašu belu kafu."
<BR>&nbsp;&nbsp;&nbsp;&nbsp;&nbsp;On otrese prašinu sa brade. Zatvoriše se u laboratoriji. Sen-Menu se zbunjeno sećao svoje poslednje ekspedicije. Ma kakve bile opasnosti, one uostalom i nisu bile sposobne da ga sad zadrže. Bila ga je obuzela strast za velikim preduzetništvima. Debeljkovo izlaganje stavilo ga je u punu aktivnost. Njegovi sentimentalni projekti bili su potisnuti. Gotovo je osetio olakšanje što ih je odložio. On navuče skafander. Trebalo je da dalje od 3000. godine traži preživele iz velike kataklizme.
<BR>&nbsp;&nbsp;&nbsp;&nbsp;&nbsp;Sutradan je dodao još jedan vek više. Zatim, dva, pa tri, pa pet. Ono što je video i saopštio bogalju učinilo im se toliko užasno, da su zajednički odlučili da učine napred džinovski skok da bi odmah saznali sudbinu njihove daleke unučadi.
<BR>&nbsp;&nbsp;&nbsp;&nbsp;&nbsp;I zbilja, ako je elektricitet nestao, a mašinska civilizacija se bližila kraju, rođena je jedna nova energija; čovečanstvo koje je naučilo da je koristi, prolazilo je kroz takvu evoluciju da um ova dva čoveka nije smeo da joj predvidi ishod.
<BR>&nbsp;&nbsp;&nbsp;&nbsp;&nbsp;Kad je tog dana Sen-Menu pritisnuo dugme za polazak, znao je da putuje na put od sto hiljada godina. Uoči tog dana ošišao se do glave, zato što je u korenu nicala svetla kosa i davala mu utisak stare ofarbane žene koja se zapustila.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
