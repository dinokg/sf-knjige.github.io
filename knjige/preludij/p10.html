<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. KNJIGA
<P>&nbsp;&nbsp;&nbsp;&nbsp;&nbsp;PRIČA O RUCI I BEDRU... Događaj koji Hari Seldon navodi kao pravi obrt u svom traganju za metodom koji će mu omogućiti da razvije i utemelji psihoistoriju. Na žalost, njegovi objavljeni radovi ne objašnjavaju pobliže o kojoj je to 'priči' reč; takođe, nijedna od pretpostavki (a bilo ih je bezbroj) koje se na nju odnose nije dovela ni do kakvog pouzdanijeg saznanja. Stoga, to i dalje ostaje kao jedna od brojnih, uvek privlačnih, ali nerazjašnjenih tajni u Seldonovoj karijeri.
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;45.
<BR>&nbsp;&nbsp;&nbsp;&nbsp;&nbsp;Širom otvorenih očiju i teško dišući, Kišna Kap, Četrdeset Treća, stajala je netremice zagledana u Seldona.
<BR>&nbsp;&nbsp;&nbsp;&nbsp;&nbsp;"Ne mogu ovde da ostanem", reče ona.
<BR>&nbsp;&nbsp;&nbsp;&nbsp;&nbsp;Seldon se obazre oko sebe. "Ali niko ne obraća pažnju na nas. Čak ni Brat od koga smo dobili slatkiše nije nam ni reč rekao. Činilo se kao da nas smatra savršeno pristalim parom."
<BR>&nbsp;&nbsp;&nbsp;&nbsp;&nbsp;"Slažem se, nema ničeg neuobičajenog kada su svetla prigušena, kada govorite tihim glasom, tako da vaš plemenaški naglasa ne pada u oči, i kada ja delujem smireno. Ali ovog časa..." Glas joj postajaše sve promukliji.
<BR>&nbsp;&nbsp;&nbsp;&nbsp;&nbsp;"Šta mislite time - ovog časa?"
<BR>&nbsp;&nbsp;&nbsp;&nbsp;&nbsp;"Nervozna sam i napeta. Ja sam... sva sam mokra od znoja."
<BR>&nbsp;&nbsp;&nbsp;&nbsp;&nbsp;"Ali ko će to primetiti? Smirite se. Opustite se."
<BR>&nbsp;&nbsp;&nbsp;&nbsp;&nbsp;"Ne mogu. Bar ne mogu dok sve vreme mislim da svima bodem oči."
<BR>&nbsp;&nbsp;&nbsp;&nbsp;&nbsp;"Kuda onda da pođemo?"
<BR>&nbsp;&nbsp;&nbsp;&nbsp;&nbsp;"Postoje ovde u blizini odaje za odmor. Znam za njih, jer sam nekad radila ovde."
<BR>&nbsp;&nbsp;&nbsp;&nbsp;&nbsp;Sada je brzo koračala i Seldon ju je u stopu pratio. Na jednom malenom uzvišenju, koje on u polutami bez nje ne bi ni primetio, stajao je niz međusobno odeljenih vrata.
<BR>&nbsp;&nbsp;&nbsp;&nbsp;&nbsp;"Pođimo ka onoj tamo na kraju", prošapta ona. "Ukoliko je slobodna."
<BR>&nbsp;&nbsp;&nbsp;&nbsp;&nbsp;Odaja nije bila zauzeta. Iznad poluotškrinutih vrata stajala je malena pravougaona tablica, na kojoj su se svetlela slova: NEZAUZETO.
<BR>&nbsp;&nbsp;&nbsp;&nbsp;&nbsp;Kišna Kap, Četrdeset Treća, na brzinu se obazre oko sebe, dade rukom znak Seldonu da uđe i potom i sama kroči unutra, zatvorivši vrata za sobom. Istog časa, jedna svetiljka na tavanici upali se i obasja unutrašnjost prostorije.
<BR>&nbsp;&nbsp;&nbsp;&nbsp;&nbsp;"Postoji li ikakav znak na vratima koji kazuje da se neko već nalazi unutra u prostoriji?" upita Seldon.
<BR>&nbsp;&nbsp;&nbsp;&nbsp;&nbsp;"Znak ZAUZETO pali se automatski, čim se vrata zatvore i svetlo uključi u prostoriji", objasni Sestra.
<BR>&nbsp;&nbsp;&nbsp;&nbsp;&nbsp;Seldon je mogao osetiti blago strujanje vazduha u prostoriji, praćeno jedva čujnim šumom; ali zar je uopšte postojalo neko mesto na Trantoru gde se taj zvuk nije čuo i gde se strujanje vazduha nije osećalo?
<BR>&nbsp;&nbsp;&nbsp;&nbsp;&nbsp;Prostorija nije bila velika. U njoj se nalazio jednostavan krevet sa tvrdim, ali prilagodljivim dušekom, presvučenim, očigledno, čistim čaršavom. Bili su tu, takođe, jedna stolica i sto, kao i jedan mali zamrzivač, te nešto što je izgledalo kao zatvorena pećnica, po svoj prilici mali, priručni grejač za hranu.
<BR>&nbsp;&nbsp;&nbsp;&nbsp;&nbsp;Kišna Kap, Četrdeset Treća, sede na stolicu uspravno i kruto, vidljivo nastojeći da prinudi sebe na opuštanje.
<BR>&nbsp;&nbsp;&nbsp;&nbsp;&nbsp;Nisiguran u pogledu toga šta mu valja činiti Seldon ostade da stoji, sve dok mu ona, pomalo nestrpljivo, ne pokaza rukom da sedne na krevet. I tek tada on sede.
<BR>&nbsp;&nbsp;&nbsp;&nbsp;&nbsp;Kišna Kap, Četrdeset Treća, napokon se oglasi tihim glasom, gotovo kao da se obraća samoj sebi. "Ukoliko se ikad sazna da sam bila ovde s nekim muškarcem - makar on bio samo plemenaš - smesta će me prognati. Seldon istog časa ustade. "Hajdemo, onda, odmah odavde."
<BR>&nbsp;&nbsp;&nbsp;&nbsp;&nbsp;"Sedite. Ne mogu da iziđem u ovakvom stanju. Raspitivali ste se o religiji. Na šta, u stvari, mislite?"
<BR>&nbsp;&nbsp;&nbsp;&nbsp;&nbsp;Seldon je imao neodovljiv utisak da se sasvim izmenila. Nije više bilo ni traga njenoj uzdržanosti, povučenosti u prisustvu muškarca. Posmatrala ga je netremice, suženih očiju.
<BR>&nbsp;&nbsp;&nbsp;&nbsp;&nbsp;"Već sam vam rekao. Tragam za znanjem. Ja sam naučnik. I moj poziv i sve moje želje usmereni su samo ka jednom: sticanju znanja. Budući da, posebno, želim da upoznam ljude, želim da steknem znanja iz istorije. Na mnogim svetovima, drevni istorijski zapisi - uistinu drevni istorijski zapisi - preobratili su se u mitove i predanja, postavši, neretko, deo religijskih verovanja ili verovanja u natprirodno. Ali ako Mikogen nema religiju, u tom slučaju..."
<BR>&nbsp;&nbsp;&nbsp;&nbsp;&nbsp;"Već sam vam rekla da imamo istoriju."
<BR>&nbsp;&nbsp;&nbsp;&nbsp;&nbsp;"Već mi dva puta to pominjete", primeti Seldon. "Dokle seže ta vaša istorija?"
<BR>&nbsp;&nbsp;&nbsp;&nbsp;&nbsp;"Dvadeset hiljada godina unazad."
<BR>&nbsp;&nbsp;&nbsp;&nbsp;&nbsp;"Zaista? Hajde da razgovaramo sasvim otvoreno. Da li je u pitanju istinska istorija ili nešto što se, takođe, preobratilo u puka predanja?"
<BR>&nbsp;&nbsp;&nbsp;&nbsp;&nbsp;"U pitanju je, dabome, istinska istorija."
<BR>&nbsp;&nbsp;&nbsp;&nbsp;&nbsp;Seldon zausti da je upita koliko u to može biti siguran, ali odustade. Da li zaista postoji mogućnost da istorija seže unazad dvadeset hiljada godina i da je, ipak, očuvala svoju izvornost? Budući da nije bio istoričar, moraće o tome da porazgovara sa Dors.
<BR>&nbsp;&nbsp;&nbsp;&nbsp;&nbsp;Činilo mu se, međutim, potpuno prihvatljivim da su na svim svetovima najranije istorije predstavljale mešavinu samohranljivog junaštva i minidrama koje je trebalo da posluži kao moralistička poduka, te ih, stoga, uopšte nije trebalo shvatiti doslovno. U svakom slučaju, bar, tako su stvari stajale na Helikonu, premda bi zaista bilo teško naći makar jednog Helikonca koji se ne bi u njih spremno zakleo, tvrdeći da je reč o nesumnjivoj istoriji. U tom smislu, bili bi spremni da istinitim proglase i sasvim smešne priče o najranijim istraživanjima Helikona i o susretima sa ogromnim i opasnim letećim gmazovima - bez obzira na to što ni na jednom svetu koji su naselila ljudska bića nikada nije pronađen ni najmanji trag da su takva čudovišta postojala.
<BR>&nbsp;&nbsp;&nbsp;&nbsp;&nbsp;Premetnuvši sve to na brzinu u glavi, on samo upita: "A kako ta istorija počinje?"
<BR>&nbsp;&nbsp;&nbsp;&nbsp;&nbsp;Sestrin pogled bio je zamišljen, kao da se zagledala u nešto veoma daleko; očito, pogled joj nije bio usredsređen na Seldona, niti na išta u tom sobičku. "Započinje sa jednim svetom - našim svetom", odgovori ona lagano. "Jednim jedinim svetom."
<BR>&nbsp;&nbsp;&nbsp;&nbsp;&nbsp;"Jednim jedinim svetom?" (Seldon se namah priseti da mu je i Hamin govorio o predanjima o jednom jedinom svetu, kao preteći sveg čovečanstva).
<BR>&nbsp;&nbsp;&nbsp;&nbsp;&nbsp;"Da, jednom jedinom svetu. Kasnije je bilo i drugih, ali naš je svet bio pravi. Jedinstven svet, sasvim otvoren, prostran, sa dovoljno mesta za sve, sa plodnim poljima, udobnim domovima i prijatnim ljudima. Hiljadama godina živeli smo na tom svetu, a onda smo bili prinuđeni da ga napustimo i da tumaramo unaokolo, sve dok neki među nama nisu pronašli jedan kutak na Trantoru, gde smo počeli da proizvodimo hranu koja nam je donela bar malo slobode. I ovde u Mikogenu, živimo svoj život - i pothranjujemo vlastite snove."
<BR>&nbsp;&nbsp;&nbsp;&nbsp;&nbsp;"I ta vaša istorija sadrži sve pojedinosti o tom praiskonskom svetu? Jednom jedinom svetu?"
<BR>&nbsp;&nbsp;&nbsp;&nbsp;&nbsp;"Oh, da, sve je to zapisano u knjizi i svi je imamo. Svi, do poslednjeg. Sve vreme je nosim s sobom, i ne postoji ni trenutak kada je bilo ko od nas ne može otvoriti i prelistati, kako bi se podsetio ko smo i ko smo bili, kao i da u sebi učvrsti veru da ćemo jednog dana ponovo zadobiti svoj svet."
<BR>&nbsp;&nbsp;&nbsp;&nbsp;&nbsp;"Da li vam je poznato gde se taj svet nalazi i ko sada na njemu živi?"
<BR>&nbsp;&nbsp;&nbsp;&nbsp;&nbsp;Kišna Kap, Četrdeset Treća, međutim, samo žestoko zavrte glavom. "Ne, ne znamo, ali jednog ćemo dana saznati."
<BR>&nbsp;&nbsp;&nbsp;&nbsp;&nbsp;"I tu knjigu imate čak i ovog časa pri sebi?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Da li biste mi dozvolili da je pogledam?"
<BR>&nbsp;&nbsp;&nbsp;&nbsp;&nbsp;Bledi osmeh pređe preko Sestrinog lica i ona reče: "Znači, to je ono što želite. Znala sam da nešto imate na umu, čim ste zatražili da vi i ja, nasamo, pođemo u posetu mikrofarmama." Činila se pomalo pometenom. "Međutim, nije mi palo na pamet da je reč o Knjizi."
<BR>&nbsp;&nbsp;&nbsp;&nbsp;&nbsp;"To je, zaista, sve što želim", složi se Seldon ozbiljno. "Na umu, zaista, nemam ništa drugo. A ako ste me doveli ovamo zato što ste mislili..."
<BR>&nbsp;&nbsp;&nbsp;&nbsp;&nbsp;Ali mu ona ne dozvoli da završi. "Ali evo, tu smo. Želite li ili ne želite da vidite Knjigu?"
<BR>&nbsp;&nbsp;&nbsp;&nbsp;&nbsp;"Znači li to da ste spremni da mi je date?"
<BR>&nbsp;&nbsp;&nbsp;&nbsp;&nbsp;"Da, pod jednim uslovom."
<BR>&nbsp;&nbsp;&nbsp;&nbsp;&nbsp;Seldon zastade, odmeravajući mogućnost da zapadne u ozbiljnu nepriliku ukoliko naruši Sestrinu uzdržanost u većoj meri no što mu je to ijednog trenutka palo na um. "Pod kakvim uslovima?" upita on.
<BR>&nbsp;&nbsp;&nbsp;&nbsp;&nbsp;Kišna Kap, Četrdeset Treća, iznenada, naglo obliznu svoje usne. A onda reče, dok joj je glas primetno podrhtavao: "Da skinetu tu kapicu s glave."
<BR>
<BR>&nbsp;&nbsp;&nbsp;&nbsp;&nbsp;46.
<BR>&nbsp;&nbsp;&nbsp;&nbsp;&nbsp;Hari Seldon zagleda se u Kišnu Kap, Četrdeset Treću, prazna pogleda. Beše to kranje osetljiv trenutak i on zaista u prvi mah nije shvatio o čemu ona to govori. Naime, sasvim je smeo s uma da na glavi ima kapicu.
<BR>&nbsp;&nbsp;&nbsp;&nbsp;&nbsp;A onda podiže ruku ka svojoj glavi i, po prvi put, u punoj meri oseti kapicu koju je nosio. Bila je glatka, ali se ispod nje mogla osetiti kosa. Ne baš mnogo, istini za volju. Najzad, kosa mu je bila ravna i već proređena.
<BR>&nbsp;&nbsp;&nbsp;&nbsp;&nbsp;"Zbog čega?" upita on.
<BR>&nbsp;&nbsp;&nbsp;&nbsp;&nbsp;"Jer ja tako želim. Jer je to uslov ukoliko želite da vidite Knjigu", odgovori ona.
<BR>&nbsp;&nbsp;&nbsp;&nbsp;&nbsp;"Pa, ukoliko to zaista želite", prihvati on, i maši se rukom za rub kapice, kako bi je skinuo.
<BR>&nbsp;&nbsp;&nbsp;&nbsp;&nbsp;"Čekajte!", uzviknu ona. "Pustite mene. Ja ću to učiniti." Gledala ga je gladnim pogledom.
<BR>&nbsp;&nbsp;&nbsp;&nbsp;&nbsp;Seldon spusti ruke. "U redu, onda."
<BR>&nbsp;&nbsp;&nbsp;&nbsp;&nbsp;Sestra se istog časa diže sa stolice i sede kraj njega na krevet. Lagano, pažljivo, ona mu otkači kapicu s glave neposredno iznad uveta. Ponovo obliznuvši usne i isprekidano dišući, povuče kapicu i skinu je... Oslobođena, Seldonova kosa kao da se malčice nakostreši.
<BR>&nbsp;&nbsp;&nbsp;&nbsp;&nbsp;"Usled stalnog nošenja kapice, mora da mi se teme skroz oznojilo", primeti on s blagim osećajem nelagodnosti. "Verovatno mi je i kosa usled toga malo vlažna."
<BR>&nbsp;&nbsp;&nbsp;&nbsp;&nbsp;On poseže rukom, u nameri da proveri svoje reči, ali ga ona, uhvativši ga za dlan, spreči u tome. "Ja želim da to učinim", reče ona. "I to je deo uslova."
<BR>&nbsp;&nbsp;&nbsp;&nbsp;&nbsp;Blago i pomalo oklevajući, njeni prsti dotakoše mu kosu i gotovo se istog časa povukoše. Zatim, ponovo, spusti mu prste na kosu i nežno je pritisnu.
<BR>&nbsp;&nbsp;&nbsp;&nbsp;&nbsp;"Suva je", reče ona. "Tako je... prijatna."
<BR>&nbsp;&nbsp;&nbsp;&nbsp;&nbsp;"Zar niste nikad ranije opipali ničiju kosu?"
<BR>&nbsp;&nbsp;&nbsp;&nbsp;&nbsp;"Ponekad, kod dece. Ali... ovo je... drugačije." I ona ga ponovo pogladi po kosi.
<BR>&nbsp;&nbsp;&nbsp;&nbsp;&nbsp;"U kom pogledu?" Uprkos svoj svojoj smetenosti, Seldon oseti kako se u njemu budi radoznalost.
<BR>&nbsp;&nbsp;&nbsp;&nbsp;&nbsp;"Ne umem da vam kažem. Prosto je... drugačije."
<BR>&nbsp;&nbsp;&nbsp;&nbsp;&nbsp;Posle nekog vremena, on je upita: "Pa, je li vam dosta?"
<BR>&nbsp;&nbsp;&nbsp;&nbsp;&nbsp;"Nije. Ne požurujte me. Možete li je postaviti kako god poželite?"
<BR>&nbsp;&nbsp;&nbsp;&nbsp;&nbsp;"U stvari, ne mogu. Kosa vam, po pravilu, pada na prirodan način, ali da je doteram potreban mi je češalj. Na žalost, nemam ga pri sebi."
<BR>&nbsp;&nbsp;&nbsp;&nbsp;&nbsp;"Češalj?"
<BR>&nbsp;&nbsp;&nbsp;&nbsp;&nbsp;"To vam je nešto sa šiljcima... Uf, kao viljuška... Ali šiljaka ima mnogo više i nisu tako oštri."
<BR>&nbsp;&nbsp;&nbsp;&nbsp;&nbsp;"Možete li je doterati prstima?" Ne sačekavši njegov odgovor, ona stade da provlači prste kroz njegovu kosu.
<BR>&nbsp;&nbsp;&nbsp;&nbsp;&nbsp;"Zavisi", odgovori on. "Ali češalj je mnogo bolji."
<BR>&nbsp;&nbsp;&nbsp;&nbsp;&nbsp;"Oštrija je ovde pozadi."
<BR>&nbsp;&nbsp;&nbsp;&nbsp;&nbsp;"To je zato što je na tom mestu obično kraća."
<BR>&nbsp;&nbsp;&nbsp;&nbsp;&nbsp;Kao da se nečega odjednom prisetila, Kišna Kap, Četrdeset Treća, upita: "Obrve? Tako ih zovete, zar ne?" I, trenutak potom, odlepi mu trake što su mu pokrivale obrve i blago prevuče prstima po njima.
<BR>&nbsp;&nbsp;&nbsp;&nbsp;&nbsp;"Baš je to prijatan osećaj", reče ona i nasmeja se, gotovo piskavo, veoma nalik na kikot njene mlađe sestre. "Baš su slatke."
<BR>&nbsp;&nbsp;&nbsp;&nbsp;&nbsp;"Postoji li još nešto što smatrate delom dogovora?" upita Seldon nestrpljivo.
<BR>&nbsp;&nbsp;&nbsp;&nbsp;&nbsp;Pod prigušenom svetlošću sobe Kišna Kap, Četrdeset Treća, pogleda ga kao da razmišlja da mu odgovori potvrdno, ali, ipak, ne reče ništa. Umesto toga, samo brzo povuče ruke i prinese ih svom nosu. Seldon se upita šta li je namirisala.
<BR>&nbsp;&nbsp;&nbsp;&nbsp;&nbsp;"Baš čudno", prošapta ona. "Mogu li... mogu li ponovoti sve ovo nekom drugom prilikom?"
<BR>&nbsp;&nbsp;&nbsp;&nbsp;&nbsp;"Ukoliko mi budete stavili na raspolaganje Knjigu, dovoljno dugo da je mogu temeljito proučiti, u tom slučaju, možda..."
<BR>&nbsp;&nbsp;&nbsp;&nbsp;&nbsp;Kišna Kap, Četrdeset Treća, zavuče ruku ispod tunike, kroz prorez koji Seldon nije ranije uočio, i iz nekog skrivenog džepa izvuče knjižicu uvezanu u neki čvrst, ali elastičan materijal. On je odmah uze iz njenih ruku, nastojeći da što god bolje može obuzda uzbuđenje koje ga je obuzelo.
<BR>&nbsp;&nbsp;&nbsp;&nbsp;&nbsp;I dok je Seldon ponovo stavljao kapicu na glavu, da pokrije kosu, Kišna Kap, Četrdeset Treća, približi ruke ustima i, brzo i nežno, liznu jedan prst.
<BR>
<BR>&nbsp;&nbsp;&nbsp;&nbsp;&nbsp;47.
<BR>&nbsp;&nbsp;&nbsp;&nbsp;&nbsp;"Tražila je da vam pogladi kosu?" upita Dors. Zagledala se u Seldonovu kosu, kao da se i sama nosi sa namerom da je opipa.
<BR>&nbsp;&nbsp;&nbsp;&nbsp;&nbsp;Seldon odstupi za korak. "Molim vas, nemojte. Ta žena učinila je da to deluje kao neka vrsta nastranosti."
<BR>&nbsp;&nbsp;&nbsp;&nbsp;&nbsp;"Pa, pretpostavljam da i jeste - sa njenog stanovišta. Ali zar niste pri tom osetili nekakvo zadovoljstvo?"
<BR>&nbsp;&nbsp;&nbsp;&nbsp;&nbsp;"Zadovoljstvo? Sav sam se naježio. I tek pošto je prestala, bio sam u stanju da ponovo dišem. Sve vreme sam mislio: kakve li će mi još uslove postaviti?"
<BR>&nbsp;&nbsp;&nbsp;&nbsp;&nbsp;Dors se nasmeja. "Da li ste se možda plašili da će vas odvući u krevet? Ili ste se, možda, ponadali?"
<BR>&nbsp;&nbsp;&nbsp;&nbsp;&nbsp;"Uveravam vas da se nisam usuđivao ni da pomislim na to. Sve vreme mislio sam samo na Knjigu."
<BR>&nbsp;&nbsp;&nbsp;&nbsp;&nbsp;Nalazili su se ponovo u svojoj sobi i Dors je uključila distorzioni aparat kako bi bila sigurna da ih ne mogu čuti.
<BR>&nbsp;&nbsp;&nbsp;&nbsp;&nbsp;Veče je već bilo odmaklo. Seldon je skinuo kapicu i tuniku i okupao se, posebno se potrudivši oko svoje kose, koju je, čak, dvaput nasapunjao i isprao. Sedeo je sada na krevetu, u jednostavnoj spavaćici koju je pronašao u plakaru.
<BR>&nbsp;&nbsp;&nbsp;&nbsp;&nbsp;Dors ga upita, dok su joj oči vragolasto svetlucale: "Da li zna da imate i malje na grudima?"
<BR>&nbsp;&nbsp;&nbsp;&nbsp;&nbsp;"Najsvesrdnije sam se nadao da se neće i toga setiti."
<BR>&nbsp;&nbsp;&nbsp;&nbsp;&nbsp;"Jadni Hari. Ali znate, sve je to bilo potpuno prirodno. I ja bih se, najverovatnije, našla u sličnoj neprilici da sam se zatekla nasamo s nekim Bratom. Štaviše, možda i u goroj, budući da bi on - s obzirom na to da je mikogensko društvo takvo kakvo jeste - smatrao da sam, kao žena, dužna da bez oklevanja i protivljenja udovoljim svakoj njegovoj želji."
<BR>&nbsp;&nbsp;&nbsp;&nbsp;&nbsp;"Ne, Dors. Možda zaista mislite da je sve bilo savršeno prirodno, ali vi to niste lično doživeli. Ta jadna žena bila je u stanju potpune seksualne mahnitosti. Sva su joj čula bila napeta... mirisala je svoje prste, oblizivala ih. Da je mogla da čuje kako mi kosa raste, slušala bi ne čujući ništa drugo."
<BR>&nbsp;&nbsp;&nbsp;&nbsp;&nbsp;"Ali upravo je to ono što smatram 'prirodnim'. Sve što je pod zabranom izaziva seksualno uzbuđenje. Da li bi vas, na primer, posebno privlačile ženske grudi kada biste živeli u društvu koje njihovo izlaganje smatra potpuno normalnim?"
<BR>&nbsp;&nbsp;&nbsp;&nbsp;&nbsp;"Možda i bi."
<BR>&nbsp;&nbsp;&nbsp;&nbsp;&nbsp;"Ali zar vas ne bi više privlačile kada bi bile uvek skrivene, kao što je slučaj u većini društava?... Evo, da vam ispričam nešto što se meni dogodilo. Bila sam u jednom odmaralištu na jezeru, na Sini... Pretpostavljam da i na Helikonu imate takve stvari - odmarališta, plaže, i slično?"
<BR>&nbsp;&nbsp;&nbsp;&nbsp;&nbsp;"Razume se", odgovori Seldon, kome ovo pitanje zasmeta. "Šta mislite, da je Helikon svet sav sačinjen od stenja i prašine, samo sa vodom za piće?"
<BR>&nbsp;&nbsp;&nbsp;&nbsp;&nbsp;"Bez uvrede, Hari. Želela sam samo da budem sigurna da ćete shvatiti poentu priče. Dakle, na plažama na Sini veoma malo vodimo računa o tome šta ćemo imati na sebi... ili šta nećemo imati."
<BR>&nbsp;&nbsp;&nbsp;&nbsp;&nbsp;"Znači, plaže za golaće?"
<BR>&nbsp;&nbsp;&nbsp;&nbsp;&nbsp;"Ne baš sasvim, mada pretpostavljam da bi se malo ko uzbunio kada bi on ili ona skinuli sve sa sebe. Običaj je da čovek zadrži na sebi pristojni minimum, mada moram priznati da ono što nazivamo pristojnim minimumom ostavlja tek malo prostora mašti."
<BR>&nbsp;&nbsp;&nbsp;&nbsp;&nbsp;"Mi na Helikonu imamo nešto više standarde kada je pristojnost u pitanju", primeti Seldon.
<BR>&nbsp;&nbsp;&nbsp;&nbsp;&nbsp;"Da, to mi je jasno zahvaljujući tome kako se prema meni ophodite; ali svako ima svoje standarde. Dakle, sedela sam na jednoj maloj plaži kraj jezera i jedan mladi čovek, s kojim sam razgovarala prethodnog dana, pristupi mi. Bio je sasvim pristojan momak, i nisam mu mogla baš ništa zameriti. Seo je na doručje moje stolice za sunčanje i svoju desnu ruku stavio na moje levo, nago bedro - naravno, samo da bi se oslonio.
<BR>&nbsp;&nbsp;&nbsp;&nbsp;&nbsp;Pošto smo, tako, minut ili dva proveli u razgovoru, on mi se, pomalo izazovno, obrati: 'Pa, evo, tu smo. Jedva da se poznajemo, pa ipak mi se čini savršeno prirodnim da stavim ruku na vaše bedro. Štaviše, i vama se to čini savršeno prirodnim, budući da niste zatražili da je uklonim.'
<BR>&nbsp;&nbsp;&nbsp;&nbsp;&nbsp;I tek tog časa, zaista, postadoh svesna činjenice da mu ruka počiva na mom bedru. Javno izložena nagota čini da se erotski izazov nekako priguši. Kao što rekoh, suština je u skrivanju.
<BR>&nbsp;&nbsp;&nbsp;&nbsp;&nbsp;Mora da se i momak bavio sličnim mislima, budući da je nastavio: 'Pri svemu tome, da smo se sreli pod drugačijim okolnostima i da ste na sebi imali haljinu, svakako da vam ni na pamet ne bi palo da mi dopustite da vam je zadignem i stavim ruku na mesto gde se ovog trenutka nalazi'.
<BR>&nbsp;&nbsp;&nbsp;&nbsp;&nbsp;Ja se na to samo nasmejah i mi nastavisno da čavrljamo o raznim stvarima. Razume se, budući da je skrenuo moju pažnju na položaj ruke, mladić više nije smatrao pristojnim da je tamo i dalje zadržava, te ju je uklonio.
<BR>&nbsp;&nbsp;&nbsp;&nbsp;&nbsp;Te večeri obukoh se za večeru sa mnogo više brižljivosti nego inače i pojavih se u trpezariji u haljini znatno svečanijoj no što su prilike zahtevale, vidljivo time odudarajući od svih ostalih prisutnih žena. Sretoh i mladića o kome vam pričam: sedeo je za jednim od stolova. Ja mu pristupih, pozravih ga, a onda mu rekoh: 'Imam sada na sebi haljinu, ali noge su mi pod njom gole. Dajem vam svoju dozvolu. Sami mi zadignite haljinu, i stavite ruku na moje levo bedro, gde ste je i danas bili stavili.'
<BR>&nbsp;&nbsp;&nbsp;&nbsp;&nbsp;I zaista je pokušao. Moram mu to priznati; ali svi su se zabuljili u nas. Ne bih ga sprečila i sigurna sam da ga, isto tako, niko drugi ne bi sprečio, ali na kraju, nije se usudio da to učini. Bili smo u gotovo istoj meri izloženi pogledima kao i toga dana na plaži. Bilo je potpuno jasno da sam ga ja izazvala i da se nisam nimalo protivila, ali eto, jednostavno to nije mogao učiniti. Okolnosti koje su se činile prirodnim tog popodneva, nisu više bile prirodne te večeri; i bilo je u tome više smisla nego što bi bilo koja logika mogla izraziti."
<BR>&nbsp;&nbsp;&nbsp;&nbsp;&nbsp;"Ja bih, međutim, učinio baš kako ste bili zatražili", reče Seldon.
<BR>&nbsp;&nbsp;&nbsp;&nbsp;&nbsp;"Jeste li sigurni u to?"
<BR>&nbsp;&nbsp;&nbsp;&nbsp;&nbsp;"Sasvim."
<BR>&nbsp;&nbsp;&nbsp;&nbsp;&nbsp;"Uprkos tome što su vaša merila pristojnosti na plaži viša od naših?"
<BR>&nbsp;&nbsp;&nbsp;&nbsp;&nbsp;"Uprkos tome."
<BR>&nbsp;&nbsp;&nbsp;&nbsp;&nbsp;Dors sede na svoj krevet, a onda se opruži, stavivši ruke ispod glave. "Sledstveno tome, niste preterano uzbuđeni činjenicom da na sebi imam samo tanku spavaćicu i gotovo ništa ispod nje?"
<BR>&nbsp;&nbsp;&nbsp;&nbsp;&nbsp;"Nisam posebno šokiran. Što se, pak, uzbuđenosti tiče, potpuno sam svestan toga što imate na sebi."
<BR>&nbsp;&nbsp;&nbsp;&nbsp;&nbsp;"Pa, pretpostavljam, ukoliko ćemo neko vreme provesti ovde između četiri zida, moraćemo se navići da takve stvari ne primećujemo."
<BR>&nbsp;&nbsp;&nbsp;&nbsp;&nbsp;"Ili da iskoristimo priliku koja nam se pruža", odvrati Seldon, smejuljeći se. "I moram vam reći da mi se dopada vaša kosa. Gledajući vas čitavog dana ćelavu, došao sam do zaključka da mi vaša kosa baš godi."
<BR>&nbsp;&nbsp;&nbsp;&nbsp;&nbsp;"U redu, samo je nemojte dodirivati. Još je nisam oprala." Ona napola zatvori oči. "Zanimljivo. Ono što upravo rekoste trebalo bi da znači da Helikon iskazuje više obzira nego Sina u neformalnim, a manje i formalnim prilikama. Jesam li u pravu?"
<BR>&nbsp;&nbsp;&nbsp;&nbsp;&nbsp;"Pa, zapravo, govorio sam samo o mladiću koji vam je bio stavio ruku na bedro i o sebi samom. Ne bih baš umeo da vam kažem koliko on ili ja u tom smislu možemo reprezentovati Sinu, odnosno Helikon. Ipak, potpuno bi mi lako bilo da zamislim pristojne pojedince i na jednoj i na drugoj strani - baš kao i ludake."
<BR>&nbsp;&nbsp;&nbsp;&nbsp;&nbsp;"Ono o čemu razgovaramo jesu društvene stege. Ja se baš ne mogu smatrati nekim velikim galaktičkim putnikom, ali sam se, s druge strane, poprilično bavila istorijom ljudskih zajednica i njihovim socijalnim konvencijama. Na planeti Dervod, na primer, postojalo je razdoblje kada u odnosu na predbračne seksualne odnose nije bilo nikakvih zabrana. Grupni seks smatrao se dozvoljenim neoženjenim, odnosno neudatim, dok je javni seks izazivao negodovanje samo ukoliko bi zbog toga došlo do poremećaja u saobraćaju. Pri svemu tome, nakon sklapanja braka, monogamija je bila dosledno poštovana i u tom smislu nije bilo odstupanja. Postojala je, naime, teorija da su ljudi, pošto najpre ižive sve svoje seksualne fantazije, spremni da se posvete ozbiljnom, delatnom životu."
<BR>&nbsp;&nbsp;&nbsp;&nbsp;&nbsp;"Pa, kako je dalje bilo?"
<BR>&nbsp;&nbsp;&nbsp;&nbsp;&nbsp;"Pre otprilike tri stotine godina, stvari su se izmenile, ali neke od mojih kolega smatraju da je do promene došlo usled spoljnog pritiska, koji je dolazio sa drugih svetova, čiji su turistički prihodi sa Dervoda bili u ozbiljnom opadanju. Kao što vidite, postoji i ono što bismo mogli nazvati galaktičkim društvenim stegama."
<BR>&nbsp;&nbsp;&nbsp;&nbsp;&nbsp;"Ili, možda, u pomenutom slučaju, ekonomskim stegama."
<BR>&nbsp;&nbsp;&nbsp;&nbsp;&nbsp;"Možda. Ali radeći kao nastavnik na Univerzitetu, uz put sam dobila priliku da proučavam i sve vrste socijalnih stega, bez neposrednih obilazaka većeg broja svetova. Susrela sam se s mnoštvom ljudi, kako sa Trantora tako i sa drugih mesta; zabava na odelenjima za socijalne nauke upravo vršenje poređenja između društvenih stega što se javljaju širom Galaksije.
<BR>&nbsp;&nbsp;&nbsp;&nbsp;&nbsp;Ovde u Mikogenu, na primer, imam utisak da je seks pod najstrožim nadzorom i da je dozvoljen samo pod veoma krutim pravilima; da, čak, pravila ni ne dopuštaju da se o njemu raspravlja, ali tamo, s druge strane, ne postoje zabrane. U Dženatskom sektoru, gde sam jednom, na nekom istraživačkom poslu, provela nedelju dana, o seksu se raspravljalo u beskraj, ali s jedinom svrhom da se on osudi. Veoma sumnjam da postoje makar dva sektora na Trantoru - gde je odnos prema seksu u celosti istovetan."
<BR>&nbsp;&nbsp;&nbsp;&nbsp;&nbsp;"Znate li na šta liči to što govorite?" upita Seldon. "Mogao bi se steći..."
<BR>&nbsp;&nbsp;&nbsp;&nbsp;&nbsp;"Ja ću vam sama reći kakav se utisak može steći", prekide ga Dors. "Jednostavno, ne nameravam da vam više dopustim da mi se izgubite iz vida."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Dva puta sam vam to do sada dopustila - prvi put jer sam stvari pogrešno procenila, a drugi put jer ste me vi na to nagovorili. U oba slučaja, van svake sumnje, pogrešila sam. Znate i sami šta vam se dogodilo u prvom slučaju."
<BR>&nbsp;&nbsp;&nbsp;&nbsp;&nbsp;"Znam", odgovori Seldon pomalo jetko, "ali ništa mi se nije dogodilo u drugom slučaju." "Ipak, umalo da niste zapali u grdne neprilike. Pretpostavimo da su vas zatekli u seksualnim orgijama sa jednom Sestrom..."
<BR>&nbsp;&nbsp;&nbsp;&nbsp;&nbsp;"Nije to bilo nikakvo seksualno..."
<BR>&nbsp;&nbsp;&nbsp;&nbsp;&nbsp;"Ipak, sami ste mi rekli da je zapala u stanje prave seksualne pomahnitalosti."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Bila je to greška, Hari. Molim vas, razmislite još jednom o svemu. Od sada pa nadalje, nećete nikuda ići bez mene."
<BR>&nbsp;&nbsp;&nbsp;&nbsp;&nbsp;"Slušajte", reče Seldon gotovo ledenim glasom, "moj cilj bio je da saznam nešto o mikogenskoj istoriji i posledica tog mog takozvanog seksualnog orgijanja sa jednom Sestrom jeste knjiga u mojim rukama - Knjiga, da se izrazim tačnije."
<BR>&nbsp;&nbsp;&nbsp;&nbsp;&nbsp;"Knjiga! Istina je, imamo Knjigu. Pa, da je pogledamo."
<BR>&nbsp;&nbsp;&nbsp;&nbsp;&nbsp;Seldon izvuče knjigu i pokaza joj je i Dors je zamišljeno odmeri.
<BR>&nbsp;&nbsp;&nbsp;&nbsp;&nbsp;"Moguće je da ne budemo u stanju da se njome okoristimo, Hari. Ne izgleda mi kao da odgovara bilo kom tipu čitača s kojima sam se do sada srela. To, jednostavno, znači da ćete morati da potražite odgovarajući, mikogenski čitač, a oni će vas, naravno, odmah zapitati zbog čega vam je potreban. A onda će ustanoviti da imate ovu knjigu, i, razume se, oduzeće vam je."
<BR>&nbsp;&nbsp;&nbsp;&nbsp;&nbsp;Seldon se nasmeši. "Da ste pošli od ispravnih pretpostavki, Dors, vaši bi zaključci bili nesumnjivo tačni; međutim, stvar je u tome što ovo nije knjiga one vrste kakvom je smatrate. Ova se knjiga ne čita pomoću čitača. Ono što je u njoj zapisano odštampano je u njoj na nizu stranica i čitate je listajući njene stranice. Kišna Kap, Četrdeset Treća, bila je spremna da mi bar toliko objasni."
<BR>&nbsp;&nbsp;&nbsp;&nbsp;&nbsp;"Odštampana knjiga!" Bilo je teško reći da li je Dors bila zabezeknuta ili ushićena. "Znači da potiče još iz Kamenog doba!"
<BR>&nbsp;&nbsp;&nbsp;&nbsp;&nbsp;" U svakom slučaju je iz predcarskih vremena", složi se Seldon, "mada, verovatno, ne u potpunosti. Da li ste već nekad videli neku štampanu knjigu?"
<BR>&nbsp;&nbsp;&nbsp;&nbsp;&nbsp;"S obzirom na to da sam istoričar? Razume se da jesam, Hari."
<BR>&nbsp;&nbsp;&nbsp;&nbsp;&nbsp;"Da, ali neku poput ove?"
<BR>&nbsp;&nbsp;&nbsp;&nbsp;&nbsp;On joj dade Knjigu i Dors, osmehujući se, otvori je - zatim okrenu sledeću stranicu - pa je na brzinu čitavu prelista. "Prazni listovi", iznenadi se ona.
<BR>&nbsp;&nbsp;&nbsp;&nbsp;&nbsp;"Samo izgledaju da su prazni. Istina je da se Mikogenci tvrdoglavo drže svega starostavnog, ali ne baš sasvim. Oni, po svemu sudeći, nastoje da održe suštinu, ali su veoma radi da se okoriste i modernom tehnologijom, ukoliko nađu da im to odgovara. Ko to zna?"
<BR>&nbsp;&nbsp;&nbsp;&nbsp;&nbsp;"Možda ste u pravu, Hari, ali vas ipak ne razumem."
<BR>&nbsp;&nbsp;&nbsp;&nbsp;&nbsp;"Stranice te knjige nisu prazne, već prepune mikrofilmovanog teksta. Dodajte mi je, molim vas. Evo, kad pritisnem na ovo mesto na unutrašnjoj strani korica... Pogledajte!"
<BR>&nbsp;&nbsp;&nbsp;&nbsp;&nbsp;Stranica na kojoj je knjiga stajala otvorena odjednom se prekri pismenima što su se lagano pomerala odozdo naviše.
<BR>&nbsp;&nbsp;&nbsp;&nbsp;&nbsp;"Brzinu pomeranja redova možete prilagoditi vlastitim mogućnostima čitanja teksta", objasni Seldon, "jednostavnim pritiscima na označeno mesto unutar korica. Kada odštampani redovi dosegnu gornju ivicu knjige - to jest, kada vi stignete sa čitanjem do donjeg ruba knjige - sve se ponovo vraća u prvobitni položaj i isključuje. Na vama je onda da okrenete sledeću stranicu i da nastavite sa čitanjem."
<BR>&nbsp;&nbsp;&nbsp;&nbsp;&nbsp;"Odakle potiče energija koja pokreće mehanizam?"
<BR>&nbsp;&nbsp;&nbsp;&nbsp;&nbsp;"U knjigu je ugrađena mikrofuziona baterija, čiji je vek koliko i vek same knjige."
<BR>&nbsp;&nbsp;&nbsp;&nbsp;&nbsp;"Znači, kada se baterija istroši..."
<BR>&nbsp;&nbsp;&nbsp;&nbsp;&nbsp;"Knjiga se uništava, što se može dogoditi i pre no što se baterija sasvim iscrpi, pod uslovom da se knjiga pohaba ili ošteti. U tom slučaju, dobijate novi primerak. Baterije se nikad ne zamenjuju."
<BR>&nbsp;&nbsp;&nbsp;&nbsp;&nbsp;Dors ponovo uze knjigu u ruke i stade je razgledati sa svih strana. "Moram priznati da još nikad nisam imala u ruci ovako nešto", reče ona napokon.
<BR>&nbsp;&nbsp;&nbsp;&nbsp;&nbsp;"Ni ja. Čitava se Galaksija odveć brzo prebacila na vizuelnu tehnologiju, tako da su mnogima jednostavno promakle i ovakve mogućnosti."
<BR>&nbsp;&nbsp;&nbsp;&nbsp;&nbsp;"Ali knjigu čini vizuelni materijal."
<BR>&nbsp;&nbsp;&nbsp;&nbsp;&nbsp;"Tako je, ali ne na uobičajen način. Ova vrsta knjiga ima nesumnjive prednosti. U najmanju ruku, trajnija je od uobičajenih filmoknjiga."
<BR>&nbsp;&nbsp;&nbsp;&nbsp;&nbsp;"Kako se mehanizam pokreće?" upita Dors. "Ah, dozvolite mi da proverim mogu li se snaći." Nasumično je otvorila knjigu na jednoj stranici i redovi pismena stadoše se lagano pomicati nagore. "Bojim se, Hari, da vam neće biti od prevelike koristi", primeti ona odjednom. "Radi se o pregalaktičkom vremenu. Ne mislim, ovaj, na knjigu, već na pismena... na jezik."
<BR>&nbsp;&nbsp;&nbsp;&nbsp;&nbsp;"Ali zar vi, Dors, niste u stanju da se u njemu razaberete? Mislim, kao istoričar..."
<BR>&nbsp;&nbsp;&nbsp;&nbsp;&nbsp;"Kao istoričar, zaista, jesam obučena da se snalazim u arhaičnim jezicima - ali, samo do izvesne mere. Međutim, ovaj je jezik previše arhaičan, čak i za mene. Mogu se, možda, razabrati u pojedinim rečenicama, ali ni izdaleka dovoljno da bismo knjigu kako valja iskoristili."
<BR>&nbsp;&nbsp;&nbsp;&nbsp;&nbsp;"U redu je", reče Seldon. "Ukoliko je jezik zaista arhaičan, možemo je iskoristiti."
<BR>&nbsp;&nbsp;&nbsp;&nbsp;&nbsp;"Ne, ako niste u stanju da je pročitate."
<BR>&nbsp;&nbsp;&nbsp;&nbsp;&nbsp;"Jesam", odvrati Seldon. "Tekst je dvojezičan. Ne, mislite valjda da bi Kišna Kap, Četrdeset Treća, bila u stanju da čita drevne tekstove?"
<BR>&nbsp;&nbsp;&nbsp;&nbsp;&nbsp;"Zašto da ne, pod uslovom da je prošla kroz odgovarajuću poduku."
<BR>&nbsp;&nbsp;&nbsp;&nbsp;&nbsp;"Pa, veoma sumnjam da mikogenske žene dobijaju ikakvu drugu poduku, osim u kućnim poslovima. Neki među obrazovanijim muškarcima verovatno su u stanju da čitaju i ovaj tekst, ali svima ostalim bio bi neophodan prevod na standardni galaktički jezik." I on dodirnu prstom jedno drugo mesto na koricama. "Ovo će mi pomoći."
<BR>&nbsp;&nbsp;&nbsp;&nbsp;&nbsp;Pismena u knjizi smesta se preobratiše u standardni galaktički jezik.
<BR>&nbsp;&nbsp;&nbsp;&nbsp;&nbsp;"Izvanredno", reče Dors, iskreno zadivljena.
<BR>&nbsp;&nbsp;&nbsp;&nbsp;&nbsp;"Mogli bismo štošta naučiti od ovih ljudi ovde, ali iz nekog razloga to ne činimo."
<BR>&nbsp;&nbsp;&nbsp;&nbsp;&nbsp;"Nismo ni pojma imali da ovako nešto postoji."
<BR>&nbsp;&nbsp;&nbsp;&nbsp;&nbsp;"Teško mi je da u to poverujem. Ja sada znam za to, a i vi od ovog trenutka znate. Mora biti da došljaci spolja povremeno navraćaju ovamo, iz trgovinskih ili političkih razloga, inače ovde ne bi imali one kapice za pokrivanje glave. I tako, tim povremenim posetiocima postojanje ovakvih knjiga verovatno nije promaklo; možda su ih smatrali zabavnim, ali ne i vrednim pomnijeg razgledanja, po svoj prilici samo zato što su mikogenska posebnost."
<BR>&nbsp;&nbsp;&nbsp;&nbsp;&nbsp;"A vi smatrate da su vredne pomnijeg razgledanja?"
<BR>&nbsp;&nbsp;&nbsp;&nbsp;&nbsp;"Razume se. Kao i sve drugo pod kapom nebeskom. Hamin bi mi, vrlo verovatno, na taj nedostatak zainteresovanosti za ovu vrstu knjiga ukazao kao na još jedan znak sveopšteg propadanja Carstva."
<BR>&nbsp;&nbsp;&nbsp;&nbsp;&nbsp;On se ponovo maši knjige i dodade, iskreno ponesen: "Ali radoznalost u meni nije presahla i ja ću knjigu pročitati. Možda će me, čak, pogurati u nekom pravcu koji će me dovesti do psihoistorije."
<BR>&nbsp;&nbsp;&nbsp;&nbsp;&nbsp;"Iskreno se nadam", prihvati Dors, "ali ako ste spremni da me poslušate, preporučila bih vam da najpre lepo odspavate, a da potom, ujutru, sveži navalite na nju. Neće vam puno koristiti ukoliko vam glava bude padala nad njom."
<BR>&nbsp;&nbsp;&nbsp;&nbsp;&nbsp;Seldon je trenutak oklevao, a onda uzviknu: "Prava materinska briga s vaše strane!"
<BR>&nbsp;&nbsp;&nbsp;&nbsp;&nbsp;"Ja i jesam ovde da se brinem o vama."
<BR>&nbsp;&nbsp;&nbsp;&nbsp;&nbsp;"Ali ja imam živu majku, tamo na Helikonu. Više bih voleo da ste mi prijatelj."
<BR>&nbsp;&nbsp;&nbsp;&nbsp;&nbsp;"Ali ja vam i jesam prijatelj, još od prvog trenutka kada sam vas upoznala."
<BR>&nbsp;&nbsp;&nbsp;&nbsp;&nbsp;"Što se toga tiče, i ja sam isto osetio čim sam vas ugledao."
<BR>&nbsp;&nbsp;&nbsp;&nbsp;&nbsp;Ona mu se nasmeši i Seldon zastade kao da nije sasvim siguran kakav bi bio najprikladniji postupak s njegove strane. "Pa, onda, poslušaću vaš savet - kao prijatelja - i odspavaću malo pre no što se latim čitanja", reče napokon.
<BR>&nbsp;&nbsp;&nbsp;&nbsp;&nbsp;On načini pokret kao da će Knjigu odložiti na stolić što se nalazio između njihova dva kreveta, ali zastade nekoliko trenutaka, oklevajući, a onda je smesti ispod svog jastuka.
<BR>&nbsp;&nbsp;&nbsp;&nbsp;&nbsp;Dors se jedva primetno nasmeja. "Čini mi se da strahujete da ću tokom noći ustati i pročitati neki deo iz Knjige, pre no što vi to uzmognete. Jesam li u pravu?"
<BR>&nbsp;&nbsp;&nbsp;&nbsp;&nbsp;"Pa", odvrati Seldon, nastojeći da prikrije stid koji ga je obuzeo, "možda ste u pravu. Čak i prijateljstvo ima granice, a ovo je moja knjiga, kao što je i psihoistorija moja."
<BR>&nbsp;&nbsp;&nbsp;&nbsp;&nbsp;"Slažem se", prihvati Dors, "i obećavam vam da oko toga nećemo imati nesporazuma. Uz put, da vas nešto pitam; maločas, kada sam vas prekinula, imala sam utisak da ste želeli da mi nešto kažete. Sećate li se?"
<BR>&nbsp;&nbsp;&nbsp;&nbsp;&nbsp;"Ne sećam se", odgovori Seldon, nakratno razmislivši.
<BR>&nbsp;&nbsp;&nbsp;&nbsp;&nbsp;U tami sobe, misli su mu bile obuzete samo Knjigom. Pričicu o ruci i bedru beše sasvim smeo s uma. U stvari, gotovo da ju je već bio sasvim zaboravio - u najmanju ruku, više mu nije bila u svesti.
<BR>
<BR>&nbsp;&nbsp;&nbsp;&nbsp;&nbsp;48.
<BR>&nbsp;&nbsp;&nbsp;&nbsp;&nbsp;Dors se probudi i, bacivši pogled na časovnik, vide da je tek minula ponoć. Budući da nije čula Harijevo burno disanje, zaključi da mu je krevet prazan. Ukoliko, pak, nije izišao iz sobe, mora da se nalazio u kupatilu.
<BR>&nbsp;&nbsp;&nbsp;&nbsp;&nbsp;Ona lagano pokuca na vrata kupatila i tiho pozva: "Hari?"
<BR>&nbsp;&nbsp;&nbsp;&nbsp;&nbsp;"Uđite", odgovori on pomalo odsutno i ona kroči unutra.
<BR>&nbsp;&nbsp;&nbsp;&nbsp;&nbsp;Poklopac na klozetskoj šolji bio je spušten i Seldon je sedeo na njoj, držeći Knjigu otvorenu na kolenu. "Čitam", reče on, krajnje suvišno.
<BR>&nbsp;&nbsp;&nbsp;&nbsp;&nbsp;"To vidim. Ali zašto?"
<BR>&nbsp;&nbsp;&nbsp;&nbsp;&nbsp;"Nisam mogao da zaspim. Izvinite."
<BR>&nbsp;&nbsp;&nbsp;&nbsp;&nbsp;"U redu, ali zašto je čitate ovde, u kupatilu?"
<BR>&nbsp;&nbsp;&nbsp;&nbsp;&nbsp;"Probudio bih vas, da sam upalio svetlo u sobi."
<BR>&nbsp;&nbsp;&nbsp;&nbsp;&nbsp;"Jeste li sigurni da Knjiga nije samoosvetljiva?"
<BR>&nbsp;&nbsp;&nbsp;&nbsp;&nbsp;"Sasvim siguran. Kada mi je Kišna Kap, Četrdeset Treća, objašnjavala kako mehanizam funkcioniše, nije ni reč rekla o tome da je Knjiga samoosvetljiva. Pored toga, to bi izazvalo toliki utrošak energije da baterije ne bi izdržale ni pola veka trajanja same knjige." U glasu mu se javi prizvuk nezadovoljstva.
<BR>&nbsp;&nbsp;&nbsp;&nbsp;&nbsp;"Pa, sada možete izići", reče Dors. "Budući da sam već ovde, mogla bih da zadovoljim svoje fiziološke potrebe."
<BR>&nbsp;&nbsp;&nbsp;&nbsp;&nbsp;Kada je izišla, zateče ga kako prekrštenih nogu sedi na svom krevetu, udubljen u knjigu. Soba je bila jarko osvetljena.
<BR>&nbsp;&nbsp;&nbsp;&nbsp;&nbsp;"Ne izgledate mi baš presrećni", reče Dors. "Da li to znači da Knjiga ne ispunjava vaša očekivanja?"
<BR>&nbsp;&nbsp;&nbsp;&nbsp;&nbsp;On podiže pogled, ubrzano treptući. "Pa, moglo bi se i tako reći. Bacio sam pogled, tu i tamo; tek sam počeo da je prelistavam. Knjiga predstavlja pravu enciklopediju i njen Indeks gotovo da je u celosti sačinjen od imena raznih osoba i mesta koji veoma malo služe mojoj svrsi. Nema ni reči o Galaktičkom carstvu, baš kao ni o predcarskim kraljevstvima. Gotovo u potpunosti odnosi se na jedan jedini svet, i, koliko sam mogao da vidim na osnovu onih nekoliko odlomaka koje sam pročitao, sva je sačinjena od beskrajnih razmatranja političkih pitanja."
<BR>&nbsp;&nbsp;&nbsp;&nbsp;&nbsp;"Možda ste potcenili njenu starost. Možda se Knjiga zaista odnosi na razdoblje kada je postojao samo jedan svet... mislim, jedan jedini naseljeni svet."
<BR>&nbsp;&nbsp;&nbsp;&nbsp;&nbsp;"Da, znam", odvrati Seldon pomalo nestrpljivo. "Upravo je to ono za čim tragam - pod uslovom da je zaista reč o istoriji, a ne o predanjima. Ali nisam siguran. Ne želim da u sve ovo poverujem, samo zato što želim da poverujem."
<BR>&nbsp;&nbsp;&nbsp;&nbsp;&nbsp;"Pa, to pitanje porekla sveukupne ljudske rase sa jednog jedinog praiskonskog sveta nešto je o čemu se poprilično govori ovih dana", primeti Dors. "Ljudska bića predstavljaju jedinu vrstu koja se rasprostrla širom Galaksije, te, zaista, mora da su došla odnekud. U svakom slučaju, danas takvo gledište preovladava. Teško je zamisliti da je na tolikom broju svetova, istovremeno, iznikla jedna ista vrsta."
<BR>&nbsp;&nbsp;&nbsp;&nbsp;&nbsp;"Nisam se nikad do kraja uverio u neoborivost takve tvrdnje", primeti Seldon. "Pretpostavimo da su se ljudska bića pojavila na izvesnom broju svetova kao pripadnici različitih vrsta... Zar ne bi bilo moguće da su se, međusobnim ukrštanjem, preobratili u jednu mešovitu, ali pak jedinstvenu vrstu?"
<BR>&nbsp;&nbsp;&nbsp;&nbsp;&nbsp;"Ali različite vrste ne ukrštaju se međusobno. Upravo zbog toga i jesu vrste."
<BR>&nbsp;&nbsp;&nbsp;&nbsp;&nbsp;Seldon se na trenutak zamisli, a onda sleže ramenima. "Pa, prepustiću to pitanje biolozima."
<BR>&nbsp;&nbsp;&nbsp;&nbsp;&nbsp;"Upravo su biolozi najvatreniji zagovornici zemaljske hipoteze."
<BR>&nbsp;&nbsp;&nbsp;&nbsp;&nbsp;"Zemaljske? Zemlja? Je li to naziv onog, tobožnjeg, praiskonskog sveta?"
<BR>&nbsp;&nbsp;&nbsp;&nbsp;&nbsp;"To je naziv koji je najčešće u upotrebi, mada je gotovo nemoguće tvrditi da je baš takvo bilo ime planete, pod uslovom da je uopšte postojala. I povrh svega, niko još nije bio u stanju da makar nagovesti mesto na kome se, možda, nalazila."
<BR>&nbsp;&nbsp;&nbsp;&nbsp;&nbsp;"Zemlja!" uzviknu Seldon, grickajući usne. "Zvuči mi kao neka onomatopeja. U svakom slučaju, ukoliko se Knjiga i bavi tim praiskonskim svetom, još nisam na njega natrpao. Ali kako rekoste da se tačno piše to ime?"
<BR>&nbsp;&nbsp;&nbsp;&nbsp;&nbsp;Dors mu kaza, i on brzo prelista Knjigu. "Eto, vidite. Naziv emlja se ne spominje u Indeksu, ni onako kako ste mi upravo rekli da se piše, ni na bilo koji drugi, prepoznatljiv način."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"A druge svetove pominju samo uz put. Bez imena, i čini se da nikakva zainteresovanost za njih ne postoji, osim ukoliko nisu posegli za tim lokalnim svetom o kome se govori... Bar, toliko sam uspeo da dokučim iz onog što sam do sada pročitao. Na jednom mestu govori se o nečem što nazivaju 'Pedeset'. Nije mi jasno šta su pod tim imali u vidu. Pedeset vođa? Pedeset gradova? Ipak, imam utisak da se odnosi na pedeset svetova."
<BR>&nbsp;&nbsp;&nbsp;&nbsp;&nbsp;"Da li daju bar nekakvu naznaku o nazivu svog sveta, mislim, tog sveta koji, kako se čini, zaokuplja svu njihovu pažnju? upita Dors. "Ukoliko ga ne nazivaju Zemljom, kako ga, onda, uopšte nazivaju?"
<BR>&nbsp;&nbsp;&nbsp;&nbsp;&nbsp;"Kao što biste mogli i očekivati, nazivaju ga jednostavno 'svetom', ili 'planetom'. Ponekad ga nazivaju i 'Najstarijim', ili 'Svetom Zore', s očiglednim poetskim značenjem u kome se, međutim, uopšte ne razabirem. Imam utisak da Knjigu treba čitati od korica do korica, postepeno, tako da čoveku i njen smisao postaje sve jasniji." On pogleda put Knjige, koju je držao u ruci, ne skrivajući senku negodovanja koja mu minu licem. "Ali prilično bi potrajalo čitavu je iščitati; povrh svega, nisam sasvim siguran ni da bih posle čitanja bio išta pametniji."
<BR>&nbsp;&nbsp;&nbsp;&nbsp;&nbsp;Dors uzdahnu. "Baš mi je žao, Hari. Izgledate tako razočarani."
<BR>&nbsp;&nbsp;&nbsp;&nbsp;&nbsp;"I jesam razočaran. Ali sam sam kriv - nije trebalo da sebi dopustim da toliko nade polažem u tu knjigu... Ah, upravo se setih: u jednom trenutku, u Knjizi, svoj su svet označili imenom 'Aurora'."
<BR>&nbsp;&nbsp;&nbsp;&nbsp;&nbsp;"Aurora?" ponovi Dors, izvivši obrve.
<BR>&nbsp;&nbsp;&nbsp;&nbsp;&nbsp;"Meni je zvučalo kao lično ime. U svakom slučaju, koliko je meni poznato, nema nikakvo drugo značenje. Da li možda vama, Dors, to ime išta kazuje?"
<BR>&nbsp;&nbsp;&nbsp;&nbsp;&nbsp;"Aurora". Dors se zamisli nekoliko trenutaka, namrštivši se. "Ne mogu reći da sam ikad naišla na planetu s tim imenom tokom punog cvata Galaktičkog carstva, odnosno, istini za volju, ni tokom razdoblja njegovog laganog rasta; međutim, ne mogu tvrditi da mi je poznato ime baš svakog od dvadeset pet miliona svetova. Razume se, možemo proveriti u univerzitetskoj biblioteci - ukoliko se ikad vratimo na Striling. Nema nikakve svrhe tragati za bibliotekom ovde u Mikogenu. Iz nekog razloga, imam neodoljiv utisak da je sve njihovo znanje u toj Knjizi. A ukoliko, pak, nečeg u Knjizi nema, verovatno da smatraju da nije ni od kakve važnosti."
<BR>&nbsp;&nbsp;&nbsp;&nbsp;&nbsp;"Rekao bih da ste u pravu", saglasi se Seldon i zevnu. "U svakom slučaju, čini se da nema nikakve svrhe čitati je dalje; povrh svega, i oči mi se već sklapaju. Neće li vam smetati ukoliko ugasim svetlo?"
<BR>&nbsp;&nbsp;&nbsp;&nbsp;&nbsp;"Naprotiv, Hari. I hajde da ne ustajemo odveć rano, sutra izjutra."
<BR>&nbsp;&nbsp;&nbsp;&nbsp;&nbsp;Kasnije, u tmini, Seldon se ponovo oglasi. "Ponešto od onog što kažu u Knjizi naprosto je smešno. Na primer, govore o tome da je životni vek čoveka na tom svetu bio od tri do četiri stoleća."
<BR>&nbsp;&nbsp;&nbsp;&nbsp;&nbsp;"Stoleća?"
<BR>&nbsp;&nbsp;&nbsp;&nbsp;&nbsp;"Tako je. Merili su svoj životni vek decenijama, a ne godinama. I to u vama, zaista, izaziva čudan osećaj: jer, najveći broj stvari izlažu hladno, kao nepobitne činjenice, i kada iziđu na sredu s nečim ovakvim, gotovo da se uhvatite za mamac, spremni da im poverujete."
<BR>&nbsp;&nbsp;&nbsp;&nbsp;&nbsp;"Ukoliko imate osećaj da biste to mogli progutati, u tom bi slučaju trebalo da znate da mnoga drevna predanja uzimaju zdravo za gotovo da su njihove rane vođe imale znatno duži životni vek od uobičajenog. Ukoliko ih, već, predstavljaju kao gotovo neverovatne junake, pa, čini se potpuno prirodnim i da ih obdare odgovarajućom dužinom života."
<BR>&nbsp;&nbsp;&nbsp;&nbsp;&nbsp;"Baš tako?" upita Seldon i ponovo zevnu.
<BR>&nbsp;&nbsp;&nbsp;&nbsp;&nbsp;"Baš tako. I jedini pravi lek za već uznapredovalu lakovernost jeste krepak san, i dakako, ponovno razmatranje čitave stvari sledećeg jutra."
<BR>&nbsp;&nbsp;&nbsp;&nbsp;&nbsp;I Seldon, jedva imajući vremena da pomisli kako je produženi životni vek možda, odista, nasušna potreba svakog ko nastoji da pojmi Galaksiju nabijenu ljudskim bićima, gotovo istog časa usnu.
<BR>
<BR>&nbsp;&nbsp;&nbsp;&nbsp;&nbsp;49.
<BR>&nbsp;&nbsp;&nbsp;&nbsp;&nbsp;Sledećeg jutra, osećajući se opuštenim i osveženim, i ispunjen željom da se ponovo maši Knjige, Seldon upita Dors: "Koliko mislite da sestre Kišne Kapi imaju godina?"
<BR>&nbsp;&nbsp;&nbsp;&nbsp;&nbsp;"Ne znam. Dvadeset... dvadeset dve?"
<BR>&nbsp;&nbsp;&nbsp;&nbsp;&nbsp;"Pa, zamislite, na primer, da živite tri ili četiri stoleća..."
<BR>&nbsp;&nbsp;&nbsp;&nbsp;&nbsp;"Ali Hari. Pa to je naprosto smešno!"
<BR>&nbsp;&nbsp;&nbsp;&nbsp;&nbsp;"Rekoh, samo: zamislite. U matematici mi stalno govorimo 'zamislimo', a onda čekamo da vidimo kakav će ishod biti: bespogovorno netačan, ili u suprotnosti sa samim sobom. Produženi životni vek bi otud neminovno morao podrazumevati i produženo razdoblje sazrevanja. Bilo bi, dakle, moguće da izgledaju kao da im je tek dvadeset, a da, zapravo, već budu u šezdesetim."
<BR>&nbsp;&nbsp;&nbsp;&nbsp;&nbsp;"Pa, mogli biste to proveriti jednostavno ih upitavši koliko im je godina."
<BR>&nbsp;&nbsp;&nbsp;&nbsp;&nbsp;"Moramo, međutim, poći od pretpostavke da će nas slagati."
<BR>&nbsp;&nbsp;&nbsp;&nbsp;&nbsp;"Zatražite im, u tom slučaju, krštenice."
<BR>&nbsp;&nbsp;&nbsp;&nbsp;&nbsp;Seldon se kiselo nasmeši. "Smeo bih da se opkladim u šta god hoćete - čak i u nešto novaca, ukoliko želite - da bi mi odgovorile da se te stvari kod njih ne beleže, odnosno, ukoliko se i beleže, da su podaci o tome nedostupni plemenašima."
<BR>&nbsp;&nbsp;&nbsp;&nbsp;&nbsp;"Odustajem od opklade", odvrati Dors. "Ali ako ste u pravu, zar onda, uopšte, ima smisla bilo kakvo nagađanje o njihovim godinama?"
<BR>&nbsp;&nbsp;&nbsp;&nbsp;&nbsp;"Ah, ne. Razmislite o svemu na sledeći način... Ukoliko Mikogenci zaista imaju znatno duži životni vek, četiri ili pet puta duži no što je slučaj kod ostalih ljudskih bića, u tom se slučaju među njima ne bi smeo rađati veći broj dece - začas bi se strahovito namnožili. A sećate li se, isto tako, da je Sin Sunca rekao nešto o tome da postoji populaciona kontrola i da se i sam na sebe pomalo ljutnuo što nam je to uopšte pomenuo."
<BR>&nbsp;&nbsp;&nbsp;&nbsp;&nbsp;"Na šta to, zapravo, ciljate?" upita Dors.
<BR>&nbsp;&nbsp;&nbsp;&nbsp;&nbsp;"Šetajući sa Kišnom Kapi, Četrdeset Trećom, nisam video nijedno dete."
<BR>&nbsp;&nbsp;&nbsp;&nbsp;&nbsp;"Na mikrofarmi?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ali zar ste zaista očekivali da tamo naiđete na decu? Ja sam u međuvremenu, u pratnji Kišne Kapi, Četrdeset Pete, obišla trgovine i stambene četvrti, i mogu vam potvrditi da sam imala priliku da vidim decu raznih uzrasta, uključujući i odojčad. I to u ne malom broju."
<BR>&nbsp;&nbsp;&nbsp;&nbsp;&nbsp;"Oh." Seldon je izgledao iskreno ojađen. "Pa, u tom slučaju, to bi moralo značiti da nemaju ništa duži životni vek."
<BR>&nbsp;&nbsp;&nbsp;&nbsp;&nbsp;"Sudeći po tome kako ste započeli da tumačite čitavu stvar, čini mi se da bi odgovor morao biti stopostotno odričan. Ali zar ste to zaista ozbiljno mislili?"
<BR>&nbsp;&nbsp;&nbsp;&nbsp;&nbsp;"Ne, ne stvarno. Ali istini za volju, ne možete sasvim okovati svoj um i zatvoriti ga za svaku ideju pre no što je bar razmotrite."
<BR>&nbsp;&nbsp;&nbsp;&nbsp;&nbsp;"Ali ne smete ni traćiti previše vremena na njih - na prežvakavanje stvari koje su smešne već na prvi pogled."
<BR>&nbsp;&nbsp;&nbsp;&nbsp;&nbsp;"Ipak, neke stvari koje izgledaju smešne, nisu to uopšte. U tome i jeste stvar... Ali to me baš podseti. Vi ste istoričar. Da li ste ikad, tokom svojih istraživanja, naišli na nešto - stvar ili pojavu - pod nazivom 'robot'?"
<BR>&nbsp;&nbsp;&nbsp;&nbsp;&nbsp;"Ah! Sada se, eto, prebacujete na jedno drugo, takođe prilično omiljeno predanje. Postoji, znate, popriličan broj svetova na kojima živi verovanje o mašinama u ljudskom liku, kakvih je, navodno, bilo u drevnim vremenima. Te mašine nazivaju 'robotima'.
<BR>&nbsp;&nbsp;&nbsp;&nbsp;&nbsp;Priče o robotima, najverovatnije, proishode iz jednog jedinog obrasca, budući da je osnovna tema uvek ista. Robote su, prema tom predanju, načinili ljudi, ali su se oni namnožili i stekli svojstva koja su ih učinila gotovo nadljudima. Pošto su postali pretnja čovečanstvu, uništeni su. U svakom od tih slučajeva, do njihovog uništenja došlo je pre no što su nastali pouzdani istorijski zapisi kojima danas raspolažemo. Preovlađujuće je mišljenje, danas, da su te priče tek simboličan prikaz rizika i opasnosti što ih je sa sobom donelo istraživanje Galaksije, kada se ljudska rasa otisnula u svemir sa sveta, ili svetova, koji su predstavljali njene praiskonske domove. Uvek je, znate, postojala bojazan da će, pri tom, doći do susreta sa drugim - i dakako, nadmoćnim - inteligencijama."
<BR>&nbsp;&nbsp;&nbsp;&nbsp;&nbsp;"Po svoj prilici, do toga je došlo bar u jednom slučaju - i možda je upravo taj slučaj utemeljio predanje o robotima?"
<BR>&nbsp;&nbsp;&nbsp;&nbsp;&nbsp;"S tim se, međutim, kosi činjenica da ni na jednom od svetova koje su zaposeli ljudi nije pronađen ni najmanji trag bilo kakvoj pred-ljudskoj, odnosno ne-ljudskoj inteligenciji."
<BR>&nbsp;&nbsp;&nbsp;&nbsp;&nbsp;"Ali sam izraz 'roboti'? Ima li on neko posebno značenje?"
<BR>&nbsp;&nbsp;&nbsp;&nbsp;&nbsp;"Ne, nijedno mi nije poznato. Međutim, čula sam da ne znači ništa drugo do li 'automati'."
<BR>&nbsp;&nbsp;&nbsp;&nbsp;&nbsp;"Automati! Pa, zašto onda odmah tako i ne kažu?"
<BR>&nbsp;&nbsp;&nbsp;&nbsp;&nbsp;"Jednostavno zato što ljudi, kada prepričavaju drevna predanja, vole da koriste i arhaične nazive. Ali zbog čega me sve ovo pitate?"
<BR>&nbsp;&nbsp;&nbsp;&nbsp;&nbsp;"Jer se i u ovoj drevnoj mikogenskoj knjizi pominju roboti. I to, moram reći, sa podosta naklonosti... Ali Dors, niste li nameravali da danas po podne ponovo iziđete sa Kišnom Kapi, Četrdeset Trećom?"
<BR>&nbsp;&nbsp;&nbsp;&nbsp;&nbsp;"Moguće je - pod uslovom da se uopšte pojavi."
<BR>&nbsp;&nbsp;&nbsp;&nbsp;&nbsp;"Da li biste bili spremni da joj postavite neka pitanja, i da od nje izvučete odgovore?"
<BR>&nbsp;&nbsp;&nbsp;&nbsp;&nbsp;"Mogu da pokušam. Ali kakva pitanja ste imali u vidu?"
<BR>&nbsp;&nbsp;&nbsp;&nbsp;&nbsp;"Voleo bih da ustanovim, što je moguće obzirnije, da li ovde u Mikogenu postoji neko zdanje od posebne važnosti, neka građevina povezana sa prošlošću, sa nekom vrstom mitske vrednosti, koja bi..."
<BR>&nbsp;&nbsp;&nbsp;&nbsp;&nbsp;Dors ga prekide, nastojeći da ne prsne u smeh. "Imam utisak da ono što pokušavate da upitate jeste - da li u Mikogenu postoji neki hram."
<BR>&nbsp;&nbsp;&nbsp;&nbsp;&nbsp;I, dakako, neizbežno, Seldon je pogleda praznim pogledom i upita: "Šta je to hram?"
<BR>&nbsp;&nbsp;&nbsp;&nbsp;&nbsp;"Još jedan arhaičan izraz, potpuno neizvesnog porekla. Hram podrazumeva sve one stvari o kojima ste se upravo raspitivali - važnost, prošlost, mit. Vrlo dobro, pitaću je. Međutim, bojim se da je to još jedna od stvari, između niza drugih, o kojima bi se teško mogli odlučiti da povedu razgovor. Bar, sa plemenašima."
<BR>&nbsp;&nbsp;&nbsp;&nbsp;&nbsp;"Bez obzira na sve, pokušajte."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
