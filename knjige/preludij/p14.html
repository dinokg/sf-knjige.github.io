<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. BILIBOTON
<P>&nbsp;&nbsp;&nbsp;&nbsp;&nbsp;DAL... Čudno, ali najpoznatiji deo ovog sektora je Biliboton, polulegendarno mesto o kome su stvorene nebrojene priče. U stvari, danas postoji čitav ogranak književnosti čiji junaci i pustolovi (i žrtve) moraju da se suoče sa opasnostima na prolasku kroz Biliboton. Te su priče vremenom postale toliko stilizovane, da je ona najpoznatija i, verovatno, izvorna, u kojoj se opisuje jedan takav prolazak, prolazak Harija Seldona i Dors Venabili, postala fantastična jednostavno zbog asocijacije...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;66.
<BR>&nbsp;&nbsp;&nbsp;&nbsp;&nbsp;Kada su Hari Seldon i Dors Venabili ostali sami, Dors zamišljeno upita: "Zar stvarno nameravate da posetite tu ženu - Majku Ritu?"
<BR>&nbsp;&nbsp;&nbsp;&nbsp;&nbsp;"Razmišljam o tome, Dors."
<BR>&nbsp;&nbsp;&nbsp;&nbsp;&nbsp;"Baš ste čudni, Hari. Kao da se uporno trudite da iz jedne nevolje upadnete u drugu, i to iz manje u veću. Otišli ste na Gornju stranu, što je u početku izgledalo sasvim bezopasno, i to iz razumnih razloga za vreme svog boravka u Strilingu. Zatim, u Mikogenu, provalili ste u Venjak starosta, što je bilo daleko opasnije, a razlog za to mnogo budalastiji. A sada u Dalu, želite da odete u to mesto, što je onaj mladić smatrao za čisto samoubistvo, zbog nečeg sasvim besmislenog."
<BR>&nbsp;&nbsp;&nbsp;&nbsp;&nbsp;"Zainteresovala me njegova opaska o Zemlji - i moram saznati ima li čega u tome."
<BR>&nbsp;&nbsp;&nbsp;&nbsp;&nbsp;Dors reče: "U pitanju je legenda i to ne baš mnogo zanimljiva legenda. Spada, zapravo, u već otrcane priče. Imena se razlikuju od planete do planete, ali sadržaj je isti. Uvek postoji priča o prvobitnom svetu i zlatnom dobu. Postoji žudnja za navodno jednostavnom prošlošću punom vrlina koja je gotovo jedinstvena među ljudima što žive u složenom društvu punom poroka. Na ovaj ili onaj način, to je isto kod svih društava, pošto svako zamišlja da je njegovo društvo suviše složeno i puno poroka, bez obzira na to koliko je jednostavno. Pribeležite to za vašu psihoistoriju."
<BR>&nbsp;&nbsp;&nbsp;&nbsp;&nbsp;"Svejedno", reče Seldon, "moram razmotriti mogućnost da je takav svet nekada postojao. Aurora... Zemlja... ime nije bitno. U stvari..."
<BR>&nbsp;&nbsp;&nbsp;&nbsp;&nbsp;On zastade, tako da je na kraju Dors morala da upita: "Šta, u stvari?"
<BR>&nbsp;&nbsp;&nbsp;&nbsp;&nbsp;Seldon odmahnu glavom. "Sećate li se one priče o ruci na bedru koju ste mi ispričali u Mikogenu? Neposredno pošto sam dobio Knjigu od Kišne Kapi Četrdeset Treće... e pa, nedavno sam je se setio dok smo uveče razgovarali sa Tisalverovima. Rekao sam nešto što me je podsetilo, na trenutak..."
<BR>&nbsp;&nbsp;&nbsp;&nbsp;&nbsp;"Na šta vas je podsetilo?"
<BR>&nbsp;&nbsp;&nbsp;&nbsp;&nbsp;"Ne sećam se više. U jednom trenutku sam znao, a u sledećem već zaboravio, ali nekako uvek kada pomislim na pojam jednog sveta, učini mi se da sam blizu nečega, a onda izgubim nit."
<BR>&nbsp;&nbsp;&nbsp;&nbsp;&nbsp;Dors iznenađeno pogleda u Seldona. "Ne shvatam šta bi to moglo biti. Priča o ruci na bedru nema nikakve veze niti sa Zemljom niti sa Aurorom."
<BR>&nbsp;&nbsp;&nbsp;&nbsp;&nbsp;"Znam, ali ta... stvar... koja lebdi tik s druge strane ivice moga uma izgleda da je nekako povezana s tim jednim svetom i predosećam da moram pronaći više pojedinosti o tome po svaku cenu. O tome i o... robotima."
<BR>&nbsp;&nbsp;&nbsp;&nbsp;&nbsp;"I o robotima? Mislila sam da ste s tim završili posle odlaska u Venjak starosta."
<BR>&nbsp;&nbsp;&nbsp;&nbsp;&nbsp;"Naprotiv. Razmišljao sam o njima." Zurio je jedan dugi trenutak u Dors zabrinutim pogledom, a onda reče: "Ali nisam siguran."
<BR>&nbsp;&nbsp;&nbsp;&nbsp;&nbsp;"Siguran u šta, Hari?"
<BR>&nbsp;&nbsp;&nbsp;&nbsp;&nbsp;Ali Seldon samo odmahnu glavom i ništa više ne reče.
<BR>&nbsp;&nbsp;&nbsp;&nbsp;&nbsp;Dors se namršti, pa nastavi: "Hari, dozvolite da vam nešto kažem. U razboritoj istoriji - i verujte mi, znam o čemu govorim - uopšte se ne pominje nikakav prvobitni svet. Priznajem da je to široko rasprostranjeno verovanje. Ne mislim samo na neprosvećene sledbenike folklora, poput Mikogenaca i dalitskih radnika u toplotnim slivnicima, već postoje i biolozi koji uporno tvrde da je morao postojati jedan prvobitni svet i navode razloge koji su meni nedokučivi; postoje i mistički orijentisani istoričari koji nastoje da spekulišu time. A među intelektualcima više klase, koliko mi je poznato, takve su spekulacije postale pomodne. Pa ipak, škoska istorija ne zna ništa o tome."
<BR>&nbsp;&nbsp;&nbsp;&nbsp;&nbsp;Seldon reče: "Možda je to još jedan razlog da zavirimo van granica školske istorije. Sve što je meni potrebno jeste sredstvo koje će mi omogućiti da pojednostavim psihoistoriju i nije me briga kakvo će to sredstvo biti, može biti i neki matematički trik, ali isto tako i istorijski ili nešto potpuno izmišljeno. Da mladić s kojim smo malopre razgovarali ima samo malo više formalnog obrazovanja, dao bih mu da radi na tom problemu. Njegova razmišljanja su doista genijalna i originalna..."
<BR>&nbsp;&nbsp;&nbsp;&nbsp;&nbsp;Dors ga prekinu: "Znači, stvarno nameravate da mu pomognete?"
<BR>&nbsp;&nbsp;&nbsp;&nbsp;&nbsp;"Svakako. Čim budem u prilici."
<BR>&nbsp;&nbsp;&nbsp;&nbsp;&nbsp;"Ali da li treba da dajete obećanja za koja niste sigurni da ćete ih moći održati?"
<BR>&nbsp;&nbsp;&nbsp;&nbsp;&nbsp;"Želim da ih održim. Ako tako kruto gledate na nemoguća obećanja, pomislite samo na to da je Hamin nastojao da uveri Sina Sunca, Četrnaestog, kako ću iskoristiti psihoistoriju da Mikogencima vratim njihov svet. A za to ne postoje nikakvi izgledi. Čak i ako uspem da razradim psihoistoriju, ko zna da li će se ona moći upotrebiti za jedan tako uzan i specijalizovan cilj? U pitanju je pravi slučaj obećanja koje se ne može ispuniti."
<BR>&nbsp;&nbsp;&nbsp;&nbsp;&nbsp;Ali Dors pomalo uzbuđeno reče: "Četer Hamin je pokušavao da nam spase živote, da nas zadrži što dalje od Demerzela i cara. Nemojte to zaboraviti. I ja mislim da bi on stvarno voleo da pomogne Mikogencima."
<BR>&nbsp;&nbsp;&nbsp;&nbsp;&nbsp;"A ja bih stvarno voleo da pomognem Jugu Amarilu i mnogo je verovatnije da ću moći njemu da pomognem nego Mikogencima, te stoga ako opravdavate ovo drugo, molim vas ne kritikujte prvo. Još nešto, Dors", i oči mu besno sevnuše, "zaista bih voleo da pronađem Majku Ritu i spreman sam da krenem sam."
<BR>&nbsp;&nbsp;&nbsp;&nbsp;&nbsp;"Nipošto!" odreza Dors. "Ako vi pođete i ja ću."
<BR>
<BR>&nbsp;&nbsp;&nbsp;&nbsp;&nbsp;67.
<BR>&nbsp;&nbsp;&nbsp;&nbsp;&nbsp;Gospodarica Tisalver se vratila sa kćerkom kući sat vremena pošto je Amaril otišao na posao. Ništa nije kazala ni Seldonu ni Dors, već je samo kratko klimnula kada su je pozdravili te stala da seva očima po sobi kao da je želela da se uveri da radnik nije ostavio nikakav trag. Zatim je stala da njuši vazduh i na kraju je optužujući pogledala Seldona pre no što je prošla kroz zajedničku sobu i nestala u porodičnoj spavaonici.
<BR>&nbsp;&nbsp;&nbsp;&nbsp;&nbsp;Tisalver je kući stigao kasnije, i kada su Seldon i Dors došli na večeru, Tisalver iskoristi priliku što mu se žena zadržala da izda poslednja uputstva u vezi sa večerom, te tiho upita: "Je li ona osoba bila ovde?"
<BR>&nbsp;&nbsp;&nbsp;&nbsp;&nbsp;"I otišla", svečano odvrati Seldon. "Vaša žena je za to vreme bila napolju."
<BR>&nbsp;&nbsp;&nbsp;&nbsp;&nbsp;Tisalver klimnu i reče: "Da li ćete morati to da ponovite?"
<BR>&nbsp;&nbsp;&nbsp;&nbsp;&nbsp;"Mislim da neću", odgovori Seldon.
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;Večera je uglavnom prošla u tišini, ali kasnije kada je kćerka otišla u svoju sobu radi sumnjivog uživanja u kompjuterskim vežbama, Seldon se zavali i zatraži od domaćina: "Pričajte mi o Bilibotonu."
<BR>&nbsp;&nbsp;&nbsp;&nbsp;&nbsp;Tisalver ga zapanjeno pogleda i stade da miče usnama, ali iz usta mu ne iziđe nikakv zvuk. Međutim, Kasiliju je bilo mnogo teže naterati da ostane bez reči.
<BR>&nbsp;&nbsp;&nbsp;&nbsp;&nbsp;Ona upita: "Zar vaš novi prijatelj tamo stanuje? Zar ćete mu uzvratiti posetu?"
<BR>&nbsp;&nbsp;&nbsp;&nbsp;&nbsp;"Za sada sam samo", primeti tiho Seldon, "pitao za Biliboton."
<BR>&nbsp;&nbsp;&nbsp;&nbsp;&nbsp;Kasilija oštro odgovori: "To je đubrište. Tamo živi talog. Tamo ne odlazi niko sem šljama koji tamo stanuje."
<BR>&nbsp;&nbsp;&nbsp;&nbsp;&nbsp;"Koliko sam shvatio tamo živi i Majka Rita."
<BR>&nbsp;&nbsp;&nbsp;&nbsp;&nbsp;"Nikada nisam čula za nju", odgovori Kasilija i stisnu usne. Sasvim je jasno stavila do znanja da ona ne želi po imenu da zna nikoga ko živi u Bilibotonu.
<BR>&nbsp;&nbsp;&nbsp;&nbsp;&nbsp;Tisalver baci jedan bojažljiv pogled prema svojoj ženi i reče: "Ja sam čuo za nju. To je jedna luda starica koja navodno proriče budućnost."
<BR>&nbsp;&nbsp;&nbsp;&nbsp;&nbsp;"A da li živi u Bilibotonu?"
<BR>&nbsp;&nbsp;&nbsp;&nbsp;&nbsp;"Ne znam, gospodaru Seldone. Nikada je nisam video. Ponekad je pominju u holovestima, kada predskaže nešto."
<BR>&nbsp;&nbsp;&nbsp;&nbsp;&nbsp;"Da li se ta predskazanja ispunjavaju?"
<BR>&nbsp;&nbsp;&nbsp;&nbsp;&nbsp;Tisalver frknu. "Da li se bilo koje predskazanje ikada ostvarilo? Njena, čak, nemaju ni smisla."
<BR>&nbsp;&nbsp;&nbsp;&nbsp;&nbsp;"Da li je ikada pominjala Zemlju?"
<BR>&nbsp;&nbsp;&nbsp;&nbsp;&nbsp;"Ne znam. Ne bi me iznenadilo i da jeste."
<BR>&nbsp;&nbsp;&nbsp;&nbsp;&nbsp;"Niste se zbunili kada sam pomenuo Zemlju. Znači, čuli ste za nju?"
<BR>&nbsp;&nbsp;&nbsp;&nbsp;&nbsp;Sada je Tisalver izgledao iznenađen. "Svakako, gospodaru Seldone. To je svet sa koga potiču svi ljudi... bar se tako pretpostavlja."
<BR>&nbsp;&nbsp;&nbsp;&nbsp;&nbsp;"Pretpostavlja? Zar ne verujete u to?"
<BR>&nbsp;&nbsp;&nbsp;&nbsp;&nbsp;"Ja? Ja sam obrazovan. Ali mnogi neuki veruju."
<BR>&nbsp;&nbsp;&nbsp;&nbsp;&nbsp;"Postoje li filmoknjige o Zemlji?"
<BR>&nbsp;&nbsp;&nbsp;&nbsp;&nbsp;"Zemlja se ponekad pominje u dečjim knjigama. Sećam se da je, kada sam bio dečak, moja omiljena knjiga počinjala: 'Jednom, veoma davno, na Zemlji, kada je Zemlja bila jedina planeta...' Sećaš li se, Kasilija? I ti si je volela."
<BR>&nbsp;&nbsp;&nbsp;&nbsp;&nbsp;Kasilija, međutim, samo slegnu ramenima, ne želeći da popusti.
<BR>&nbsp;&nbsp;&nbsp;&nbsp;&nbsp;"Voleo bih da pogledam", reče Seldon, "mislim na prave filmoknjige... uh... udžbenike... filmove... ili kompjuterske listove."
<BR>&nbsp;&nbsp;&nbsp;&nbsp;&nbsp;"Nisam čuo da tako nešto postoji, ali biblioteka..."
<BR>&nbsp;&nbsp;&nbsp;&nbsp;&nbsp;"Pokušaću... Postoje li tabui vezani za spominjanje Zemlje?"
<BR>&nbsp;&nbsp;&nbsp;&nbsp;&nbsp;"Šta su to tabui?"
<BR>&nbsp;&nbsp;&nbsp;&nbsp;&nbsp;"Hoću da kažem, da li postoji običaj koji ljudima strogo zabranjuje da spominju Zemlju ili koji došljacima sa Spoljnih svetova zabranjuju da se raspituju o njoj?"
<BR>&nbsp;&nbsp;&nbsp;&nbsp;&nbsp;Tisalver ga je pogledao s takvom iskrenom zapanjenošću da uopšte nije bilo svrhe čekati na odgovor.
<BR>&nbsp;&nbsp;&nbsp;&nbsp;&nbsp;Dors se ubaci u razgovor: "Postoji li zakon koji zabranjuje došljacima sa Spoljnih svetova da idu u Biliboton?"
<BR>&nbsp;&nbsp;&nbsp;&nbsp;&nbsp;Sada Tisalver postade ozbiljan. "Nema takvog zakona, ali niko ne bi trebalo da tamo ide. Ja ne bih."
<BR>&nbsp;&nbsp;&nbsp;&nbsp;&nbsp;Dors upita: "Zašto ne biste?"
<BR>&nbsp;&nbsp;&nbsp;&nbsp;&nbsp;"Opasno je. Posvuda nasilje! Svi su naoružani... Hoću da kažem, Dal je ionako stalno pod oružjem, ali u Bilibotonu se to oružje i koristi. Ostanite bolje ovde. Bar je bezbedno."
<BR>&nbsp;&nbsp;&nbsp;&nbsp;&nbsp;"Za sada", primeti smrknuto Kasilija. "Bilo bi najbolje da se odselimo. Radnici na toplotnim slivnicima počeli su svuda da zalaze." I uputi Seldonu još jedan od svojih pogleda ispod oka.
<BR>&nbsp;&nbsp;&nbsp;&nbsp;&nbsp;Seldon reče: "Kako to mislite da je Dal pod oružjem? Postoje jaki carski propisi protiv nošenja oružja."
<BR>&nbsp;&nbsp;&nbsp;&nbsp;&nbsp;"To mi je poznato", odgovori Tisalver, "i ovde nema ošamućivača, pendreka, psihičkih sondi ili bilo čega sličnog. Ali ima noževa." Izgledao je kao da mu je neprijatno.
<BR>&nbsp;&nbsp;&nbsp;&nbsp;&nbsp;Dors upita: "Da li i vi nosite nož, Tisalveru?"
<BR>&nbsp;&nbsp;&nbsp;&nbsp;&nbsp;"Ja?" užasnu se on. "Ja sam miroljubiv čovek i ovo je bezbedan kraj."
<BR>&nbsp;&nbsp;&nbsp;&nbsp;&nbsp;"Imamo ih nekoliko u kući", umeša se Kasilija, ponovo šmrknuvši. "Nismo baš ubeđeni da je ovo bezbedan kraj."
<BR>&nbsp;&nbsp;&nbsp;&nbsp;&nbsp;"Da li svi nose noževe?" upita Dors.
<BR>&nbsp;&nbsp;&nbsp;&nbsp;&nbsp;"Gotovo svi, gospodarice Venabili", reče Tisalver. "To je uobičajeno. Ali to ne znači da ih svi i koriste."
<BR>&nbsp;&nbsp;&nbsp;&nbsp;&nbsp;"Ali pretpostavljam da ih koriste u Bilibotonu", reče Dors.
<BR>&nbsp;&nbsp;&nbsp;&nbsp;&nbsp;"Ponekad. Kada se uzbude, onda se i potuku."
<BR>&nbsp;&nbsp;&nbsp;&nbsp;&nbsp;"I vlada to dozvoljava? Mislim na carsku vladu?"
<BR>&nbsp;&nbsp;&nbsp;&nbsp;&nbsp;"Povremeno pokušavaju da očiste Biliboton, ali noževe je lako sakriti, a običaj je suviše ukorenjen. Pored toga, retko kada pogine neko drugi osim Dalita, a to mislim da puno ne uzbuđuje carsku vladu."
<BR>&nbsp;&nbsp;&nbsp;&nbsp;&nbsp;"A šta ako je ubijeni neko sa Spoljnih svetova?"
<BR>&nbsp;&nbsp;&nbsp;&nbsp;&nbsp;"Ako se slučaj prijavi, carski zvaničnici bi mogli da se uzbude. Ali naišli bi na zatvorena vrata. Svi bi im odgovarali kako ništa nisu niti videli niti čuli. Carski vojnici ponekad pokupe nasumice ljude, ali nikada ništa nisu uspeli da dokažu. Pretpostavljam da na kraju zaključe kako je taj stranac sam kriv što se tamo našao... Stoga nemojte ići u Biliboton, čak i ako imate nož."
<BR>&nbsp;&nbsp;&nbsp;&nbsp;&nbsp;Seldon zlovoljno odmahnu glavom: "Ne bih sa sobom poneo nož. Ne znam njime da baratam. Nisam vešt."
<BR>&nbsp;&nbsp;&nbsp;&nbsp;&nbsp;"Onda nema problema, gospodaru Seldone. Držite se podalje od tog mesta." Tisalver dostojanstveno zatrese glavom. "Klonite ga se."
<BR>&nbsp;&nbsp;&nbsp;&nbsp;&nbsp;"Možda ni to neću moći", odvrati Seldon.
<BR>&nbsp;&nbsp;&nbsp;&nbsp;&nbsp;Dors ga pogleda, sa očiglednim besom, i obrati se Tisalveru: "Gde se može kupiti nož? Ili možda možemo dobiti jedan od vaših?"
<BR>&nbsp;&nbsp;&nbsp;&nbsp;&nbsp;Kasilija brzo reče: "Noževi se ne pozajmljuju. Morate ga kupiti."
<BR>&nbsp;&nbsp;&nbsp;&nbsp;&nbsp;Tisalver joj odgovori: "Posvuda imate radnje u kojima se prodaju noževi. Ne bi trebalo da ih bude. Teorijski su oni, znate, protivzakonite. Međutim, prodaje ih svaka radnja sa namirnicama. Ako u radnji vidite izloženu mašinu za pranje veša to vam je siguran znak."
<BR>&nbsp;&nbsp;&nbsp;&nbsp;&nbsp;"A kako se stiže u Biliboton?" upita Seldon.
<BR>&nbsp;&nbsp;&nbsp;&nbsp;&nbsp;"Ekspresnikom." Tisalver odjednom postade neodlučan kada primeti namršten izraz na Dorsinom licu.
<BR>&nbsp;&nbsp;&nbsp;&nbsp;&nbsp;Seldon nastavi: "A kada stignem do Ekspresnika?"
<BR>&nbsp;&nbsp;&nbsp;&nbsp;&nbsp;"Ukrcajte se na onaj koji ide prema istoku i pazite na oznake. Ali ako već morate da pođete, gospodaru Seldone"... Tisalver je oklevao, a zatim završi rečenicu, "ne smete povesti gospodaricu Venabili. Prema ženama se ponekad odnose... gore."
<BR>&nbsp;&nbsp;&nbsp;&nbsp;&nbsp;"Ona neće ići", reče Seldon.
<BR>&nbsp;&nbsp;&nbsp;&nbsp;&nbsp;"Bojim se da hoće", izjavi tiho, ali odlučno Dors.
<BR>
<BR>&nbsp;&nbsp;&nbsp;&nbsp;&nbsp;68.
<BR>&nbsp;&nbsp;&nbsp;&nbsp;&nbsp;Brkovi trgovca u radnji sa aparatima bili su očigledno isto onako gusti kao i u njegovim mlađim danima, mada prosedi, iako mu je kosa još bila crna. Dok je zurio u Dors on dodirnu brkove iz čiste navike i zavrnu ih u stranu.
<BR>&nbsp;&nbsp;&nbsp;&nbsp;&nbsp;Zatim reče: "Vi niste Dalitkinja."
<BR>&nbsp;&nbsp;&nbsp;&nbsp;&nbsp;"Nisam, ali ipak želim nož."
<BR>&nbsp;&nbsp;&nbsp;&nbsp;&nbsp;On nastavi: "Protivzakonito je prodavati noževe."
<BR>&nbsp;&nbsp;&nbsp;&nbsp;&nbsp;Dors ga umiri: "Nisam policajka niti kakav vladin agent. Idem u Biliboton."
<BR>&nbsp;&nbsp;&nbsp;&nbsp;&nbsp;Samišljeno je zurio u nju. "Sami?"
<BR>&nbsp;&nbsp;&nbsp;&nbsp;&nbsp;"Sa prijateljem." Ona pokaza palcem preko ramena u Seldonovom pravcu; on ju je mrzovoljno čekao napolju.
<BR>&nbsp;&nbsp;&nbsp;&nbsp;&nbsp;"Kupujete ga za njega?" On se zatim zagleda u Seldona i nije mu bilo potrebno mnogo vremena da odluči. "I on je sa Spoljnih svetova? Neka sam uđe da ga kupi."
<BR>&nbsp;&nbsp;&nbsp;&nbsp;&nbsp;"Ni on nije vladin agent. A nož kupujem za sebe."
<BR>&nbsp;&nbsp;&nbsp;&nbsp;&nbsp;Trgovac zatrese glavom. "Došljaci sa Spoljnih svetova su ludi. Ali ako želite da potrošite nekoliko kredita, primiću ih od vas. On posebnu rukom ispod tezge i izvuče dršku, okrenu je lako i vešto i istog se časa pojavi oštrica noža.
<BR>&nbsp;&nbsp;&nbsp;&nbsp;&nbsp;"Je li to najveći koji imate?"
<BR>&nbsp;&nbsp;&nbsp;&nbsp;&nbsp;"Najbolji ženski nož."
<BR>&nbsp;&nbsp;&nbsp;&nbsp;&nbsp;"Pkažite mi neki muški nož."
<BR>&nbsp;&nbsp;&nbsp;&nbsp;&nbsp;"Sigurno ne želite neki težak? Znate li uopšte da baratate ovim?"
<BR>&nbsp;&nbsp;&nbsp;&nbsp;&nbsp;"Naučiću, a težina me ne brine. Pokažite mi muški nož."
<BR>&nbsp;&nbsp;&nbsp;&nbsp;&nbsp;Trgovac se nasmeši. "E, kad već hoćete da ga vidite..." On posegnu dublje ispod tezge i izvadi jednu mnogo deblju dršku. Nekako je okrenu i iz nje se pojavi mesarski nož.
<BR>&nbsp;&nbsp;&nbsp;&nbsp;&nbsp;On joj ga pruži, okrenuvši prema njoj dršku, i dalje se grubo smešeći.
<BR>&nbsp;&nbsp;&nbsp;&nbsp;&nbsp;Ona ga zamoli: "Pokažite mi kako to radite."
<BR>&nbsp;&nbsp;&nbsp;&nbsp;&nbsp;On joj pokaza na drugom nožu, lagano ga okrećući u jednom pravcu da se oštrica pojavi, a zatim u drugom da nestane. "Zavrneš i stisneš, reče on.
<BR>&nbsp;&nbsp;&nbsp;&nbsp;&nbsp;"Ponovite to, gospodine."
<BR>&nbsp;&nbsp;&nbsp;&nbsp;&nbsp;Trgovac je posluša.
<BR>&nbsp;&nbsp;&nbsp;&nbsp;&nbsp;Dors reče: "U redu, uvucite ga i bacite mi dršku."
<BR>&nbsp;&nbsp;&nbsp;&nbsp;&nbsp;On to i učini, bacivši je lagano uvis.
<BR>&nbsp;&nbsp;&nbsp;&nbsp;&nbsp;Ona je uhvati, vrati mu je i reče: "Brže."
<BR>&nbsp;&nbsp;&nbsp;&nbsp;&nbsp;On podiže obrve, a onda, bez upozorenja, baci joj je ulevo drugom rukom. Nije ni pokušala da je dohvati desnom, već ju je uhvatila levom i oštrica je u istom času sevnula - a zatim nestala. Trgovčeva usta se razjapiše u čudu.
<BR>&nbsp;&nbsp;&nbsp;&nbsp;&nbsp;"A ovo je najveći koji imate?" upita ona.
<BR>&nbsp;&nbsp;&nbsp;&nbsp;&nbsp;"Jeste. Ako pokušate njime da se služite jednostavno će vas iscrpsti."
<BR>&nbsp;&nbsp;&nbsp;&nbsp;&nbsp;"Disaću duboko. Uzeću i drugi."
<BR>&nbsp;&nbsp;&nbsp;&nbsp;&nbsp;"Za prijatelja?"
<BR>&nbsp;&nbsp;&nbsp;&nbsp;&nbsp;"Ne. Za sebe."
<BR>&nbsp;&nbsp;&nbsp;&nbsp;&nbsp;"Nameravate da upotrebljavate dva noža?"
<BR>&nbsp;&nbsp;&nbsp;&nbsp;&nbsp;"Pa, imam dve ruke."
<BR>&nbsp;&nbsp;&nbsp;&nbsp;&nbsp;Trgovac uzdahnu. "Gospodarice, molim vas, drž'te se podalje od Bilibotona. Vi i ne znate šta tamo rade ženama."
<BR>&nbsp;&nbsp;&nbsp;&nbsp;&nbsp;"Mogu da zamislim. Kako da stavim ove noževe za pojas?"
<BR>&nbsp;&nbsp;&nbsp;&nbsp;&nbsp;"Za taj koji imate ne možete, gospodarice. To nije opasač za noževe. Mogu vam prodati pravi."
<BR>&nbsp;&nbsp;&nbsp;&nbsp;&nbsp;"Za dva noža?"
<BR>&nbsp;&nbsp;&nbsp;&nbsp;&nbsp;"Možda negde imam dupli opasač. Ne traže ih baš mnogo."
<BR>&nbsp;&nbsp;&nbsp;&nbsp;&nbsp;"Ja ga tražim."
<BR>&nbsp;&nbsp;&nbsp;&nbsp;&nbsp;"Možda vam neće odgovarati veličina."
<BR>&nbsp;&nbsp;&nbsp;&nbsp;&nbsp;"Možemo ga skratiti ili nešto drugo učiniti."
<BR>&nbsp;&nbsp;&nbsp;&nbsp;&nbsp;"To će vas stajati dosta kredita."
<BR>&nbsp;&nbsp;&nbsp;&nbsp;&nbsp;"Moja kreditna pločica ima pokriće."
<BR>&nbsp;&nbsp;&nbsp;&nbsp;&nbsp;Kada se konačno pojavila, Seldon nabusito primeti: "Izgledate smešno sa tim glomaznim opasačem."
<BR>&nbsp;&nbsp;&nbsp;&nbsp;&nbsp;"Stvarno, Hari? Suviše smešno da bih mogla s vama u Biliboton? Hajde onda oboje da se vratimo u stan."
<BR>&nbsp;&nbsp;&nbsp;&nbsp;&nbsp;"Ne. Dalje idem sam. Tako će biti bezbednije."
<BR>&nbsp;&nbsp;&nbsp;&nbsp;&nbsp;Dors primeti: "Hari, ne treba to ni spominjati. Ili se oboje vraćamo, ili oboje idemo dalje. Ne razdvajamo se ni pod kakvim okolnostima."
<BR>&nbsp;&nbsp;&nbsp;&nbsp;&nbsp;Odrešit pogled njenih plavih očiju, položaj usana i način na koji je spustila šake na drške za opasačem, ubediše Seldona da ona to ozbiljno misli.
<BR>&nbsp;&nbsp;&nbsp;&nbsp;&nbsp;"U redu", složi se on, "ali ako preživite, i ako ikada ponovo ugledam Hamina, tražiću da vas skloni od mene - iako ste mi postali veoma dragi - ukoliko želi da nastavim rad na psihoistoriji. Jeste li razumeli?"
<BR>&nbsp;&nbsp;&nbsp;&nbsp;&nbsp;Dors se iznenada nasmeši. "Zaboravite na to. Ne izigravajte kavaljera preda mnom. Ništa mene neće skloniti. Razumete li?"
<BR>
<BR>&nbsp;&nbsp;&nbsp;&nbsp;&nbsp;69.
<BR>&nbsp;&nbsp;&nbsp;&nbsp;&nbsp;Sišli su sa Ekspresnika kada su ugledali u vazduhu treperavi znak na kome je pisalo BILIBOTON. Već je drugo I, koje je svo bilo zamrljano i predstavljalo puki mehur slabije svetlosti, moglo poslužiti kao nagoveštaj onoga što tu mogu očekivati.
<BR>&nbsp;&nbsp;&nbsp;&nbsp;&nbsp;Iziđoše iz kola i spustiše se na pločnik koji se nalazio ispod tračnice Ekspresnika. Bilo je rano popodne i na prvi pogled im se učini da Biliboton podseća na onaj deo Dala iz koga su upravo došli.
<BR>&nbsp;&nbsp;&nbsp;&nbsp;&nbsp;Međutim, u vazduhu se osećao neki prodoran miris, a pločnik je bio zasut đubretom. Bilo je jasno da unaokolo nema samočistača.
<BR>&nbsp;&nbsp;&nbsp;&nbsp;&nbsp;I mada je pločnik izgledao sasvim obično, atmosfera je bila nekako neprijatna i napeta, kao kod suviše navijene opruge.
<BR>&nbsp;&nbsp;&nbsp;&nbsp;&nbsp;Možda su u pitanju bili ljudi. Susreli su se sa uobičajenim brojem pešaka, ali ovi nisu bili poput pešaka na drugim mestima, pomislio je Seldon. Obično su užurbani pešaci bili zabavljeni sami sobom, te su u beskrajnim gomilama na beskrajnim putevima Trantora, ljudi mogli jedino da prežive - psihološki - tako što ne bi obraćali pažnju jedni na druge. Sklanjali bi poglede. Isključivali mozgove. Oko svake osobe osećala se nekakva veštačka privatnost, jer su svi bili zaogrnuti maglom koju su sami stvarali. Ili je postojalo obredno prijateljstvo pri večernjim šetnjama u onim četvrtima u kojima su ljudi sebi dopuštali takve stvari.
<BR>&nbsp;&nbsp;&nbsp;&nbsp;&nbsp;Ali ovde u Bilibotonu nije se osećalo ni pomenuto prijateljstvo niti prirodna povučenost. Bar ne kada su u pitanju bili došljaci sa Spoljnih svetova. Svako ko bi prošao, bilo u kom pravcu, okrenuo bi se i zagledao u Seldona i Dors. Svaki par očiju, kao da se nevidljivim nitima lepio za pridošlice, nastavljao bi da ih zloslutno prati.
<BR>&nbsp;&nbsp;&nbsp;&nbsp;&nbsp;Bilibotonci kao da su namerno nosili prljavu, staru i ponekad iscepanu odeću. Prekrivala ih je patina siromaštva koja se ogledala u retkom pranju, tako da se Seldon neprijatno osećao zbog svoje bogate nove odeće.
<BR>&nbsp;&nbsp;&nbsp;&nbsp;&nbsp;On upita: "Šta mislite, gde bi u Bilibotonu mogla da živi Majka Rita?"
<BR>&nbsp;&nbsp;&nbsp;&nbsp;&nbsp;"Ne znam", odvrati Dors. "Vi ste nas ovamo doveli, pa vi i nagađajte. Nameravam da se usredsredim samo na zaštitu, a i čini mi se da će to biti najpametnije."
<BR>&nbsp;&nbsp;&nbsp;&nbsp;&nbsp;Seldon reče: "Pa, pretpostavljam da treba bilo kog prolaznika jednostavno da upitamo za put, ali nekako nisam spreman to da učinim."
<BR>&nbsp;&nbsp;&nbsp;&nbsp;&nbsp;"Ne krivim vas. Mislim da nećete naći nikog ko će vam priteći u pomoć."
<BR>&nbsp;&nbsp;&nbsp;&nbsp;&nbsp;"Zbog toga postoje klinci." On kratko pokaza na jednog. Dečak koji je imao otprilike dvanaest godina - u svakom slučaju bio je još mlad, jer nije imao brkove koji su krasili svakog muškarca - prestao je da korača i sada je stajao zureći u njih.
<BR>&nbsp;&nbsp;&nbsp;&nbsp;&nbsp;Dors upita: "Mislite da dečak tog uzrasta još nije naučio da treba mrzeti sve došljake, kao što je to slučaj sa njegovim starijim sugrđanima ovde u Bilibotonu."
<BR>&nbsp;&nbsp;&nbsp;&nbsp;&nbsp;"U svakom slučaju", nastavi Seldon, "pretpostavljam da je suviše mali, te da još nije spreman da upražnjava sveopštu sklonost ovdašnjih građana ka nasilju. Pretpostavljam da bi mogao pobeći i iz daljine nam doviknuti uvrede, ako mu priđemo, ali sumnjam da će nas napasti."
<BR>&nbsp;&nbsp;&nbsp;&nbsp;&nbsp;Seldon podiže glas: "Mladiću."
<BR>&nbsp;&nbsp;&nbsp;&nbsp;&nbsp;Dečak koraknu unazad i nastavi da zuri u njih.
<BR>&nbsp;&nbsp;&nbsp;&nbsp;&nbsp;Seldon mu doviknu: "Dođi ovamo", i pozva ga rukom.
<BR>&nbsp;&nbsp;&nbsp;&nbsp;&nbsp;Dečak upita: "A zbog radi čega, momak?"
<BR>&nbsp;&nbsp;&nbsp;&nbsp;&nbsp;"Da te upitam za pravac. Priđi, da ne moram da vičem."
<BR>&nbsp;&nbsp;&nbsp;&nbsp;&nbsp;Dečak napravi dva koraka prema njemu. Lice mu je bilo umrljano, ali imao je bistar i oštar pogled. Nosio je dve različite sandale, a na jednoj nogavici imao je veliku zakrpu. On reče: "Kaki pravac?"
<BR>&nbsp;&nbsp;&nbsp;&nbsp;&nbsp;"Pokušavamo da nađemo Majku Ritu."
<BR>&nbsp;&nbsp;&nbsp;&nbsp;&nbsp;Dečakove oči zasvetlucaše. "Zbog radi čega, momak?"
<BR>&nbsp;&nbsp;&nbsp;&nbsp;&nbsp;"Ja sam naučnik. Znaš li ti šta je to naučnik?"
<BR>&nbsp;&nbsp;&nbsp;&nbsp;&nbsp;"Iš'o si u školu?"
<BR>&nbsp;&nbsp;&nbsp;&nbsp;&nbsp;"Da. Zar ti ne ideš?"
<BR>&nbsp;&nbsp;&nbsp;&nbsp;&nbsp;Dečak prezrivo otpljunu u stranu. "Ne."
<BR>&nbsp;&nbsp;&nbsp;&nbsp;&nbsp;"Želim da me Majka Rita posavetuje - da li bi me poveo do nje?"
<BR>&nbsp;&nbsp;&nbsp;&nbsp;&nbsp;"A želiš čuješ kake sreće ćeš budeš? Doš'o si u Biliboton, momak, sa svoje kitnjasto odelo, i ja ti mogu reći kaka će ti bidne tvoja sreća. Loše ti se piše."
<BR>&nbsp;&nbsp;&nbsp;&nbsp;&nbsp;"Kako se zoveš, mladiću?"
<BR>&nbsp;&nbsp;&nbsp;&nbsp;&nbsp;"Šta te briga."
<BR>&nbsp;&nbsp;&nbsp;&nbsp;&nbsp;"Kako inače da razgovaramo prijateljski? Znači možeš me odvesti do Majke Rite. Znaš li gde živi?"
<BR>&nbsp;&nbsp;&nbsp;&nbsp;&nbsp;"Možda znajem, možda ne znajem. Zovem se Rajč. Šta dobijem ako vas odvedem?"
<BR>&nbsp;&nbsp;&nbsp;&nbsp;&nbsp;"Šta bi želeo, Rajče?"
<BR>&nbsp;&nbsp;&nbsp;&nbsp;&nbsp;Dečakov pogled se zaustavi na Dorsinom opasaču. Rajč reče: "Gospoja imade par nožekanja. Daj jedan, pa vas vodim do Majka Rite."
<BR>&nbsp;&nbsp;&nbsp;&nbsp;&nbsp;"To su noževi za odrasle, Rajče. Suviše si mlad za njih."
<BR>&nbsp;&nbsp;&nbsp;&nbsp;&nbsp;"Ondak sam i suviše mlad da znajem gde živi Majka Rita." I on ih prepredeno pogleda kroz kudravu kosu koja mi je padala preko očiju.
<BR>&nbsp;&nbsp;&nbsp;&nbsp;&nbsp;Seldon se nađe na muci. Mogli su da privuku pažnju gomile na sebe. Nekolicina muškaraca se već zaustavila, ali su otišli dalje pošto se ništa zanimljivo na prvi pogled nije događalo. Međutim, ako se dečak naljuti, te ih opsuje, ili bilo šta učini protiv njih, ljudi će se bez sumnje okupiti.
<BR>&nbsp;&nbsp;&nbsp;&nbsp;&nbsp;On se osmehnu i upita: "Umeš li da čitaš, Rajče?"
<BR>&nbsp;&nbsp;&nbsp;&nbsp;&nbsp;Rajč ponovo pljunu. "Ne! Ko želi da čita?"
<BR>&nbsp;&nbsp;&nbsp;&nbsp;&nbsp;"Umeš li da koristiš kompjuter?"
<BR>&nbsp;&nbsp;&nbsp;&nbsp;&nbsp;"Onaj što priča? Svakako. To svak' ume."
<BR>&nbsp;&nbsp;&nbsp;&nbsp;&nbsp;"Da se nagodimo. Odvedi me u najbližu radnju sa kompjuterima i ja ću ti kupiti mali kompjuter koji će biti samo tvoj i softver koji će te naučiti da čitaš. Za nekoliko nedelja umećeš da čitaš."
<BR>&nbsp;&nbsp;&nbsp;&nbsp;&nbsp;Seldonu se učini da su dečakove oči zaiskrile na tu pomisao, ali - bez obzira na to - pogled mu je ponovo istog časa otvrdnuo. "Ne igra. Nož il' ništa."
<BR>&nbsp;&nbsp;&nbsp;&nbsp;&nbsp;"U tome i jeste stvar, Rajče. Naučićeš da čitaš, a da to niko ne zna, pa ćeš onda moći da iznenadiš ljude. Posle izvesnog vremena moći ćeš da se kladiš s njima da umeš da čitaš. Traži pet kredita. Na taj način možeš zaraditi još pet kredita i kupiti sebi nož."
<BR>&nbsp;&nbsp;&nbsp;&nbsp;&nbsp;Dečak je oklevao. "Ne! Niko neće sa mnom da se opkladi. Niko nema kredite."
<BR>&nbsp;&nbsp;&nbsp;&nbsp;&nbsp;"Kada bi znao da čitaš, mogao bi da se zaposliš u radnji gde se prodaju noževi, mogao bi da uštediš od plate i kupiš nož po sniženoj ceni. Šta misliš o tome?"
<BR>&nbsp;&nbsp;&nbsp;&nbsp;&nbsp;"Kada ćeš kupiti kompjuter koji priča?"
<BR>&nbsp;&nbsp;&nbsp;&nbsp;&nbsp;"Odmah. Daću ti ga kada me odvedeš do Majke Rite."
<BR>&nbsp;&nbsp;&nbsp;&nbsp;&nbsp;"Imaš kredite?"
<BR>&nbsp;&nbsp;&nbsp;&nbsp;&nbsp;"Imam kreditnu pločicu."
<BR>&nbsp;&nbsp;&nbsp;&nbsp;&nbsp;"Hajd' da vidimo 'oćeš li kupiš taj kompjuter?"
<BR>&nbsp;&nbsp;&nbsp;&nbsp;&nbsp;Kupovinu su obavili, ali kada je dečak posegnuo za kompjuterom, Seldon odmahnu glavom i spusti ga u svoju torbu. "Prvo moraš da me odvedeš do Majka Rite, Rajče. Jesi li siguran da znaš gde je možemo naći?"
<BR>&nbsp;&nbsp;&nbsp;&nbsp;&nbsp;Rajč dozvoli da mu zadovoljni izraz prekrije lice. "Svakako da znajem. Odvesti ću vas do tamo, al' biće bolje da mi o'ma' tamo dadneš kompjuter ili ću pozovem neke momke koje znajem, te će bude bolje se pričuvate ti i gospoja."
<BR>&nbsp;&nbsp;&nbsp;&nbsp;&nbsp;"Ne moraš nam pretiti", reče Seldon. "Mi ćemo svoj deo pogodbe izvršiti." Rajč ih hitro povede trotoarom; pratili su ih znatiželjni pogledi.
<BR>&nbsp;&nbsp;&nbsp;&nbsp;&nbsp;Seldon je ćutao dok su išli, a isto tako i Dors. Međutim, Dors, je mnogo manje od njega bila zaokupljena vlastitim mislima, jer je sve vreme budno motrila na ljude oko njih. Svakog prolaznika koji bi skrenuo ka njima pogledala bi pravo u oči. Povremeno, kada bi začuli korake iza sebe, ona bi se okrenula i uputila jedan mrk pogled.
<BR>&nbsp;&nbsp;&nbsp;&nbsp;&nbsp;A onda je Rajč zastao i rekao: "Tamo unutra. Nije ona bez doma, znajete."
<BR>&nbsp;&nbsp;&nbsp;&nbsp;&nbsp;Ušli su za njim u kompleks stanova i Seldon, koji je nameravao da pomno prati put kojim su došli kako bi kasnije umeo da se vrati, ubrzo se izgubio.
<BR>&nbsp;&nbsp;&nbsp;&nbsp;&nbsp;On reče: "Kako se snalaziš u ovim prolazima Rajče?"
<BR>&nbsp;&nbsp;&nbsp;&nbsp;&nbsp;Dečak slegnu ramenima. "Muvam se tudena od malena", reče on. "A stanovi imaju i brojeve - ako nisu otkinuti - a ima i strela i tak'ih stvari. Ne možeš se izgubiš ako znaješ cake."
<BR>&nbsp;&nbsp;&nbsp;&nbsp;&nbsp;Rajč je, očigledno, znao cake i oni nastaviše sve dublje da zalaze u kompleks. Posvuda su nailazili na neumitno raspadanje: napušteni otpaci, stanari koji su se šunjali pored njih pokazujući jasno da im nije pravo zbog ove invazije došljaka. Neotesana deca trčala su kroz uličice igrajući neku igru. Neki od njih povikaše: "Hej, sklanjaj se!" kada je njihova levitirajuća lopta za dlaku promašila Dors.
<BR>&nbsp;&nbsp;&nbsp;&nbsp;&nbsp;Konačno, Rajč se zaustavi ispred jednih tamnih izgrebanih vrata na kojima je slabašno svetlucao broj 2782.
<BR>&nbsp;&nbsp;&nbsp;&nbsp;&nbsp;"Tu smo", reče on i ispruži šaku.
<BR>&nbsp;&nbsp;&nbsp;&nbsp;&nbsp;"Prvo da vidimo ko živi unutra", blago reče Seldon. On pritisnu signalno dugme ali se ništa ne dogodi.
<BR>&nbsp;&nbsp;&nbsp;&nbsp;&nbsp;"Ne radi", objasni Rajč. "Moraš lupaš. Glasno. Ne čuje dobro."
<BR>&nbsp;&nbsp;&nbsp;&nbsp;&nbsp;Seldon zalupa na vrata i bi nagrađen nekim komešanjem unutra. Potom se odazva jedan prodoran glas: "Ko traži Majku Ritu?"
<BR>&nbsp;&nbsp;&nbsp;&nbsp;&nbsp;Seldon povika. "Dvoje naučnika!"
<BR>&nbsp;&nbsp;&nbsp;&nbsp;&nbsp;On dobaci Rajču mali kompjuter, sa priloženim pakovanjem softvera, ovaj ga uhvati, isceri se i podbrusi pete. Seldon se zatim okrenu licem prema vratima koja su se otvorila i prema Majka Riti.
<BR>
<BR>&nbsp;&nbsp;&nbsp;&nbsp;&nbsp;70.
<BR>&nbsp;&nbsp;&nbsp;&nbsp;&nbsp;Majka Rita je verovatno već dobro zakoračila u sedamdesete godine, ali imala je onu vrstu lica koje je to na prvi pogled poricalo. Naduvene obraze, mala usta, malu zaobljenu bradu sa naznačenim podvaljkom. Bila je niska - nije imala ni jedan i po metar - ali je zato bila debela.
<BR>&nbsp;&nbsp;&nbsp;&nbsp;&nbsp;Oko očiju je imala fine bore a kada se smešila, kao sada kada ih je ugledala, lice bi joj izbrazdale nove bore. I dosta teško se kretala.
<BR>&nbsp;&nbsp;&nbsp;&nbsp;&nbsp;"Uđite, uđite", pozva ih ona mekim povišenim glasom i zagleda se u njih kao da je vid počeo da joj slabi. "Stranci... Došljaci sa Spoljnih svetova čak. Jesam li u pravu? Ne širite oko sebe trantorski miris."
<BR>&nbsp;&nbsp;&nbsp;&nbsp;&nbsp;Seldon bi više voleo da nije pomenula miris. Stan, pretrpan i pun sitnica koje su izgledale tamne i prašnjave, vonjao je na hranu koja je bila na granici užeglosti. Vazduh je bio tako gust i lepljiv da je bio ubeđen kako će mu odeća jako zaudarati na nju kada ode.
<BR>&nbsp;&nbsp;&nbsp;&nbsp;&nbsp;On reče: "U pravu ste, Majko Rita. Ja sam Hari Seldon sa Helikona. Moja prijateljica je Dors Venabili sa Sine."
<BR>&nbsp;&nbsp;&nbsp;&nbsp;&nbsp;"A tako", reče ona, osvrćući se unaokolo ne bi li ugledala neko prazno mesto na podu na koje bi im ponudila da sednu, ali ne nađe nijedno prigodno.
<BR>&nbsp;&nbsp;&nbsp;&nbsp;&nbsp;Dors reče: "Možemo i da stojimo, Majko."
<BR>&nbsp;&nbsp;&nbsp;&nbsp;&nbsp;"Molim?" Ona podiže pogled prema Dors. "Morate govoriti jasnije, dete moje. Moj sluh nije više onakav kakav je bio u vašim godinama."
<BR>&nbsp;&nbsp;&nbsp;&nbsp;&nbsp;"Zašto ne nabavite aparat za sluh?" upita Seldon podigavši glas.
<BR>&nbsp;&nbsp;&nbsp;&nbsp;&nbsp;"Ništa mi ne bi pomogao, gospodar Seldone. Izgleda da nešto nije u redu sa živcima, a ja nemam novaca za zamenu živaca... Došli ste da doznate budućnost od stare Majke Rite?"
<BR>&nbsp;&nbsp;&nbsp;&nbsp;&nbsp;"Pa, ne baš to", odvrati Seldon. "Došao sam da saznam nešto o prošlosti."
<BR>&nbsp;&nbsp;&nbsp;&nbsp;&nbsp;"Odlično. Tako je naporno odgonetnuti šta ljudi žele da čuju."
<BR>&nbsp;&nbsp;&nbsp;&nbsp;&nbsp;"Mora da je to pravo umeće", primeti Dors s osmehom.
<BR>&nbsp;&nbsp;&nbsp;&nbsp;&nbsp;"Izgleda lako, ali čovek mora biti dovoljno ubedljiv. Pošteno zarađujem svoje pare."
<BR>&nbsp;&nbsp;&nbsp;&nbsp;&nbsp;"Ako imate mašinicu za kreditne pločice", reče Seldon "platićemo svaku razumnu sumu ako nam ispričate šta znate o Zemlji - ali bez pametnih opaski koje će nam prijati. Želimo da čujemo istinu."
<BR>&nbsp;&nbsp;&nbsp;&nbsp;&nbsp;Starica, koja se gegala po sobi, popravljajući raspored stvari unaokolo, kao da želi da sve izgleda lepše i da više odgovara ovim važnim posetiocima, nakratko zastade. "Šta želite da saznate o Zemlji?"
<BR>&nbsp;&nbsp;&nbsp;&nbsp;&nbsp;"Za početak, šta je to?"
<BR>&nbsp;&nbsp;&nbsp;&nbsp;&nbsp;Starica se okrenu i kao da se zagleda negde u svemir. Kada je progovorila, glas joj je bio tih i postojan.
<BR>&nbsp;&nbsp;&nbsp;&nbsp;&nbsp;"To je svet, jedna veoma stara planeta. Zaboravljena i izgubljena."
<BR>&nbsp;&nbsp;&nbsp;&nbsp;&nbsp;Dors dodade: "Nije deo istorije. Toliko znamo."
<BR>&nbsp;&nbsp;&nbsp;&nbsp;&nbsp;"Ona dolazi pre istorije, dete", ozbiljnim glasom izjavi Majka Rita. "Postojala je u praskozorju Galaksije, pa čak i pre tog praskozorja. Bio je to jedini svet na kome je postojalo čovečanstvo." Ona odlučno klimnu.
<BR>&nbsp;&nbsp;&nbsp;&nbsp;&nbsp;Seldon upita: "Da li je drugo ime za Zemlju bilo... Aurora?"
<BR>&nbsp;&nbsp;&nbsp;&nbsp;&nbsp;Na to se lice Majke Rite namršti. "Gde ste to čuli?"
<BR>&nbsp;&nbsp;&nbsp;&nbsp;&nbsp;"Za vreme svojih lutanja. Čuo sam za neki stari, zaboravljeni svet po imenu Aurora, na kome je čovečanstvo živelo u praiskonskom miru."
<BR>&nbsp;&nbsp;&nbsp;&nbsp;&nbsp;"To je laž." Ona obrisa usta kao da želi iz njih da odstrani ukus onoga što je upravo čula. "Ime koje ste upravo izgovorili ne sme nikada biti izgovoreno sem da se označi mesto Zla. Ono je bilo začetak Zla. Zemlja je bila sama dok se nije pojavilo Zlo, zajedno sa svojim sestrinskim svetovima. Zlo je gotovo uništilo Zemlju, a Zemlja se ujedinila i uništila Zlo - uz pomoć junaka."
<BR>&nbsp;&nbsp;&nbsp;&nbsp;&nbsp;"Zemlja je, kažete, postojala pre tog Zla. Jeste li baš sigurni u to?"
<BR>&nbsp;&nbsp;&nbsp;&nbsp;&nbsp;"Mnogo pre. Zemlja je hiljadama godina bila sama u Galaksiji - milionima godina."
<BR>&nbsp;&nbsp;&nbsp;&nbsp;&nbsp;"Milionima godina? Čovečanstvo je postojalo na njoj milionima godina, a ni na jednom drugom svetu nije bilo ljudi?"
<BR>&nbsp;&nbsp;&nbsp;&nbsp;&nbsp;"To je prava istina. To je prava istina. To je prava istina."
<BR>&nbsp;&nbsp;&nbsp;&nbsp;&nbsp;"Ali otkud vi to sve znate? Da li je to pohranjeno u kakav kompjuterski program? Ili postoji isprintani tekst? Imate li bilo šta što bih mogao da pročitam?"
<BR>&nbsp;&nbsp;&nbsp;&nbsp;&nbsp;Majka Rita odmahnu glavom. "Od svoje majke sam slušala priče iz davnina, ona od svoje i tako je to išlo u nedogled. Ja nemam dece, te stoga priče pričam drugima, ali možda je ovo ipak kraj. Danas više niko ni u šta ne veruje."
<BR>&nbsp;&nbsp;&nbsp;&nbsp;&nbsp;Dors reče: "Nije baš tako, Majko Rita. Postoje ljudi koji nagađaju šta je bilo u predistorijskim vremenima i koji proučavaju neke od priča o izgubljenim svetovima."
<BR>&nbsp;&nbsp;&nbsp;&nbsp;&nbsp;Majka Rita napravi pokret rukom kao da želi da odagna Dorsine reči. "Oni na njih gledaju hladno i promišljeno. Naučnički. Pokušavaju da ih uklope u svoje predstave. Godinu dana mogla bih da vam pričam priče o velikom junaku Ba-Liju, ali vi nemate vremena da ih slušate, a ja više nemam snage da pričam."
<BR>&nbsp;&nbsp;&nbsp;&nbsp;&nbsp;Seldon postavi novo pitanje: "Da li ste ikada čuli za robote?"
<BR>&nbsp;&nbsp;&nbsp;&nbsp;&nbsp;Starica se strese i gotovo vrištavim glasom upita: "Zašto me ispitujete o tim stvarima? To su bila veštačka ljudska bića, zla u biti i pravili su ih na svetovima Zla. Uništeni su i ne bi ih trebalo nikad pominjati."
<BR>&nbsp;&nbsp;&nbsp;&nbsp;&nbsp;"Postojao je jedan naročiti robot, zar ne, koga su svetovi Zla mrzeli?"
<BR>&nbsp;&nbsp;&nbsp;&nbsp;&nbsp;Majka Rita se otetura do Seldona i zagleda mu se u oči. "Jeste li vi došli da mi se rugate? Pitate me o nečem što već znate? Zašto postavljate ta pitanja?"
<BR>&nbsp;&nbsp;&nbsp;&nbsp;&nbsp;"Zato što želim da saznam."
<BR>&nbsp;&nbsp;&nbsp;&nbsp;&nbsp;"Postojalo je jedno veštačko ljudsko biće koje je pomoglo Zemlji. Bio je to Da-Ne, prijatelj Ba-Lija. On nikada nije umro i još negde živi, i čeka da se vrati njegovo vreme. Niko ne zna kada će to biti, ali jednog će dana doći i vratiti nam slavna stara vremena, ukloniti svu okrutnost, nepravdu, i bedu. To je obećanje." Posle ovoga ona zatvori oči i nasmeši se, kao da je utonula u sećanja...
<BR>&nbsp;&nbsp;&nbsp;&nbsp;&nbsp;Seldon malo počeka u tišini, a onda uzdahnu i reče: "Hvala vam, Majko Rita. Mnogo ste nam pomogli. Koliko vam dugujemo?"
<BR>&nbsp;&nbsp;&nbsp;&nbsp;&nbsp;"Prijatno je sresti ljude sa Spoljnih svetova", odvrati starica. "Deset kredita. Mogu li vas poslužiti nekim osveženjem?"
<BR>&nbsp;&nbsp;&nbsp;&nbsp;&nbsp;"Ne, hvala", odvrati Seldon ozbiljno. "Uzmite, molim vas, dvadeset. Samo nam još kažite kako da odavde stignemo nazad do Ekspresnika... I Majko Rita, ako biste mogli nekako da snimite neku od vaših priča o Zemlji na disk kompjutera, dobro bih vam platio."
<BR>&nbsp;&nbsp;&nbsp;&nbsp;&nbsp;"Bilo bi mi potrebno mnogo snage. Koliko dobro?"
<BR>&nbsp;&nbsp;&nbsp;&nbsp;&nbsp;"To bi zavisilo od dužine priče i od toga da li je dobro ispričana. Mogao bih vam platiti i hiljadu kredita."
<BR>&nbsp;&nbsp;&nbsp;&nbsp;&nbsp;Majka Rita obliznu usne. "Hiljadu kredita? Kako da vas pronađem kada priču ispričam?"
<BR>&nbsp;&nbsp;&nbsp;&nbsp;&nbsp;"Daću vam šifrovani broj za kompjuter na kome me možete naći."
<BR>&nbsp;&nbsp;&nbsp;&nbsp;&nbsp;Pošto je Seldon dao majci Riti šifrovani broj, on i Dors odoše, zahvalni na srazmerno čistom vazduhu u uličici. Žurno su krenuli pravcem kojim im je starica naznačila.
<BR>
<BR>&nbsp;&nbsp;&nbsp;&nbsp;&nbsp;71.
<BR>&nbsp;&nbsp;&nbsp;&nbsp;&nbsp;Dors reče: "Razgovor nije baš dugo potrajao, Hari."
<BR>&nbsp;&nbsp;&nbsp;&nbsp;&nbsp;"Znam. Sve oko nas bilo je strašno neprijatno, a i imao sam osećanje da sam dosta saznao. Neverovatno kako te narodne priče teže da uveličaju stvari."
<BR>&nbsp;&nbsp;&nbsp;&nbsp;&nbsp;"Kako to mislite, 'uveličaju'?"
<BR>&nbsp;&nbsp;&nbsp;&nbsp;&nbsp;"Pa, Mikogenci nastanjuju svoju Auroru ljudskim bićima koja su, navodno, živela vekovima, a Daliti svoju Zemlju čovečanstvom koje je živelo milionima godina. A i jedni i drugi pominju robote koji žive večno. Pa, ipak, čovek mora da se zamisli."
<BR>&nbsp;&nbsp;&nbsp;&nbsp;&nbsp;"Pa kada su već u pitanju milioni godina, onda ima mesta za... Kuda to idemo?"
<BR>&nbsp;&nbsp;&nbsp;&nbsp;&nbsp;"Majka Rita je rekla da idemo u pravcu dok ne naiđemo na odmorište, a zatim da sledimo znak za CENTRALNO ŠETALIŠTE, zavijemo nalevo i nastavimo da sledimo znak. Da li smo prošli kroz odmorište kada smo dolazili?"
<BR>&nbsp;&nbsp;&nbsp;&nbsp;&nbsp;"Možda se vraćamo drugim putem, a ne onim kojim smo došli. Ne sećam se odmorišta, ali ja nisam ni pazila kuda idemo. Motrila sam na ljude pored kojim smo prolazili..."
<BR>&nbsp;&nbsp;&nbsp;&nbsp;&nbsp;Glas joj zamre. Ispred njih, uličica se širila sa obe strane.
<BR>&nbsp;&nbsp;&nbsp;&nbsp;&nbsp;Seldon se priseti. Prošli su tuda. Sa obe strane odmorišta nalazilo se po nekoliko otrcanih sedeljki.
<BR>&nbsp;&nbsp;&nbsp;&nbsp;&nbsp;Dors, međutim, sada nije morala da zagleda prolaznike kao kada su dolazili. Prolaznika nije bilo. Ali ispred njih, u gornjem delu odmorišta uočili su skupinu muškaraca, prilično krupnih za Dalite, nakostrešenih brkova, golih mišica koji su se presijavali na žućkastoj unutrašnjoj svetlosti šetališta.
<BR>&nbsp;&nbsp;&nbsp;&nbsp;&nbsp;Bilo je jasno da čekaju na došljake, te Seldon i Dors gotovo automatski zastadoše. Trenutak ili dva, ništa se nije dogodilo. A onda se Seldon žurno osvrnu. Iza njih su se pojavila još trojica.
<BR>&nbsp;&nbsp;&nbsp;&nbsp;&nbsp;Seldon procedi kroz zube: "U klopci smo. Nije trebalo da vam dopustim da pođete, Dors."
<BR>&nbsp;&nbsp;&nbsp;&nbsp;&nbsp;"Naprotiv. Zbog ovog sam ovde, ali da li se vama isplatila poseta Majci Riti?"
<BR>&nbsp;&nbsp;&nbsp;&nbsp;&nbsp;"Ako se izvučemo iz ovoga, isplatiće se."
<BR>&nbsp;&nbsp;&nbsp;&nbsp;&nbsp;Seldon tada upita glasno i odrešito skupinu ispred njih: "Možemo li proći?"
<BR>&nbsp;&nbsp;&nbsp;&nbsp;&nbsp;Jedan od onih ispred njih istupi. Bio je Seldonove visine, otprilike metar sedamdeset tri, ali je bio plećatiji i mišićaviji. Seldon ipak primeti da mu je struk otromboljen.
<BR>&nbsp;&nbsp;&nbsp;&nbsp;&nbsp;"Ja sam Marun", izjavi on samozadovoljno i značajno, kao da je to ime trebalo nešto da im znači, "i ovde sam da bih vam rekao kako ne volimo da nam se tuđinci motaju po okrugu. Da uđete možete - ali ako hoćete da izađete moraćete da platite."
<BR>&nbsp;&nbsp;&nbsp;&nbsp;&nbsp;"Dobro. Koliko?"
<BR>&nbsp;&nbsp;&nbsp;&nbsp;&nbsp;"Sve što imate. Vi, bogati tuđinci, imate kreditne pločice, je li tako? Dajte mi ih."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ne vredi vam da odbijate. Jednostavno ćemo ih uzeti."
<BR>&nbsp;&nbsp;&nbsp;&nbsp;&nbsp;"Ne možete ih uzeti a da mene ne ubijete ili povredite, a one vam ništa ne vrede bez otiska mog glasa. Mog normalnog otiska glasa."
<BR>&nbsp;&nbsp;&nbsp;&nbsp;&nbsp;"Nije baš tako, gospodaru - vidite kako sam učtiv - možemo vam ih oduzeti, a da vas mnogo ne povredimo."
<BR>&nbsp;&nbsp;&nbsp;&nbsp;&nbsp;"Koliko će vas muškarčina biti za to potrebno? Devet? Ne." Seldon ih na brzinu prebroja. "Deset."
<BR>&nbsp;&nbsp;&nbsp;&nbsp;&nbsp;"Samo jedan. Ja."
<BR>&nbsp;&nbsp;&nbsp;&nbsp;&nbsp;"Bez ičije pomoći?"
<BR>&nbsp;&nbsp;&nbsp;&nbsp;&nbsp;"Biću dovoljan samo ja."
<BR>&nbsp;&nbsp;&nbsp;&nbsp;&nbsp;"Ako se ostali uklone i naprave nam mesta, voleo bih da te vidim da pokušaš, Marune."
<BR>&nbsp;&nbsp;&nbsp;&nbsp;&nbsp;"Ali vi nemate nož, gospodaru. Hoćete da vam ga pozajmim?"
<BR>&nbsp;&nbsp;&nbsp;&nbsp;&nbsp;"Ni ne pokušavaj da izjednačiš snage. Boriću se goloruk."
<BR>&nbsp;&nbsp;&nbsp;&nbsp;&nbsp;Marun prelete pogledom preko ostalih i reče: "Hej, ovaj slabičak je pravi dasa. Čak mu ni glas nije zadrhtao. Baš lepo: bila bi prava sramota povrediti ga... Znate šta, gospodaru. Uzeću devojku. Ako želite da me sprečite, predajte mi vaše kreditne pločice, i vašu i njenu, i upotrebite svoje prirodne glasove da ih aktivirate. Ako odbijete, onda ću pošto završim sa devojkom... a to će potrajati", on se nasmeja, "morati vas da povredim."
<BR>&nbsp;&nbsp;&nbsp;&nbsp;&nbsp;"Ne", reče Seldon. "Pusti ženu. Izazvao sam te na dvoboj - jedan protiv jednog, ti imaš nož, ja ne. Ako želiš da budeš u još većoj prednosti, boriću se protiv dvojice, ali ženu pusti."
<BR>&nbsp;&nbsp;&nbsp;&nbsp;&nbsp;"Prestanite, Hari!" povika Dors. "Ako me želi, pustite ga da dođe po mene. Vi ostanite gde ste, Hari, i ne mičite se."
<BR>&nbsp;&nbsp;&nbsp;&nbsp;&nbsp;"Jesi li čuo?" upita Marun, široko se iscerivši. "'Vi ostanite gde ste, Hari, i ne mičite se'. Mislim da me gospojica želi. Vas dvojica, pričuvajte ga."
<BR>&nbsp;&nbsp;&nbsp;&nbsp;&nbsp;Obe Seldonove ruke nađoše se u čeličnom stisku i on oseti oštar vrh noža prislonjen uz leđa.
<BR>&nbsp;&nbsp;&nbsp;&nbsp;&nbsp;"Ne mrdaj", začu on promukao šapat kod uveta. "Dozvolićemo ti da gledaš. Dami će se verovatno dopasti. Marun je prilično dobar u tome."
<BR>&nbsp;&nbsp;&nbsp;&nbsp;&nbsp;Dors mu ponovo doviknu. "Ne mičite se, Hari!" Ona se okrenu prema Marunu pumno motreći na njega, sa poluzatvorenim šakama blizu opasača.
<BR>&nbsp;&nbsp;&nbsp;&nbsp;&nbsp;On sa jasnom namerom krenu prema njoj, a ona sačeka da joj se približi na dohvat ruke, a onda iznenada njene ruke sevnuše i Marun se nađe pred dva ogromna noža.
<BR>&nbsp;&nbsp;&nbsp;&nbsp;&nbsp;Na trenutak se nagnu unazad, a onda se nasmeja. "Gospojica ima dva noža - noževe kakve nose veliki momci. A ja imam samo jedan. Ali neka, tako je i fer." On s lakoćom izvuče svoj nož. "Ne dopada mi se što ću morati da te secnem, gospojice, jer bilo bi nam lepše kada to ne bih učinio. Možda bih mogao jednostavno da ti ih izbijem iz ruke, a?"
<BR>&nbsp;&nbsp;&nbsp;&nbsp;&nbsp;Dors odvrati: "Ne želim da vas ubijem. Učiniću sve da to izbegnem. Pa ipak, tražim od svih da mi budu svedoci da u borbu stupam da bih zaštitila svog prijatelja, na šta me obavezuje data časna reč, neka se to zna u slučaju da vas ubijem."
<BR>&nbsp;&nbsp;&nbsp;&nbsp;&nbsp;Marun se pretvarao da je užasnut. "Oh, molim vas, nemojte me ubiti, gospojice." A zatim prsnu u smeh, a pridružiše mu se i ostali prisutni Daliti.
<BR>&nbsp;&nbsp;&nbsp;&nbsp;&nbsp;Marun nasrnu nožem, ali ne izravno na svoj cilj. Pokuša zatim ponovo, pa i treći put, ali Dors se ni ne pomaknu. Nije pokušala da se odbrani ni od jednog pokreta koji je zapravo nije ugrožavao.
<BR>&nbsp;&nbsp;&nbsp;&nbsp;&nbsp;Marun se smrknu. Pokušao je da je natera da mu uspaničeno odgovori, ali samo je ispao neefikasan. Sledeći put nasrnuo je izravno na nju, a oštrica koju je Dors držala u levoj šaci pokrenu se brzinom munje i pogodi njegovu takvom snagom da mu odgurnu ruku u stranu. Oštrica koju je držala u desnoj šaci polete prema unutra i napravi dijagonalni prorez na njegovoj majici. Tanak trag krvi zaprlja tamnu kosmatu kožu ispod nje.
<BR>&nbsp;&nbsp;&nbsp;&nbsp;&nbsp;Marun, sav zaprepašćen spusti pogled na svoja prsa, a posmatrači ispustiše uzvik iznenađenja. Seldon oseti da je stisak oko njegovih ruku neznatno popustio, jer je ovu dvojicu koji su ga držali omelo to što se dvoboj nije odvijao baš onako kao što su očekivali. On se nape.
<BR>&nbsp;&nbsp;&nbsp;&nbsp;&nbsp;Tada Marun ponovo nasrnu i ovog puta njegova leva šaka polete da dohvati Dorsin desni zglavak. Oštrica koju je Dors držala levom šakom ponovo zadrža njegov nož, dok desnu šaku hitro iskrenu i povuče je nadole, još dok joj se Marunova leva šaka približavala. On uhvati samo oštricu i kada rastvori prste na dlanu mu se video krvavi trag.
<BR>&nbsp;&nbsp;&nbsp;&nbsp;&nbsp;Dors odskoči unazad, a Marun, postavši svestan krvi na prsima i dlanu zagrme daveći se: "Neka mi neko dobaci još jedan nož!"
<BR>&nbsp;&nbsp;&nbsp;&nbsp;&nbsp;Na trenutak su oklevali, a onda mu jedan od posmatrača dobaci svoj nož. Marun ispruži ruku da ga uhvati, ali Dors je bila brža. Oštricom koju je držala u desnoj šaci udari bačeni nož i posla ga spiralno nazad kroz vazduh.
<BR>&nbsp;&nbsp;&nbsp;&nbsp;&nbsp;Seldon oseti da je stisak ponovo popustio. On iznenada podiže ruke, gurnu ih uvis i napred i oslobodi se. Ona dvojica koja su ga držala okrenuše se ka njemu uz iznenadni povik, ali on hitro jednog kolenom udari u prepone, a drugog laktom u solarni pleksus i obojica padoše.
<BR>&nbsp;&nbsp;&nbsp;&nbsp;&nbsp;On kleknu da od obojice pokupi noževe i podiže se dvostruko naoružan kao i Dors. Za razliku od Dors, Seldon nije znao da barata noževima, ali bilo mu je jasno da će to Dors teško primetiti.
<BR>&nbsp;&nbsp;&nbsp;&nbsp;&nbsp;Dors reče: "Samo ih držite na odstojanju, Hari. Nemojte još napadati. Marune, kada te naredni put potkačim neće ti ostati samo ogrebotina."
<BR>&nbsp;&nbsp;&nbsp;&nbsp;&nbsp;Marun, strahovito besan, nešto nepovezano zaurla i naslepo napade, pokušavši da čistom kinetičkom energijom savlada protivnika. Dors se nagnu i zakorači u stranu, tako da se našla pod njegovom desnom rukom, udari ga stopalom po desnom članku, tako da on pade, a nož mu odlete.
<BR>&nbsp;&nbsp;&nbsp;&nbsp;&nbsp;Ona zatim kleknu, položi mu jednu oštricu na stražni deo vrata, a drugu na grlo, i reče: "Predaj se!"
<BR>&nbsp;&nbsp;&nbsp;&nbsp;&nbsp;Uz novi krik, Marun je udari rukom, gurnu je u stranu, i uspe da stane na noge.
<BR>&nbsp;&nbsp;&nbsp;&nbsp;&nbsp;Ali još se nije ni potpuno uspravio a ona ga je napala, zamahnuvši jednim nožem nadole i odfikarivši mu deo brka. Ovog puta on riknu poput kakve ogromne životinje u agoniji, prinevši šaku licu. Kada ju je sklonio, s nje je kapala krv.
<BR>&nbsp;&nbsp;&nbsp;&nbsp;&nbsp;Dors povika: "Neće ti ponovo izrasti, Marune. Izgubio si i deo usne. Ako još jednom napadneš - ti si mrtav čovek."
<BR>&nbsp;&nbsp;&nbsp;&nbsp;&nbsp;Čekala je, ali Marunu je bilo dosta. On se otetura odatle, mrmljajući, ostavljajući za sobom krvavi trag.
<BR>&nbsp;&nbsp;&nbsp;&nbsp;&nbsp;Dors se okrenu prema ostalima. Ona dvojica koju je Seldon oborio još su ležala, nenaoružani i ne baš orni da ustanu. Ona se nagnu, preseče im opasače jednim od svojih noževa, a zatim im raspori pantalone.
<BR>&nbsp;&nbsp;&nbsp;&nbsp;&nbsp;"Sada ćete morati da pridržavate pantalone dok budete hodali", reče ona.
<BR>&nbsp;&nbsp;&nbsp;&nbsp;&nbsp;Zatim se zagleda u preostalu sedmoricu koji su je posmatrali zadivljeno i sa strahopoštovanjem. "Koji mu je ono od vas dobacio nož?"
<BR>&nbsp;&nbsp;&nbsp;&nbsp;&nbsp;Nastade muk.
<BR>&nbsp;&nbsp;&nbsp;&nbsp;&nbsp;Ona nastavi: "Meni to nije važno. Da li ćete umirati jedan po jedan ili svi zajedno, ali svaki put kad zamahnem, neko će od vas umreti."
<BR>&nbsp;&nbsp;&nbsp;&nbsp;&nbsp;Kao jedan, sva sedmorica se okrenuše i nestadoše.
<BR>&nbsp;&nbsp;&nbsp;&nbsp;&nbsp;Dors podiže obrve i reče Seldonu: "Bar ovog puta Hamin neće moći da se žali kako vas nisam dobro štitila."
<BR>&nbsp;&nbsp;&nbsp;&nbsp;&nbsp;Seldon odvrati: "Još ne mogu da poverujem u ono što sam video. Nisam znao da umete nešto slično - ili da umete onako da govorite."
<BR>&nbsp;&nbsp;&nbsp;&nbsp;&nbsp;Dors jedva da se osmehnu. "I vi imate dara za nešto. Dobar smo par. Hajde, uvucite oštrice i stavite ih u torbu. Mislim da će se vesti jako brzo proširiti, tako da se ne moramo plašiti da će nas iko zaustaviti dok budemo napuštali Biliboton."
<BR>&nbsp;&nbsp;&nbsp;&nbsp;&nbsp;Bila je sasvim u pravu.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
