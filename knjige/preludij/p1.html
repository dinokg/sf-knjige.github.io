<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. MATEMATIČAR
<P>&nbsp;&nbsp;&nbsp;&nbsp;&nbsp;KLEON I... Poslednji od galaktičkih vladara iz dinastije Entun. Rođen je 11,988. godine galaktičke ere - iste godine kada je i Hari Seldon došao na svet (mada, postoje i mišljenja da je datum Seldonovog rođenja bio krivotvoren - u šta neki izražavaju najozbiljnije sumnje - kako bi se prilagodio vremenu rođenja samog Kleona, s kim se Seldon, neposredno po svom prispeću na Trantor, po svoj prilici susreo).
<BR>&nbsp;&nbsp;&nbsp;&nbsp;&nbsp;Pošto je, 12,010, stupio na carski presto - bile su mu, tada, tek dvadeset dve godine - Kleon I je tokom svoje vladavine Carstvu obezbedio razdoblje mira, utoliko neobičnije što je palo sred izrazito burnih vremena. Za to je, ipak, po svemu sudeći, ponajpre trebalo zahvaliti umeću i veštini upravitelja njegovog dvora, Eta Demerzela, čoveka koji se do te mere klonio svakog upadljivijeg prisustva u javnosti da je o njemu ostalo malo šta znano...
<BR>&nbsp;&nbsp;&nbsp;&nbsp;&nbsp;Sam Kleon, međutim...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;"Demerzele, da li si, nekim slučajem, ikada čuo za čoveka po imenu Hari Seldon?" iznenada upita Kleon, jedva se uzdržavajući da ne zevne.
<BR>&nbsp;&nbsp;&nbsp;&nbsp;&nbsp;Kleon je na carskom prestolju sedeo već skoro deset godina i bio je, mahom u zvaničnim prilikama, trenutaka kada mu je obučenom u prigodne halje i sa vladarskim znamenjima, zaista polazilo za rukom da deluje državnički. Baš tako je, na primer, delovao na svom holografskom portretu koji bio smešten u jednom udubljenju u zidu iza njega. Portret mu je bio postavljen tako da se upadljivo isticao između holografskih prikaza pojedinih njegovih predaka, smeštenih u okolnim nišama.
<BR>&nbsp;&nbsp;&nbsp;&nbsp;&nbsp;Njegov vlastiti holografski portret nije mu baš bio sasvim veran; jer, mada mu je kosa bila svetlosmeđa i u prirodi i na portretu, na holografskoj slici izgledala je znatno gušća. Postojala je, u stvarnosti, na njegovom licu i izvesna asimetričnost, budući da mu je leva ivica usana bila nešto uzdignutija od desne; međutim, to se, iz nekog razloga, na holografskoj slici nije dalo uočiti. A kada bi se uspravio i stao pored svog portreta, videlo bi se da je barem dva centimetra niži od slike koja je, navodno, trebalo da ga prikaže u punoj, prirodnoj visini od sto osamdeset tri centimetara - i, nesumnjivo, gojazniji.
<BR>&nbsp;&nbsp;&nbsp;&nbsp;&nbsp;Dabome, holografska slika predstavljala je njegov zvanični potret u trenutku krunisanja, a tada je, ipak, bio mlađi. Ipak, još je delovao mladalački, i, moglo bi se reći, kao čovek određene privlačnosti; pored toga, u trenucima kada nije morao da bude nemilosrdno zvanične i ceremonijalan, na licu mu se mogao uočiti i prisenak nečega što je odavalo dobrodušnost.
<BR>&nbsp;&nbsp;&nbsp;&nbsp;&nbsp;"Hari Seldon?" upita Demerzel sa prizvukom poštovanja u glasu, oko čega se, očigledno, svesrdno starao. "To mi je ime, sire, sasvim nepoznato. Da li je, iz bilo kog razloga, trebalo da čujem za njega?"
<BR>&nbsp;&nbsp;&nbsp;&nbsp;&nbsp;"Ministar nauka pomenuo mi ga je prošle noći. Pomislio sam da si možda i ti čuo za njega."
<BR>&nbsp;&nbsp;&nbsp;&nbsp;&nbsp;Damerzel se lako namršti, jedva primetno, zaista, jer nije bilo uputno mrštiti se u carevom prisustvu. "Ministar nauka, sire, trebalo je da ga najpre spomene meni, kao upravitelju vašeg dvora. Ukoliko vas tako budu zasipali sa svih strana..."
<BR>&nbsp;&nbsp;&nbsp;&nbsp;&nbsp;Kleon podiže ruku i Demerzel zastade u pola rečenice. "Molim te, Demerzele... Ne možemo se držati formalnosti u svakom trenutku. Tokom noćašnjeg sastanka i razgovora s njim, jednostavno mi ga je pomenuo. Nisam mogao izbeći da ga saslušam, mada sam docnije bio zadovoljan zbog toga, budući da se čitava stvar pokazala prilično zanimljivom."
<BR>&nbsp;&nbsp;&nbsp;&nbsp;&nbsp;"U kom smislu zanimljivom, sire?"
<BR>&nbsp;&nbsp;&nbsp;&nbsp;&nbsp;"Pa, ovo više nisu vremena kada su nauka i fizika baš na svačijim usnama. Čini se kao da su iz nekog razloga sasvim sišle sa scene - možda i stoga što su sva otkrića već načinjena... Šta ti o tome misliš? Ipak, kako se čini, zanimljive stvari kao da se i danas događaju... U najmanju ruku, predstavljene su mi kao zanimljive."
<BR>&nbsp;&nbsp;&nbsp;&nbsp;&nbsp;"To vam je, sire, rekao ministar nauka?"
<BR>&nbsp;&nbsp;&nbsp;&nbsp;&nbsp;"Da... Rekao mi je da je taj Hari Seldon učestvovao na nekom skupu matematičara koji je nedavno održan ovde na Trantoru - okupljaju se, iz nekog razloga, svakih deset godina - i još mi je rekao da je momak saopštio da je moguće matematičkim putem predskazati budućnost."
<BR>&nbsp;&nbsp;&nbsp;&nbsp;&nbsp;Demerzel dozvoli sebi da mu oko usana zaigra mlak osmejak. "Ili je u zabludi ministar nauka, poznat, inače, kao čovek male oštroumnosti, ili je u zabludi taj matematičar. Jer, nema nikakve sumnje da je predskazivanje budućnosti tek puko dečje snevanje."
<BR>&nbsp;&nbsp;&nbsp;&nbsp;&nbsp;"Da li je baš tako, Demerzele? Ljudi, znaš, veruju u takve stvari."
<BR>&nbsp;&nbsp;&nbsp;&nbsp;&nbsp;"Ljudi, sire, veruju u mnoge stvari."
<BR>&nbsp;&nbsp;&nbsp;&nbsp;&nbsp;"Ali veruju i u takve stvari. Imajući to u vidu, nije baš najvažnije da li će se, na kraju, ispostaviti da je budućnost bila tačno predskazana. Ukoliko bi mi neki matematičar predskazao dugu i srećnu vladavinu, vreme mira i obilja za Carstvo... Reci, zar to ne bi bilo sjajno?"
<BR>&nbsp;&nbsp;&nbsp;&nbsp;&nbsp;"Dabome, bilo bi to prijatno čuti, sire, ali šta bi se time postiglo?"
<BR>&nbsp;&nbsp;&nbsp;&nbsp;&nbsp;"Ama... Ukoliko bi ljudi u to poverovali, bez sumnje bi se i ponašali u skladu sa svojim verovanjima. Mnogo je predskazanja do sada, samim verovanjem u njih, bilo preobraćeno u tvrde činjenice. Postoje, znaš, 'predskazanja koja sama sebe pothranjuju'. U stvari, sada kad o tome razmišljam, prisećam se da si mi upravo ti o tome govorio."
<BR>&nbsp;&nbsp;&nbsp;&nbsp;&nbsp;"Siguran sam da jesam, sire", odgovori Demerzel. Njegove oči pažljivo su odmeravale carevo lice, kao da nastoji da ustanovi koliko daleko sme da ode u svom protivljenu. "Ipak, čak i ako je tako, nikad vam neće biti teško da pronađete nekog ko će vam dati željeno predskazanje."
<BR>&nbsp;&nbsp;&nbsp;&nbsp;&nbsp;"Stvar je, međutim, u tome, Demerzele, što se ne bi svakom podjednako verovalo. Ali jednog matematičara, koji bi svoja predskazanja bio u stanju da potkrepi matmatičkim formulama i jezikom, razumeo ne bi niko - a poverovali bi mu svi."
<BR>&nbsp;&nbsp;&nbsp;&nbsp;&nbsp;"Kao i uvek, sire, iz vas govori mudrost zdravog razuma", složi se Demerzel. "Zaista, živimo u nemirnim vremenima i bilo bi poželjno uneti u njih malo mira - dakako, bez ulaganja para ili primene vojne sile - što je čak i u bliskoj nam prošlosti donelo malo dobra, a puno nevolja."
<BR>&nbsp;&nbsp;&nbsp;&nbsp;&nbsp;"Baš tako, Demerzele", odvrati car ne skrivajući oduševljenost. "Drži mi na oku tog Harija Seldona. Pomenuo si mi jednom prilikom, da se tvoji konci protežu posvuda po ovom uzburkanom svetu, čak i do mesta na koja se ne bi usudili da zađu ni moji vojnici. Povuci, dakle, jedan od tih tvojih konaca, i dovedi mi tog matematičara. Želim da se susretnem s njim."
<BR>&nbsp;&nbsp;&nbsp;&nbsp;&nbsp;"Učiniću kako kažete, sire", prihvati Demerzel, kome je mesto Seldonovog prebivanja bilo već dobro poznato. Istovremeno, naloži sebi da pohvali ministra nauka zbog valjano obavljenog posla.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Hari Seldon, u to vreme, nije zračio nekim naročitim utiskom. Bile su mu, kao i caru Kleonu I, tek trideset dve godine, ali je bio visok samo sto sedamdeset centimetara. Lice mu je bilo glatko i vedro, kosa sasvim zagasita, gotovo crna, dok mu je odeća nedvosmisleno odisala provincijskim ukusom.
<BR>&nbsp;&nbsp;&nbsp;&nbsp;&nbsp;Za svakog ko je, mnogo kasnije, Harija Seldona smatrao legendarnim polubožanstvom predstavljalo bi pravo bogohuljenje ne zamišljati ga sa sedom kosom, starački izboranim licem, spokojnim osmehom koji zrači mudrošću, i prikovanim za invalidska kolica. Ali čak i tada, u tom odmaklom dobu, lice bi mu odisalo vedrinom. Baš tako - i nikako drugačije.
<BR>&nbsp;&nbsp;&nbsp;&nbsp;&nbsp;Ovog časa, oči su mu se žarile naročitim sjajem, zbog Saopštenja koje je podneo na Dekadnoj konvenciji. Saopštenje jeste pobudilo izvesnu dozu zanimanja, iako na neki razvodnjen način; ipak, stari Osterfit s odobravanjem mu je klimnuo i kratko dobacio: "Pronicljivo, mladiću. Veoma pronicljivo." Imajući u vidu da je ovakva pohvala sišla s Osterfitovih usana, mogla se smatrati sasvim zadovoljavajućom.
<BR>&nbsp;&nbsp;&nbsp;&nbsp;&nbsp;Ali događaji su počeli da poprimaju sasvim nov, i neočekivan tok, i Seldon ni sam nije bio načisto treba li da se zbog toga oseća još razdraganijim nego što je to bio u prvi mah.
<BR>&nbsp;&nbsp;&nbsp;&nbsp;&nbsp;Zurio je u stasitog mladog čoveka u uniformi - znamenje svemirskog broda i sunca blistalo mu je na levoj strani grudi.
<BR>&nbsp;&nbsp;&nbsp;&nbsp;&nbsp;"Poručnik Alban Velis", izgovori oficir carske garde pošto je svoje zvanične papire ponovo spremio u džep. "Da li ste, gospodine, spremni da odmah pođete sa mnom?"
<BR>&nbsp;&nbsp;&nbsp;&nbsp;&nbsp;Velis je, dabome, bio naoružan. Pored toga, ispred vrata su se nalazila još dvojica gardista. Uprkos veoma naglašenoj poručnikovoj učtivosti, Seldonu je bilo jasno da nema izbora; ipak, ništa ga nije sprečavalo da zatraži dodatna objašnjenja. "Da li to car želi da me vidi?" upita on.
<BR>&nbsp;&nbsp;&nbsp;&nbsp;&nbsp;"Imamo nalog, gospodine, da vas dovedemo u carsku palatu. To je sve što mi je bilo rečeno."
<BR>&nbsp;&nbsp;&nbsp;&nbsp;&nbsp;"Ali zbog čega?"
<BR>&nbsp;&nbsp;&nbsp;&nbsp;&nbsp;"Nemam pojma, gospodine. Ipak, nalog koji sam dobio sasvim je izričit: moram vas dovesti u Palatu - po svaku cenu."
<BR>&nbsp;&nbsp;&nbsp;&nbsp;&nbsp;"Ali to mi nekako izgleda kao da me hapsite. Koliko mi je, međutim, poznato, za to nisam dao nikakav povod."
<BR>&nbsp;&nbsp;&nbsp;&nbsp;&nbsp;"Recimo radije, gospodine, da treba da vam poslužimo kao počasna pratnja - razume se, ukoliko me ne budete dalje zamajavali."
<BR>&nbsp;&nbsp;&nbsp;&nbsp;&nbsp;I, razume se, Seldon diže ruke. Samo je stisnuo usne, kao da se trudi da na taj način na silu u sebi zadrži dalja pitanja, klimnuo i krenuo. Mada je trebalo da bude primljen kod samog cara i, verovatno, da bude zasut njegovim odličjem, radosti u njemu ipak nije bilo. Istina, bio je pristalica Carstva - ili, bolje rečeno, ljudskih svetova objedinjenih u miru i spokoju - ali se baš nije moglo reći da je gajio naklonost i prema samom caru.
<BR>&nbsp;&nbsp;&nbsp;&nbsp;&nbsp;Poručnik je koračao ispred njega, dok su dvojica gardista stupala za njim. Seldon je nastojao da udostoji osmeha svakog s kim bi se mimoišli, pokušavajući istovremeno da deluje što opuštenije. Izišavši iz hotela, uspeli su se u zvanično vozilo koje ih je tu čekalo. (Seldon ne odoli da ne pređe rukom preko unutrašnjih obloga; nikada do tada nije video ništa u toj meri kitnjasto.)
<BR>&nbsp;&nbsp;&nbsp;&nbsp;&nbsp;Nalazili su se u jednom od najluksuznijih delova Trantora. Svod je tu bio dovoljno visok da je čoveku mogao steći utisak da se nalazi pod vedrim nebom; šta više, čovek se mogao zakleti - čak i sam Seldon, koji se rodio i sav dotadašnji život proveo na jednom od otvorenih svetova - da ga i sunce ogreva. Nije, dabome, bilo ni sunca ni senki, ali je vazduh bio prozračan i mirisav.
<BR>&nbsp;&nbsp;&nbsp;&nbsp;&nbsp;A onda sve to minu i svod poče da se zakrivljuje i sužava; malo potom, nađoše se u jednom ograđenom tunelu sa povremenim oznakama svemirskog broda i sunca - nesumnjivo (pomisli Seldon) namenjenom isključivo zvaničnim vozilima.
<BR>&nbsp;&nbsp;&nbsp;&nbsp;&nbsp;Jedna se kapija potom otvori i vozilo se punom brzinom uputi kroz nju. A kada se kapija za njima zatvorila, obreše se na otvorenom - istinskim otvorenom, živom prostoru. Na Trantoru je bilo samo dve stotine pedeset kvadratnih kilometara otvorenog zemljišta, i na njemu se uzdizala Carska palata. Seldon za trenutak požele da dobije priliku da prolunja tim krajem pod otvorenim nebom - ne samo zbog same Carske palate, već i zbog toga što se tu nalazio i Galaktički univerzitet i, što je bilo najvažnije, basnoslovna Galaktička biblioteka.
<BR>&nbsp;&nbsp;&nbsp;&nbsp;&nbsp;A ipak, prešavši iz zasvođenog sveta Trantora na to otvoreno tle prošarano šumama i parkovima, istovremeno je zašao u svet u kome su oblaci prošarali nebo i hladni vetar šibao po licu. On naglo ispruži šaku i pritisnu dugme kojim se zatvarao prozor na vozilu.
<BR>&nbsp;&nbsp;&nbsp;&nbsp;&nbsp;Napolju je bio tmuran dan.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Seldon uopšte nije bio siguran da će se susresti sa samim carem. U najboljem slučaju, mislio je, primiće ga neki zvaničnik četvrtog ili petog reda, i pri tom, zacelo, tvrditi da nastupa u ime samog cara.
<BR>&nbsp;&nbsp;&nbsp;&nbsp;&nbsp;Koliko je ljudi, uopšte, ikad, bilo u prilici da se nađe oči u oči s carem? Koliko ljudi ga je videlo u stvarnosti, opipljivog - tog cara koji nikad nije napustio svoje carsko prebivalište, svoj carski posed po kome je on, Seldon, sada putovao zvaničnim vozilom?
<BR>&nbsp;&nbsp;&nbsp;&nbsp;&nbsp;Broj im je, po svoj prilici, bio sasvim zanemarljiv. Bilo je dvadeset pet miliona naseljenih svetova, i na svakom od njih živelo je milijardu ili nešto više ljudskih bića - i među tim trilionima ljudskih stvorova koliko ih je zapravo bilo, ili, koliko će ih ikada biti, koliko njih je dobilo priliku da se nađu pred likom živog cara? Hiljadu?
<BR>&nbsp;&nbsp;&nbsp;&nbsp;&nbsp;Ali da li je to, uopšte, bilo važno? Car je ionako bio samo simbol Carstva, poput obeležja svemirskog broda i sunca - iako daleko manje upečatljiv, i daleko manje stvaran. Njegovi su vojnici i činovnici, koji su se motali svuda unaokolo, sada bili pravi predstavnici Cartstva što je kao mrtav teret počivalo na plećima njegovih građana - mnogo više nego li sam car.
<BR>&nbsp;&nbsp;&nbsp;&nbsp;&nbsp;I upravo stoga, kada je konačno bio uveden u jednu osrednju, iako raskošno nameštenu prostoriju, i tu zatekao nekog mladolikog čoveka kako sedi na ivici stola smeštenog u jednom udubljenju naspram prozora, s jednom nogom na podu dok mu se druga slobodno klatila - Seldon se u čudu zapitao kako je uopšte moguće da ga neki zvaničnik prima tako jednostavno i posmatra sa toliko blage prostodušnosti. Iz ličnog iskustva bilo mu je dobro poznato da vladini zvaničnici - a pogotovo oni koji su se nalazili neposredno u carskoj službi - uvek izgledaju mrgodno, kao da im na ramenima počiva teret čitave Galaksije. Štaviše, kao po pravilu, što su bili nižeg reda to su bili mrgodniji, i to im je izraz lica bio više preteći.
<BR>&nbsp;&nbsp;&nbsp;&nbsp;&nbsp;Shodno tome, ovo je mogao biti neki zvaničnik veoma visokog reda, obliven blistavilom vlasti do te mjere da nije osećao nikakvu potrebu da utisak moći pojačava nameštenom mrgodnošću.
<BR>&nbsp;&nbsp;&nbsp;&nbsp;&nbsp;Seldon nije bio načisto u kojoj je meri to trebalo da ostavi utisak na njega, i stoga odluči da će najbolje biti da ostane nem, prepuštajući svom domaćinu da prvi progovori.
<BR>&nbsp;&nbsp;&nbsp;&nbsp;&nbsp;"Vi ste, verujem, Hari Seldon?" upita najzad zvaničnik. "Matematičar?"
<BR>&nbsp;&nbsp;&nbsp;&nbsp;&nbsp;"Da, gospodine", kratko odgovori Seldon, i ponovo zaćuta.
<BR>&nbsp;&nbsp;&nbsp;&nbsp;&nbsp;Mladi čovek odmahnu rukom. "Trebalo je da kažete 'sire', ali ja ionako ne podnosim ceremonijalnost. Ceremonijalnost me okružuje sa svih strana, i već sam umoran od nje. Dakle, budući da smo sami, dozvoliću sebi da se malo opustim i odbacim svaku zvaničnost. Sedite, profesore."
<BR>&nbsp;&nbsp;&nbsp;&nbsp;&nbsp;Još dok je njegov domaćin govorio, Seldon u magnovenju shvati da pred sobom ima Kleona, prvog cara tog imena, i istog časa oseti kako mu zastaje dah. Bilo je jedva primetne sličnosti (to mu tek sada postade jasno) sa zvaničnim holografskim portretom koji se redovno mogao naći u novinama, ali je na toj slici Kleon uvek bio svečano odeven, i izgledao viši, uzvišeniji - i mrgodniji.
<BR>&nbsp;&nbsp;&nbsp;&nbsp;&nbsp;A evo ga sada pred njim, u stvarnosti, i nekako je delovao mnogo prostosrdačnije.
<BR>&nbsp;&nbsp;&nbsp;&nbsp;&nbsp;Seldon se ni ne pomeri.
<BR>&nbsp;&nbsp;&nbsp;&nbsp;&nbsp;Car se lako namršti, i, potaknut navikom da zapoveda čak i kada je želeo upravo suprotno, ponovi naredbodavnim tonom: "Rekoh, 'Sedite', čoveče. U tu naslonjaču. Odmah."
<BR>&nbsp;&nbsp;&nbsp;&nbsp;&nbsp;Seldon istog časa sede, i dalje bez daha. Sav pometen, nije čak uspeo ni da izusti ono: "Da, sire."
<BR>&nbsp;&nbsp;&nbsp;&nbsp;&nbsp;Kleon se nasmeši. "Tako. Već je bolje. Sada možemo razgovarati kao obični ljudi, što i jesmo kad odbacimo sve oblike zvaničnosti. Slažete li se?"
<BR>&nbsp;&nbsp;&nbsp;&nbsp;&nbsp;"Ukoliko Vaše Carsko Veličanstvo tako kaže, onda je sigurno tako", odvrati Seldon oprezno.
<BR>&nbsp;&nbsp;&nbsp;&nbsp;&nbsp;"Hajde, hajde, ne budi toliko snebivljiv! Želim da razgovaramo na ravnoj nozi. To me zabavlja. Čak, očarava."
<BR>&nbsp;&nbsp;&nbsp;&nbsp;&nbsp;"Da, sire."
<BR>&nbsp;&nbsp;&nbsp;&nbsp;&nbsp;"Samo jedno obično 'Da' čoveče. Ima li uopšte načina da vam se približim?"
<BR>&nbsp;&nbsp;&nbsp;&nbsp;&nbsp;Keon se zagleda u njega, i Seldon pmisli kako mu je pogled i živahan i rečit.
<BR>&nbsp;&nbsp;&nbsp;&nbsp;&nbsp;"Baš mi ne izgledate kao matematičar", prozbori najzad car.
<BR>&nbsp;&nbsp;&nbsp;&nbsp;&nbsp;Konačno, Seldon oseti kako će mu poći za rukom da se nasmeši. "Zaista ne znam kako bi jedan matematičar trebalo da izgleda, Vaše Car..."
<BR>&nbsp;&nbsp;&nbsp;&nbsp;&nbsp;Kleon upozoravajuće mahnu rukom i Seldon istog časa proguta poslednje reči.
<BR>&nbsp;&nbsp;&nbsp;&nbsp;&nbsp;"Pa, sedokos, rekao bih. Možda, i sa bradom. U svakom slučaju - većeg broja godina."
<BR>&nbsp;&nbsp;&nbsp;&nbsp;&nbsp;"Pa ipak, čak i matematičari moraju biti mladi u nekom trenutku svog života."
<BR>&nbsp;&nbsp;&nbsp;&nbsp;&nbsp;"Slažem se, ali kao mladi još nisu na glasu. A kada im pođe za rukom da se nametnu čitavoj Galaksiji, izgledaju upravo onako kako sam ih opisao."
<BR>&nbsp;&nbsp;&nbsp;&nbsp;&nbsp;"Bojim se da sam ja od onih koji još nisu na glasu."
<BR>&nbsp;&nbsp;&nbsp;&nbsp;&nbsp;"Pa ipak, podneli ste Saopštenje na Konvenciji koja je ovde nedavno održana."
<BR>&nbsp;&nbsp;&nbsp;&nbsp;&nbsp;"Bilo je podosta onih koji su podneli Saopštenje, i neki među njima još su mlađi od mene. Međutim, tek je malom broju nas poklonjena kakva-takva pažnja."
<BR>&nbsp;&nbsp;&nbsp;&nbsp;&nbsp;"Međutim, ono što ste vi rekli privuklo je pažnju nekih od mojih službenika. Objasnili su mi da smatrate da je moguće predskazivati budućnost."
<BR>&nbsp;&nbsp;&nbsp;&nbsp;&nbsp;Seldon odjednom oseti kako ga ophrvava umor. Izgleda da nema kraja pogrešnim tumačenjem njegove teorije. Možda nije ni trebalo da podnosi to Saopštenje.
<BR>&nbsp;&nbsp;&nbsp;&nbsp;&nbsp;"Istini za volju, nije baš sasvim tako", odgovori on. "Moja istraživanja ne sežu tako daleko. U mnogim društvenim sistemima sled događaja je takav da pod određenim okolnostima neumitno dolazi do haosa. To znači da, bilo kakvu polaznu tačku odabrali, nije moguće predskazati konačni ishod jednom započetih zbivanja. To se odnosi i na neke sasvim jednostavne sisteme; međutim, što je neki sistem složeniji, to je veća verovatnoća da će se na kraju izroditi u haos. Oduvek se smatralo da se nešto što je toliko složeno, koliko je to bilo koja ljudska zajednica, mora okončati haosom, te da je, sledstveno tome, nemoguće
<BR>&nbsp;&nbsp;&nbsp;&nbsp;&nbsp;predskazati kakav će u budućnosti biti tok događaja. Moji radovi, međutim, pokazali su da je, ukoliko se neka ljudska zajednica dobro prouči, moguće iznaći polaznu tačku na osnovu koje bi se izvela određena rešenja kako bi se haos predupredio. Na taj bi način, zaista, bilo moguće predskazati budućnost - ne u svim pojedinostima, razume se, već samo u najširim okvirima; ne sa punom izvesnošću, već sa izgledima koji se mogu matematički obraditi."
<BR>&nbsp;&nbsp;&nbsp;&nbsp;&nbsp;"Ali ne znači li to, ipak, da ste pokazali kako je moguće predskazati budućnost?" upita car, pošto je pažljivo saslušao Seldonovo izlaganje.
<BR>&nbsp;&nbsp;&nbsp;&nbsp;&nbsp;"Moram da ponovim: ne sasvim. Ja sam samo pokazao da je to teorijski moguće, ali ništa više od toga. Da bismo postigli više, morali bismo biti u stanju da odaberemo odgovarajuću polaznu tačku; da pođemo od prihvatljivih pretpostavki; i konačno, da budemo sposobni da sledimo proračune kroz neko utvrđeno razdoblje. Na žalost, ništa nam u mojim matematičkim formulama ne kazuje kako da konačno postignemo bilo šta od toga. U stvari, čak i kada bismo u tome uspeli, sve što bismo dobili bile bi, u najboljem slučaju, samo ostvarljive mogućnosti. To, ipak, nije isto što i predskazivati budućnost; reč je samo o pukim nagađanjima o onome što bi se verovatno moglo dogoditi. Svaki uspešan političar, svaki poslovni čovek, čak i ljudi svih ozbiljnih profesija uvek su suočeni sa neophodnošću da u svom poslu pođu od nekih osnovnih procena onoga što ih čeka u budućnosti, i da nastoje da im procene budu što tačnije - jer, u suprotnom, doživljavaće samo neuspehe."
<BR>&nbsp;&nbsp;&nbsp;&nbsp;&nbsp;"Ali oni to čine bez pomoći matematike."
<BR>&nbsp;&nbsp;&nbsp;&nbsp;&nbsp;"Tako je. Oslanjaju se na intuiciju."
<BR>&nbsp;&nbsp;&nbsp;&nbsp;&nbsp;"Međutim, oslanjajući se na matematiku, bilo ko bi bio u stanju da proračuna mogućnosti. Shodno tome, ne bi baš bila tako retka ljudska bića koja postižu uspeh zato što se oslanjaju na svoju izizetnu intuiciju."
<BR>&nbsp;&nbsp;&nbsp;&nbsp;&nbsp;"I to je tačno. Ali ja sam samo pokazao da je matematička analiza sleda događaja u budućnosti moguća; nisam pokazao da je i praktično ostvarljiva."
<BR>&nbsp;&nbsp;&nbsp;&nbsp;&nbsp;"Kako nešto može biti moguće, ali ne i ostvarljivo?"
<BR>&nbsp;&nbsp;&nbsp;&nbsp;&nbsp;"Teorijski je moguće da ja, lično, obiđem svaki svet širom Galaksije i da se rukujem sa svakom osobom na svakom od tih svetova. Međutim, da to učinim trebalo bi mi mnogo više godina no što će moj čitav život potrajati; na primer, čak i da sam besmrtan, stopa rađanja novih ljudskih bića znatno je veća od stope po kojoj bih ja mogao stupiti u dodir sa onima koji su se već rodili. Pored toga, od onih koji su u ovom času već u godinama mnogi bi poumirali pre no što bih došao u priliku da se sa njima susretnem."
<BR>&nbsp;&nbsp;&nbsp;&nbsp;&nbsp;"Da li sve to važi i kada je u pitanju vaša matematika kojom bi se proračunavao sled događaja u budućnosti?"
<BR>&nbsp;&nbsp;&nbsp;&nbsp;&nbsp;Seldon je za trenutak oklevao, a onda je ipak odlučio da nastavi. "Moguće je da bi bilo potrebno neobično mnogo vremena da se pribave svi potrebni proračuni, čak i ukoliko bismo se služili računarom koji bi po obimu bio ravan Vaseljeni i koji bi dejstvovao hipersvemirskom brzinom. Do trenutka kada bismo neki odgovor dobili, moguće je da bi prošlo toliko vremena da se prvobitna situacija izmeni do te mere da odgovor više nema nikakvog značaja."
<BR>&nbsp;&nbsp;&nbsp;&nbsp;&nbsp;"Zbog čega nije moguće pojednostaviti čitav proces?" upita Kleon s primetnom oštrinom u glasu.
<BR>&nbsp;&nbsp;&nbsp;&nbsp;&nbsp;"Vaše Carsko Veličanstvo..." Seldon je primetio da car postaje sve formalniji u ophođenju, kako su mu odgovori postajali sve manje po volji, te odluči da i sam pođe njegovim primerom... "Uzmite za primer način na koji su se naučnici uhvatili ukoštac sa subatomskim česticama... Postoji, tih čestica, izvanredno veliki broj, i sve se one kreću ili vibriraju nasumično i nepredvidljivo; pa ipak, ispostavilo se da sred sveg tog haosa postoji i neki unutrašnji red, tako da je na osnovu toga bilo moguće postaviti zakone kvantne mehanike koji će biti u stanju da pruže odgovore na sva pitanja koja uspemo da postavimo... Proučavajući ljudske zajednice, prema pojedinačnim i ljudskim bićima odnosimo se kao prema subatomskim česticama, s tim što se, kao dodatan, javlja i faktor ljudskog uma. Čestice se kreću bez svesti o sebi; s ljudskim stvorenjima to, međutim, nije slučaj. Uzeti u obzir svu raznovrsnost pobuda i razloga uma čini stvari toliko složenim da nam, jednostavno, nedostaje vreme da o svima vodimo računa."
<BR>&nbsp;&nbsp;&nbsp;&nbsp;&nbsp;"Nije li moguće da i u umu, baš kao i u bezrednom kretanju čestica, ipak postoji neki unutrašnji red?"
<BR>&nbsp;&nbsp;&nbsp;&nbsp;&nbsp;"Možda... Moje mi matematičke analize zaista kazuju da iza svega mora postojati neki red, ma koliko se činilo da je sve u posvemašnoj zbrci; ali ta nam činjenica ni na koji način ne ukazuje na to kako bismo mogli dokučiti skriveni sklad stvari... Zamislite, samo... Dvadeset pet miliona svetova, svaki sa svojim osobenim obeležjima i kulturama, svaki izrazito različit u odnosu na sve ostale, i na svakom od njih milijardu ili više ljudskih bića s individualnim umovima; pri svemu tome, svi ti svetovi međusobno opšte na bezbroj načina i u nepreglednom broju kombinacija! Ma koliko psihoistorijska analiza mogla biti teorijski moguća, malo je verovatno da bi u bilo kom praktičnom smislu mogla biti ostvarljiva..."
<BR>&nbsp;&nbsp;&nbsp;&nbsp;&nbsp;"Šta tačno imate u vidu kada kažete 'psihoistorijski'?"
<BR>&nbsp;&nbsp;&nbsp;&nbsp;&nbsp;"Imam u vidu teorijsku procenu mogućnosti što ih u odnosu na budućnost pruža 'psihoistorija'."
<BR>&nbsp;&nbsp;&nbsp;&nbsp;&nbsp;Car naglo ustade, odsečnim korakom odšeta do suprotnog kraja prostorije, okrenu se, došeta nazad i zastade pred Seldonom, koji sve to vreme ostade sedeći.
<BR>&nbsp;&nbsp;&nbsp;&nbsp;&nbsp;"Ustanite!" naredi on.
<BR>&nbsp;&nbsp;&nbsp;&nbsp;&nbsp;Seldon se smesta podiže i upravi pogled prema nešto višem caru. Nastojao je, pri tom, da ne skrene pogled.
<BR>&nbsp;&nbsp;&nbsp;&nbsp;&nbsp;"Ta vaša psihoistorija", progovori konačno car, "ukoliko bi naišla na neku praktičnu primenu... Šta mislite, da li bi bila od većeg značaja?"
<BR>&nbsp;&nbsp;&nbsp;&nbsp;&nbsp;"Od ogromnog, nema sumnje. Znati šta nam budućnost nosi, makar samo u najopštijem i tek verovatnom vidu, značilo bi steći novog i čudesnog vodiča koji bi upravljao našim delanjima - sredstvo kakvo čovečanstvo nikad dosad nije držalo u rukama. Ali razume se..." On zastade.
<BR>&nbsp;&nbsp;&nbsp;&nbsp;&nbsp;"Pa?" upita Kleon nestrpljivo.
<BR>&nbsp;&nbsp;&nbsp;&nbsp;&nbsp;"Pa, eto, čini se da bi rezultati psihoistorijske analize - s izuzetkom nekolicine onih koji bi trebalo da donesu odluke - morali ostati nedostupni javnosti."
<BR>&nbsp;&nbsp;&nbsp;&nbsp;&nbsp;"Nedostupni!" uzviknu Kleon iznenađeno.
<BR>&nbsp;&nbsp;&nbsp;&nbsp;&nbsp;"Stvar je sasvim jasna. Dozvolite mi da to pobliže objasnim... Ukoliko bismo obavili psihoistorijsku analizu, i sa njenim rezultatima potom upoznali javnost, sve emocije i sve reakcije čovečanstva istog časa poprimile bi sasvim novi smer. Psihoistorijska analiza, zasnovana na emocijama i reakcijama bez uvida u budućnost, ostaje sasvim lišena smisla. Shvatate li?"
<BR>&nbsp;&nbsp;&nbsp;&nbsp;&nbsp;Careve oči zablistaše i on se glasno nasmeja. "Izvanredno!"
<BR>&nbsp;&nbsp;&nbsp;&nbsp;&nbsp;On potapša Seldona po ramenu i ovaj lako posrnu pod težinom njegove šake.
<BR>&nbsp;&nbsp;&nbsp;&nbsp;&nbsp;"Čoveče, zar vi ne shvatate?" upita Kleon. "Zar zaista ne shvatate? U tome je, upravo, njena korisnost! Uopšte nije potrebno predskazivati budućnost - prosto, odaberete neku budućnost, lepu i povoljnu budućnost, dakako, a onda iziđete s predskazanjem koje će ljudske emocije i reakcije promeniti na takav način da se budućnost koju ste zamislili zaista i ostvari! Uvek je bolje stvoriti lepu budućnost nego predskazivati ružnu!"
<BR>&nbsp;&nbsp;&nbsp;&nbsp;&nbsp;Seldon se namršti. "Vidim na šta ciljate, sire, ali to je naprosto nemoguće."
<BR>&nbsp;&nbsp;&nbsp;&nbsp;&nbsp;"Nemoguće?"
<BR>&nbsp;&nbsp;&nbsp;&nbsp;&nbsp;"Pa, u svakom slučaju, neostvarljivo. Zar vam nije jasno? Pošto nije moguće da pođete od ljudskih emocija i reakcija i predskažete budućnost do koje bi one trebalo da dovedu, nije moguće učiniti ni suprotno od toga."
<BR>&nbsp;&nbsp;&nbsp;&nbsp;&nbsp;Kleon je izgledao zbunjen, i usne mu se stisnuše. "A šta je, onda, s vašim Saopštenjem? Tako ste ga nazvali - Saopštenje... Od kakve je onda ono koristi?"
<BR>&nbsp;&nbsp;&nbsp;&nbsp;&nbsp;"U pitanju je bila puka matematička spekulacija... Zanimljiva, možda, za matematičare... Ali ni za trenutak nisam pomislio da je u pitanju nešto od bilo kakve praktične upotrebljivosti."
<BR>&nbsp;&nbsp;&nbsp;&nbsp;&nbsp;"Meni se čini šašavim", primeti Kleon ljutito.
<BR>&nbsp;&nbsp;&nbsp;&nbsp;&nbsp;Seldon lako sleže ramenima. Bilo mu je konačno jasno, jasnije no ikad, da nipošto nije trebalo da izlazi sa svojim Saopštenjem. Šta bi ga još moglo snaći ukoliko car uvrti sebi u glavu da od njega, u stvari, sve vreme pravi budalu?
<BR>&nbsp;&nbsp;&nbsp;&nbsp;&nbsp;I zaista, Kleon je i izgledao kao neko ko se bavi upravo takvom mišlju.
<BR>&nbsp;&nbsp;&nbsp;&nbsp;&nbsp;"Pa ipak", reče on na kraju, "šta ako ipak predskažete budućnost, bilo to matematički opravdano ili ne bilo; i ako vladini zvaničnici, čiji se posao, upravo, i sastoji u tome da znaju kako će narod najverovatnije postupiti, ocene da je u pitanju budućnost koja će izazvati najpoželjnije reakcije?"
<BR>&nbsp;&nbsp;&nbsp;&nbsp;&nbsp;"Ali zbog čega sam vam, u tom slučaju, ja potreban? Vladini zvaničnici mogu sve to i sami učiniti, i uštedeti sebi posrednika."
<BR>&nbsp;&nbsp;&nbsp;&nbsp;&nbsp;"Vladini zvaničnici ne bi to mogli obaviti sa toliko potrebne ubedljivosti. Zapravo, oni takve stvari povremeno i čine. Ali uvek se postavlja pitanje koliko im ljudi veruju."
<BR>&nbsp;&nbsp;&nbsp;&nbsp;&nbsp;"Ima li razloga da se meni veruje više nego njima?"
<BR>&nbsp;&nbsp;&nbsp;&nbsp;&nbsp;"Vi ste matematičar! Vi ste proračunali budućnost, a ne... niste je samo naslutili - ukoliko je to prava reč."
<BR>&nbsp;&nbsp;&nbsp;&nbsp;&nbsp;"Ali ja to zapravo nisam učinio."
<BR>&nbsp;&nbsp;&nbsp;&nbsp;&nbsp;"Ko bi to još mogao znati?" Kleon ga je posmatrao suzivši oči.
<BR>&nbsp;&nbsp;&nbsp;&nbsp;&nbsp;Na trenutak zavlada tišina. Seldon se osećao uhvaćenim u zamku... Ukoliko bi mu car izdao izričitu naredbu, da li bi bilo uputno odbiti ga? Ukoliko ne bi pristao, moguće je da bi ga uhapsili, i, čak, došli mu glave. Ne bez suđenja, razume se, ali je, ipak, bilo teško i zamisliti da bi proces mogao teći nasuprot željama čvrstoruke vlasti, naročito ako je reč o vlasti koja stoji na raspolaganju samodršcu ogromnog galaktičkog carstva.
<BR>&nbsp;&nbsp;&nbsp;&nbsp;&nbsp;"Ipak, ne bi uspelo", odgovori Seldon konačno.
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Ukoliko bi se od mene zahtevalo da predskažem budućnost u najopštijim crtama, budućnost koja bi se ostvarila tek pošto ovog sadašnjeg, i možda, narednog pokolenja više ne bude, možda bismo i mogli nešto postići, ali, u tom slučaju, ljude bi sve to veoma malo zanimalo. Jednostavno, ne bi mnogo marili za blistave dane koji bi osvanuli kroz jedno ili dva stoleća.
<BR>&nbsp;&nbsp;&nbsp;&nbsp;&nbsp;Da bi se postigao neki opipljivi rezultat", nastavi Seldon, "bio bih primoran da predskažem stvari čije bi posledice bile znatno neposrednije, bliže nama. Jedino bi se u tom slučaju mogla očekivati neposredna reakcija. Ipak, ranije ili kasnije - verovatnije: ranije - neko od mojih predskazanja ne bi se ispunilo, i svako poverenje u moje reči odmah bi se istopilo. Omiljenosti koju uživate možda bi takođe došao kraj, ali, što je najgore, bila bi uskraćena i svaka podrška daljem razvoju psihoistorije; bili bi, čak i ukoliko bi matematička saznanja u budućnosti omogućila da se primaknemo njenoj praktičnoj primeni, uklonjeni svi izgledi da iz nje nešto dobro proistekne."
<BR>&nbsp;&nbsp;&nbsp;&nbsp;&nbsp;Kleon se spusti u svoju naslonjaču i namršteno se zagleda u Seldona. "Da li je to sve što vi matematičari umete? Da uporno tvrdite da je nešto nemoguće?"
<BR>&nbsp;&nbsp;&nbsp;&nbsp;&nbsp;"Vi ste taj, sire, koji traži nemoguće", odvrati Seldon s očajničkom pitomošću.
<BR>&nbsp;&nbsp;&nbsp;&nbsp;&nbsp;"Hajde da probamo nešto... Zamislite da sam od vas zatražio da mi, uz pomoć vaše matematike, date odgovor na pitanje da li ću, možda, jednog dana biti umoren? Šta biste mi rekli?"
<BR>&nbsp;&nbsp;&nbsp;&nbsp;&nbsp;"Moj matematički sistem nije u stanju da pruži odgovor na tako izričito pitanje, čak i pod pretpostavkom da psihoistorija dejstvuje na najbolji mogući način. Čitava kvantna mehanika nije u stanju da predskaže kako će se u datom trenutku ponašati neki pojedinačni elektron; ona samo dozvoljava da se dođe do krajnje uopštenog zaključka o ponašanju njihovih većih skupina."
<BR>&nbsp;&nbsp;&nbsp;&nbsp;&nbsp;"Razabirete se u svojoj matematici znatno bolje od mene... Ipak, želeo bih da čujem vašu pretpostavku, sazdanu, koliko je moguće, na naučnoj osnovi... Dakle, da li ću biti umoren?"
<BR>&nbsp;&nbsp;&nbsp;&nbsp;&nbsp;"Hvatate me u zamku, sire", odgovori Seldon pitomo. "Ili mi recite kakav odgovor želite, da biste ga istog časa dobili, ili mi pružite mogućnost da vam bez ikakvih posledica, odgovorim prema vlastitim mogućnostima."
<BR>&nbsp;&nbsp;&nbsp;&nbsp;&nbsp;"Govorite slobodno!"
<BR>&nbsp;&nbsp;&nbsp;&nbsp;&nbsp;"Imam li vašu časnu reč?"
<BR>&nbsp;&nbsp;&nbsp;&nbsp;&nbsp;"Želite li je napismeno?" Kleonovim glasom provejavao je sarkazam.
<BR>&nbsp;&nbsp;&nbsp;&nbsp;&nbsp;"Dovoljno će biti da mi je date usmeno", odgovori Seldon, osećajući kako mu se srce steže, budući da uopšte nije bio siguran da će je i dobiti.
<BR>
<BR>&nbsp;&nbsp;&nbsp;&nbsp;&nbsp;"Imate moju časnu reč."
<BR>&nbsp;&nbsp;&nbsp;&nbsp;&nbsp;"U tom slučaju, podsećam vas da je u protekla četiri veka gotovo polovina careva bila umorena; iz te činjenice izvlačim zaključak da izgledi da i vi budete umoreni iznose, otprilike, jedan prema dva."
<BR>&nbsp;&nbsp;&nbsp;&nbsp;&nbsp;"Svaka budala bila bi u stanju da da takav odgovor", primeti Kleon nezadovoljno. "Za to nije potrebna nikakva matematika."
<BR>&nbsp;&nbsp;&nbsp;&nbsp;&nbsp;"Podsetiću vam da sam vam već nekoliko puta napomenuo da moja matematika nije ni od kakve koristi kada su praktični problemi u pitanju."
<BR>&nbsp;&nbsp;&nbsp;&nbsp;&nbsp;"Zar ne možete bar da pretpostavite da sam izvukao neke pouke iz sudbine svojih zlosrećnih predhodnika?"
<BR>&nbsp;&nbsp;&nbsp;&nbsp;&nbsp;Seldon duboko udahnu vazduh i otisnu se. "Ne mogu, sire. Čitava istorija pokazuje nam da ne učimo na poukama prošlosti. Na primer, vi ste odlučili da me primite u svojim ličnim odajama... A šta ako se bavim mišlju da vas umorim? Što, dabome, uopšte nije slučaj", dodade on žurno.
<BR>&nbsp;&nbsp;&nbsp;&nbsp;&nbsp;Kleon se suvo osmehnu. "Dragi moj, uopšte ne uzimate u obzir našu pomnost - kao ni tehnička dostignuća. Proučili smo vaš životopis, razmotrili sve podatke o vama... Kada ste ovamo dolazili, naši su vas aparati snimali, skroz-naskroz. Podvrgli smo analizi kako vaš izgled, tako i vaš glas. Vaše emocionalno stanje predočeno nam je do najsitnijih pojedinosti; praktično, bile su nam poznate čak i vaše misli. Da je postojalo makar i najmanje dvoumljenje u pogledu opasnosti koju predstavljate, ne biste se ni našli u mojoj blizini. U stvari, iskreno govoreći, ne biste više ni bili među živima."
<BR>&nbsp;&nbsp;&nbsp;&nbsp;&nbsp;Iznenadni talas mučnine prože Seldona, no on ipak nastavi. "Uljezima nikad nije bilo lako da dođu do careva, čak ni kada su tehnička pomagala manje savršena. Međutim, gotovo sva umorstva došla su kao posledica dvorskih udara; oni koji su vam najbliži obično za njih predstavljaju i najveću opasnost. A kada je takva vrsta ugroženosti u pitanju, svaka, čak i najbrižljivija pretraga koja se primenjuje prema onima koji dolaze spolja, postaje sasvim bespredmetna. Kada su u pitanju sami vaši zvaničnici, vaši čuvari, kao i svi oni koji se nalaze u vašoj blizini - prema njima se, zacelo, ne možete ophoditi kao što se ophodite prema meni."
<BR>&nbsp;&nbsp;&nbsp;&nbsp;&nbsp;"To mi je dobro poznato", složi se Kleon, "u najmanju ruku bar koliko i vama. Odgovor na to je, međutim, da se prema onima koji me okružuju ophodim više nego dobrostivo, ne dajući im povoda za nezadovoljstvo."
<BR>&nbsp;&nbsp;&nbsp;&nbsp;&nbsp;"Nerazborito..." poče Seldon, a onda zastade, ne uspevajući da prikrije zbunjenost.
<BR>&nbsp;&nbsp;&nbsp;&nbsp;&nbsp;"Nastavite samo", pozva ga Kleon ljutito. "Dozvolio sam vam da govorite otvoreno. Dakle, moja nerazboritost..."
<BR>&nbsp;&nbsp;&nbsp;&nbsp;&nbsp;"Reč mi se otela s usana, sire; hteo sam, zapravo, da kažem 'nebitno'. Nebitno je kako se ophodite prema onima koji vas okružuju. Morate biti podozrivi; bilo bi protivno ljudskoj prirodi da ne budete. Samo jedna neoprezna reč, poput one koja mi se maločas omakla, samo jedan sumnjivi izraz, i vi se morate povući, uznemireni. A svaka sumnja, sama po sebi, otvara zlokoban ciklus. Oni iz vaše neposredne blizine osetiće da se sumnja rodila u vama i to im se nikako neće dopasti; nastojaće da izmene svoje ponašanje, nastojaće, što bolje budu mogli, da je od sebe odagnaju. Vi ćete opet, sa svoje strane, to primetiti, i sumnja će se u vama pojačati, dok se, konačno, sve ne okonča ili njihovim pogubljenjem ili vašim umorstvom... Takav se tok stvari, kada su samodršci u pitanju, pokazao neizbežnim tokom protekla četiri veka, čineći samo jedno od obeležja rastućih teškoća u vođenju poslova čitavog jednog carstva."
<BR>&nbsp;&nbsp;&nbsp;&nbsp;&nbsp;"U tom slučaju, znači, ne postoji ništa što bih mogao učiniti da predupredim umorstvo?"
<BR>&nbsp;&nbsp;&nbsp;&nbsp;&nbsp;"Ne postoji, sire", odvrati Seldon. "Mada, istinu za volju, možda će, ipak, sreća biti na vašoj strani."
<BR>&nbsp;&nbsp;&nbsp;&nbsp;&nbsp;Kleonovi prsti dobovali su po doručju naslonjača u kojoj je sedeo... Na kraju on grubo reče: "Beskorisni ste mi, čoveče, baš kao i ta vaša psihoistorija. Odlazite!" Izgovorivši to, car se zagleda nekud u daljinu, odjednom ostavljajući utisak kao da mu je znatno više od trideset dve godine. "Rekao sam već, sire, da vam moja matematika neće biti ni od kakve koristi. Izvinjavam se, zaista."
<BR>&nbsp;&nbsp;&nbsp;&nbsp;&nbsp;Seldon učini pokušaj da se nakloni, ali na neki znak koji on nije uočio, dvojica stražara udođe i izvedoše ga napolje. Iz carskih odaja do njega dopre Kleonov glas: "Vratite tog čoveka tamo odakle ste ga i doveli!"
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Eto Demerzel pojavi se trenutak potom i uputi caru pogled pun uobičajene smirenosti. "Gotovo da ste izgubili živce, sire", obrati mu se on.
<BR>&nbsp;&nbsp;&nbsp;&nbsp;&nbsp;Kleon podiže glavu i, uz očigledan napor, istisnu iz sebe osmeh. "Pa, gotovo da je tako. Taj čovek je zaista veliko razočaranje."
<BR>&nbsp;&nbsp;&nbsp;&nbsp;&nbsp;"A ipak, nije obećao ni trun više nego što je ponudio."
<BR>&nbsp;&nbsp;&nbsp;&nbsp;&nbsp;"Nije ponudio ništa."
<BR>&nbsp;&nbsp;&nbsp;&nbsp;&nbsp;"Ništa nije ni obećao, sire."
<BR>&nbsp;&nbsp;&nbsp;&nbsp;&nbsp;"U svakom slučaju, razočaravajuće."
<BR>&nbsp;&nbsp;&nbsp;&nbsp;&nbsp;"Možda i više nego razočaravajuće", prihvati Demerzel. "Taj čovek je, sire, slobodan strelac."
<BR>&nbsp;&nbsp;&nbsp;&nbsp;&nbsp;"Slobodan - šta, Demerzele? Uvek si pun neobičnih izraza. Šta je to strelac?"
<BR>&nbsp;&nbsp;&nbsp;&nbsp;&nbsp;"Reč je, naprosto, o izrazu koji sam čuo nekad u mladosti, sire", odvrati Demerzel ozbiljno. "Carstvo obiluje neobičnim izrazima i neki od njih na Trantoru sasvim su nepoznati, kao što su i neki koji se koriste na Trantoru nepoznati na drugim mestima."
<BR>&nbsp;&nbsp;&nbsp;&nbsp;&nbsp;"Jesi li naumio da me podučavaš koliko je Carstvo ogromno? Šta si mislio da kažeš time što si ga nazvao slobodnim strelcem?"
<BR>&nbsp;&nbsp;&nbsp;&nbsp;&nbsp;"Samo to da je od onih ljudi koji mogu pričiniti prilično šteta čak i kada to uopšte ne žele. Jednostavno, nije svestan svoje snage. Kao ni važnosti."
<BR>&nbsp;&nbsp;&nbsp;&nbsp;&nbsp;"Sam si došao do tog zaključka Demerzele, je li tako?"
<BR>&nbsp;&nbsp;&nbsp;&nbsp;&nbsp;"Jesam, sire. On je provincijalac. Ne poznaje Trantor, niti zna kako se ovde valja postaviti. Nikada još nije bio na našoj planeti, i nije u stanju da se ponaša kao neko plemenitog roda, kao velikaš. Pa ipak, ostao je čvrst pred vama."
<BR>&nbsp;&nbsp;&nbsp;&nbsp;&nbsp;"A što da ne? Dozvolio sam mu da govori slobodno. Uklonio sam svaku zvaničnost. Ponašao sam se prema njemu kao prema sebi ravnom."
<BR>&nbsp;&nbsp;&nbsp;&nbsp;&nbsp;"Ne baš sasvim, sire. Nije vam svojstveno da se prema drugima ophodite kao prema sebi ravnima. U vama je uvek prisutna sklonost da zapovedate. Čak i ako pokušate da nekog navedete da se opusti, malo kome će to poći za rukom. Većina će ih ostati bez glasa, ili, što je još gore, ponizni i puni ulizištva. Taj vam se čovek, međutim, usprotivio."
<BR>&nbsp;&nbsp;&nbsp;&nbsp;&nbsp;"Pa, Demerzele, ti se možda tome i diviš, ali meni se taj čovek nije dopao." Na nezadovoljnom Kleonovom licu jasno se mogla razabrati zamišljenost. "Jesi li primetio da nije učinio ni najmanji napor da mi objasni nešto iz matematike? Ponašao se kao da nisam u stanju da shvatim nijednu reč."
<BR>&nbsp;&nbsp;&nbsp;&nbsp;&nbsp;"I niste, sire. Niti ste matematičar, niti naučnik, niti umetnik. Postoje brojna područja u kojima se drugi ljudi razabiru neuporedivo bolje od vas. I njihova je dužnost da svoje znanje upotrebe kako bi vama što bolje služili. Vi ste car, što znatno premaša sva njihova posebna znanja uzeta zajedno."
<BR>&nbsp;&nbsp;&nbsp;&nbsp;&nbsp;"Da li je baš tako? Ne bi mi smetalo da me za neznalicu drži neki starac koji je čitav život proveo sakupljajući razna znanja. Ali taj čovek, Seldon, otprilike je mojih godina. Kako to da raspolaže tolikim znanjem?"
<BR>&nbsp;&nbsp;&nbsp;&nbsp;&nbsp;"Ali on nije naučio - ili nije ni morao da uči - kako se izdaju zapovesti, niti je ovladao veštinom donošenja odluka koje bitno utiču na živote mnogih ljidi."
<BR>&nbsp;&nbsp;&nbsp;&nbsp;&nbsp;"Ponekad, Demerzele, pomišljam da me ti, u stvari, zavitlavaš."
<BR>&nbsp;&nbsp;&nbsp;&nbsp;&nbsp;"Sire?" oglasi se Demerzel prekorno.
<BR>&nbsp;&nbsp;&nbsp;&nbsp;&nbsp;"Nije važno. Vratimo se tom slobodnom strelcu. Zbog čega ga smatraš opasnim? Meni pre deluje kao neki naivni provincijalac."
<BR>&nbsp;&nbsp;&nbsp;&nbsp;&nbsp;"On to i jeste, ali, tu su i ti njegovi matematički proračuni."
<BR>&nbsp;&nbsp;&nbsp;&nbsp;&nbsp;"Da... Ipak, mi je rekao da su neupotrebljivi."
<BR>&nbsp;&nbsp;&nbsp;&nbsp;&nbsp;"Vi ste, međutim, mislili da biste ih mogli upotrebiti. I ja sam to pomislio, pošto ste mi objasnili svoju zamisao. Do toga, međutim, mogu doći i drugi. I taj matematičar može doći do takvog zaključka, pošto mu je um, posle razgovora s vama, usmeren u tom pravcu. Najzad, ko zna, možda će tokom vremena i radom doći do toga da njegov pronalazak postane upotrebljiv. Ukoliko u tome uspe, onda će mu predskazivanje budućnosti, ma koliko maglovito, dati izuzetnu moć. Čak i ukoliko ne bude želeo da tu moć upotrebi u lične svrhe, što mi se kod ljudi uvek činilo malo verovatnim, postoje izgledi da je upotrebi neko drugi."
<BR>&nbsp;&nbsp;&nbsp;&nbsp;&nbsp;"Pokušao sam da ga iskoristim. Međutim, nije se dao."
<BR>&nbsp;&nbsp;&nbsp;&nbsp;&nbsp;"Ranije možda o tome nije razmišljao. Možda će, posle svega, biti manje zatvoren. Pored toga, ukoliko nije bio zanteresovan da sluša vas, možda će neko drugi biti u stanju da ga ubedi - recimo gradonačelnik Vaj?"
<BR>&nbsp;&nbsp;&nbsp;&nbsp;&nbsp;"Zbog čega bi bio spreman da pomogne Vaju, a ne nama?"
<BR>&nbsp;&nbsp;&nbsp;&nbsp;&nbsp;"Kao što je pokušao da objasni, veoma je teško predvideti osećanja ili ponašanja koji upravljaju pojedincima."
<BR>&nbsp;&nbsp;&nbsp;&nbsp;&nbsp;Kleon frknu i zadubi se u misli. "Da li zbilja treba da verujem da tu svoju psihoistoriju može razviti do te mere da zaista postane upotrebljiva? On sam mi je delovao krajnje ubeđen da ne može."
<BR>&nbsp;&nbsp;&nbsp;&nbsp;&nbsp;"Možda će, s vremenom, doći do zaključka da je grešio kada je o tome mislio na taj način."
<BR>&nbsp;&nbsp;&nbsp;&nbsp;&nbsp;"Pretpostavljam, u tom slučaju, da je trebalo da ga zadržim?"
<BR>&nbsp;&nbsp;&nbsp;&nbsp;&nbsp;upita Kleon.
<BR>&nbsp;&nbsp;&nbsp;&nbsp;&nbsp;"Ne, sire", odgovori Demerzel. "Vaš unutrašnji glas, koji vam je rekao da ga pustite, bio je u pravu. Njegovo hapšenje, u ma kakvo ruho da ga zaodenemo, prouzrokovalo bi kod njega osećaj gađenja i očajanja, što mu, s jedne strane, ne bi pomoglo da dalje razvija svoje ideje, niti, s druge strane, da ih potom stavi vama na raspolaganje. Bilo je, stoga, uputnije pustiti ga da ode, kao što ste i učinili, ali ga sve vreme treba držati na nevidljivoj uzici. Na taj način, sire, osvedočili bismo se da ga ne drži u rukama neki vaš neprijatelj, a kada u punoj meri razvije svoju nauku samo bismo povukli uzicu i vratili ga ovamo. A onda bismo mogli biti... znatno ubedljiviji."
<BR>&nbsp;&nbsp;&nbsp;&nbsp;&nbsp;"Ali šta ako ga zaista obrlati neki od mojih neprijatelja, ili, još gore, neprijatelja Carstva, jer sam, na kraju krajeva, ja Carstvo; ili, čak, ukoliko on, po vlastitoj volji, poželi da služi neprijatelju - vidiš, ni takvu mogućnost ne isključujem?"
<BR>&nbsp;&nbsp;&nbsp;&nbsp;&nbsp;"Ni ne treba. Ja ću se već pobrinuti da do toga ne dođe, ali ako se, uprkos svemu, to ipak dogodi, onda je bolje da ga se ne dočepa niko nego da ga se dočepa pogrešna osoba."
<BR>&nbsp;&nbsp;&nbsp;&nbsp;&nbsp;Kleona obuze blagi osećaj pometenosti. "Prepustiću to tebi, Demerzele, ali se ipak nadam da nismo odveć prenaglili. Na kraju krajeva, možda je reč samo o zagovorniku teorije nauke koja je bez ikakve praktične primene."
<BR>&nbsp;&nbsp;&nbsp;&nbsp;&nbsp;"Sasvim je moguće, sire, ali razumnije bi bilo poći od pretpostavke da je taj čovek važan - odnosno, da bi to mogao postati. Gubimo tek malo vremena i ništa više ukoliko dođemo do zaključka da imamo posla sa nečim što ne može doneti nikakav plod. Ali ukoliko previdimo nekoga od velike važnosti - može nam se dogoditi da izgubimo čitavu Galaksiju."
<BR>&nbsp;&nbsp;&nbsp;&nbsp;&nbsp;"Pa, u redu", složi se Kleon, "ali nadam se da neću morati da zalazim u pojedinosti - naročito ukoliko se ispostavi da baš nisu prijatne."
<BR>&nbsp;&nbsp;&nbsp;&nbsp;&nbsp;"Nadajmo se da to ovoga puta neće biti slučaj", zaključi Demerzel.
<BR>
<BR>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Seldon je imao na raspolaganju veče, čitavu noć i deo narednog jutra da se povrati od susreta s carem. Pa, u najmanju ruku, bar je promenjiva jačina osvetljenja na ulicama, u pokretnim prolazima, na trgovima i u parkovima, činila da izgleda kako su minuli veče, čitava noć i deo jutra.
<BR>&nbsp;&nbsp;&nbsp;&nbsp;&nbsp;Ovog časa sedeo je u jednom malenom parku, na jednoj maloj plastičnoj stolici koja je prisno obujmljivala njegovo telo i osećao se sasvim ugodno. Sudeći prema svetlosti, reklo bi se da je dan već uveliko odmakao; vazduh je bio dovoljno hladan tako da je delovao sveže, mada bez i najmanjeg tračka ranomrazice.
<BR>&nbsp;&nbsp;&nbsp;&nbsp;&nbsp;Da li je ovde uvek bilo ovako? On pomisli na sivilo dana napolju, u trenutku kada je pošao u audijenciju kod cara. Pomisli, odmah potom, na sve sive i hladne i vruće i kišovite i snežne dane tamo na Helikonu gde mu je bio dom, i iskreno se upita da li bi čovek mogao preživeti bez svega toga. Da li bi bilo moguće samo sedeti tako u parku, dok se blistavoplavi dani nižu jedan za drugim tako da, na kraju, čovek oseti kao da baš ničeg nema oko njega - sa sve većim žaljenjem, jer ne čuje zavijanje vetrova i ne oseća štipanje mraza ili tešku, gušeću vlagu?
<BR>&nbsp;&nbsp;&nbsp;&nbsp;&nbsp;Možda... Ali ne ovog prvog, ni drugog, ni sedmog dana. Priuštiće sebi samo ovaj jedan dan, i sutra će otputovati. Zaista je nameravao da uživa, i činilo mu se sasvim izvesnim da njegove oči više nikada neće ugledati Trantor.
<BR>&nbsp;&nbsp;&nbsp;&nbsp;&nbsp;Pa ipak, i dalje je osećao nelagodnost zbog činjenice da je sasvim otvoreno razgovarao s čovekom koji je bio u stanju da, ukoliko to samo poželi, izda nalog da se neko strpa u zatvorsku ćeliju ili rastavi sa životom - odnosno, u najmanju ruku, da ga ekonomski u društveno unazadi oduzevši mu položaj i status.
<BR>&nbsp;&nbsp;&nbsp;&nbsp;&nbsp;Pre no što će poći na počinak Seldon je u kompjuteru u svojoj hotelskoj sobi potražio osnovne enciklopedijske podatke o Kleonu I. Caru su bile odate najviše pohvale, baš kao što je, nesumnjivo, bez obzira na njihova postignuća, bio slučaj sa svim carevima za njihova života. Seldonu to, dakako, nije ništa značilo, ali mu je pažnju privukao podatak da je Kleon bio rođen u Carskoj palati i da do tada, ni u jednoj prilici, nije kročio sa svog carskog poseda. Nikada još nije stupio ni na sam Trantor, ni na jedan delić tog višekupolastog sveta. U pitanju su, moguće je, bili razlozi bezbednosti; ali zapravo moglo se reći da je car boravio u tamnici, bez obzira na to da li je to sebi priznavao ili ne. Moguće je, čak, da je u pitanju bila najraskošnija tamnica u čitavoj Galaksiji - pa ipak, i dalje je to ostajala samo tamnica.
<BR>&nbsp;&nbsp;&nbsp;&nbsp;&nbsp;Iako je car ostavljao utisak osobe prilično umerenog ponašanja i nipošto nije izgledao kao bezobzirni samodržac, kakvi su bili njegovi prethodnici, nije baš bilo zdravo privući njegovu pažnju. Stoga Seldon stade u sebi zahvaljivati okolnosti da će sutra krenuti nazad na Helikon, mada je tamo, kod kuće, trebalo da ga sačeka zimomrazica - i to, po svemu sudeći, prilično neprijatna.
<BR>&nbsp;&nbsp;&nbsp;&nbsp;&nbsp;On diže pogled i zagleda se u blistavo, meko svetlo iznad sebe. Mada ovde nije moglo biti ni govora o kiši, vazduh daleko od toga da je bio suv. Jedan vodoskok poigravao se mlazevima vode nedaleko od njega; biljni svet odisao je zelenilom i, po svoj prilici, nikad nije iskusio sušu. Povremeno bi se u obližnjem žbunju začuo blagi šušanj, koji bi proizvela neka sitna životinja u njemu skrivena. Mogao je sasvim lepo čuti i zujanje pčela.
<BR>&nbsp;&nbsp;&nbsp;&nbsp;&nbsp;Odista, iako se širom Galaksije o Trantoru govorilo kao o veštačkom ustrojstvu od metala i keramike, na ovom mestašcetu i u ovom trenutku neopozivo je delovao kao kakva seoska pitomina.
<BR>&nbsp;&nbsp;&nbsp;&nbsp;&nbsp;Bilo je tu još nekoliko namernika koji su uživali u pogodnostima što ih je pružao parkić; i svi su oni na glavama nosili malene zaštitne šešire. Nedaleko odatle zatekla se i jedna prilično zgodna mlada devojka, ali kako se sasvim nagnula nad javni teleskop nije bio u mogućnosti da joj sagleda i lice. Neki čovek naiđe, pogleda ga nakratko i bez imalo zanimanja, a onda se spusti u stolicu preko puta njega i zagnjuri lice u svitak teleprinterskog papira, nemarno prekrstivši noge koje su se jasno isticale ispod tesno pripijenih ružičastih nogavica.
<BR>&nbsp;&nbsp;&nbsp;&nbsp;&nbsp;Prilično čudno - ali među muškarcima preovlađivale su pastelne boje, dok su žene uglavnom nosile belo. S obzirom na to da se život odvijao u besprekorno čistoj okolini, zaista je imalo smisla držati se svetlih tonova. Osmehnuvši se u sebi, on krišom baci pogled na svoju, izrazito zagasitosmeđu helikonijansku odeću. Ukoliko bi ostao na Trantoru - što mu, dakako, ni na pamet nije padalo - morao bi da promeni odeću ili da prihvati da se izlaže pogledima radoznalaca, podsmesima, pa čak i odbojnosti. Eto, i taj čovek preko puta njega posmatrao ga je sada sa više zanimanja - nesumnjivo privučen njegovom odećom koja je ukazivala na to da potiče iz Spoljnih svetova.
<BR>&nbsp;&nbsp;&nbsp;&nbsp;&nbsp;Seldon, ipak, oseti olakšanje kada u čovekovom pogledu ne uoči ni najmanji podsmeh. Razume se, bio je u stanju da sa filosofskim mirom prihvati šale na svoj račun; ipak, teško da bi se od njega moglo očekivati da u njima uživa.
<BR>&nbsp;&nbsp;&nbsp;&nbsp;&nbsp;Seldon je pridošlicu posmatrao bez imalo nametljivosti, budući da mu se činilo da je ovaj uronio u neku vrstu rasprave sa samim sobom. U jednom času izgledalo učinilo mu se da je zaustio da nešto kAŽE, zatim kao da se predomislio, pa opet kao da je hteo da prozbori. Seldon se u sebi zapita kakav će biti konačan ishod sve te neznančeve nesaglašenosti sa samim sobom.
<BR>&nbsp;&nbsp;&nbsp;&nbsp;&nbsp;A onda, i nehotice, stade da ga ispitivački posmatrati. Bio je visok, poširih ramena i bez makar nagoveštaja stomaka, crne kose sa jednim plavim pramenom, glatko izbrijan, ozbiljna izraza lica - odavao je utisak snage, ali bez nabreklih mišica; lice mu je bilo krepko, prijatno, mada se nije moglo reći da je na njemu bilo ičeg 'lepog'.
<BR>&nbsp;&nbsp;&nbsp;&nbsp;&nbsp;U trenutku kada se učinilo da je čovek izgubio bitku sa samim sobom (ili je, možda, dobio) i kada se nagnuo prema njemu, Seldon je već bio sasvim načisto da mu se stranac dopada.
<BR>&nbsp;&nbsp;&nbsp;&nbsp;&nbsp;"Izvinite", obrati mu se neznanac učtivo, "da niste nekim slučajem učesnik Konvencije? Matematika?"
<BR>&nbsp;&nbsp;&nbsp;&nbsp;&nbsp;"Da, jesam", odgovori Seldon milozvučno.
<BR>&nbsp;&nbsp;&nbsp;&nbsp;&nbsp;"Oh, učinilo mi se da sam vas tamo video. Baš me je to što sam vas prepoznao - oh, izvinite - i navelo da sednem ovde... Ali ako vas na bilo koji način remetim u vaš..."
<BR>&nbsp;&nbsp;&nbsp;&nbsp;&nbsp;"Ne, nipošto. Upravo sam uživao u nekoliko dokonih trenutaka."
<BR>&nbsp;&nbsp;&nbsp;&nbsp;&nbsp;"Pa, da vidimo, onda, kako stoji s mojim pamćenjem. Vi ste profesor Seldom?"
<BR>&nbsp;&nbsp;&nbsp;&nbsp;&nbsp;"Seldon. Hari Seldon. Nije loše, zaista. A vi ste..."
<BR>&nbsp;&nbsp;&nbsp;&nbsp;&nbsp;"Četer Hamin." Čovek kao da za trenutak oseti neku nelagodnost. "Prilično nezgrapno ime, bojim se."
<BR>&nbsp;&nbsp;&nbsp;&nbsp;&nbsp;"Nikada još nisam sreo nekoga ko se zove Četer", primeti Seldon. "Istini za volju, ni Hamin... Pa, u najmanju ruku, to vas čini osobenim. Moglo bi se, čak, reći da to ima i svojih prednosti - bar vas ne brkaju sa bezbrojnim Harisima. Ili, istini za volju, Seldonima."
<BR>&nbsp;&nbsp;&nbsp;&nbsp;&nbsp;Seldon pomeri svoju stolicu malo bliže Haminu, jedva osetno zagrebavši njome po blago elastičnim keramičkim pločicama.
<BR>&nbsp;&nbsp;&nbsp;&nbsp;&nbsp;"Kada već govorimo o nezgrapnosti", započe on, "kako vam tek ja izgledam u ovoj neprestoničkoj odeći? Nikada mi ni na pamet nije palo da bih trebalo da se uvučem u neke trantorske haljine."
<BR>&nbsp;&nbsp;&nbsp;&nbsp;&nbsp;"Mogli biste ih, zaista, nabaviti ovde", odgovori Hamin, pogledavši Seldona sa jedva prikrivenim neodobravanjem.
<BR>&nbsp;&nbsp;&nbsp;&nbsp;&nbsp;"Sutra ionako odlazim, a pored toga, jedva da bih ih mogao sebi priuštiti. Matematičari ponekad barataju velikim ciframa, ali ne i kada su im prihodi u pitanju... Pretpostavljam, Hamine, da ste i vi matematičar?"
<BR>&nbsp;&nbsp;&nbsp;&nbsp;&nbsp;"Nisam... Matematika mi je, zapravo, jedna od najslabijih strana."
<BR>&nbsp;&nbsp;&nbsp;&nbsp;&nbsp;"Oh!" Seldon odjednom oseti razočaranje. "Ipak, rekoste da ste me videli na Konvenciji?"
<BR>&nbsp;&nbsp;&nbsp;&nbsp;&nbsp;"Bio sam tamo samo kao posmatrač. Ja sam, znate, novinar." On pokaza na teleprinterski svitak, a onda, kao da ga je tek tada postao svestan, gurnu ga u džep svog žaketa. "Radim na vestima za holoviziju", objasni on, dodavši pomalo zamišljeno: "U stvari, već mi je dojadilo."
<BR>&nbsp;&nbsp;&nbsp;&nbsp;&nbsp;"Posao kojim se bavite?"
<BR>&nbsp;&nbsp;&nbsp;&nbsp;&nbsp;Hamin potvrdno klimnu. "Već mi je muka od toga da sakupljam sve te besmislice iz svih krajeva sveta. Jednostavno, ne podnosim više tu silaznu spiralu."
<BR>&nbsp;&nbsp;&nbsp;&nbsp;&nbsp;A onda se, s izrazom iščekivanja, zagleda u Seldona. "Ipak, povremeno iskrsne i ponešto zbilja zanimljivo. Čuo sam da su vas videli kako u pratnji stražara ulazite u Carsku palatu... Da se, nekim slučajem, niste sreli i sa samim carem?"
<BR>&nbsp;&nbsp;&nbsp;&nbsp;&nbsp;Osmeh namah iščeze sa Seldonovog lica i on lagano odgovori: "Čak i da jesam, teško da bih o tome mogao da govorim za javnost."
<BR>&nbsp;&nbsp;&nbsp;&nbsp;&nbsp;"Ne, ne, nisam imao u vidu javnost. Ukoliko vam, Seldone, to još nije poznato, dozvolite mi da vam ja prvi kažem... Prvo pravilo ovdašnje štampe jeste da se o caru i osobama iz njegove neposredne okoline objavljuje samo ono što dolazi u vidu zvaničnih saopštenja. To je, naravno, greška, budući da glasine ionako kolaju, što je uvek gore nego da se kaže istina; bilo kako bilo, stvari tako stoje."
<BR>&nbsp;&nbsp;&nbsp;&nbsp;&nbsp;"Ali prijatelju, čemu onda pitanja ukoliko ionako niste u mogućnosti da išta objavite?"
<BR>&nbsp;&nbsp;&nbsp;&nbsp;&nbsp;"Puka radoznalost. Vjerujte mi, posao mi je takav da uvek znam neuporedivo više nego što mogu da saopštim... Da pogađam? Nisam upoznat sa vašim Saopštenjem na Konvenciji, ali, koliko sam upućen, govorili ste o mogućnosti predskazivanja budućnosti."
<BR>&nbsp;&nbsp;&nbsp;&nbsp;&nbsp;Seldon odmahnu glavom i promrmlja. "Bila je to greška."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Ništa, ništa."
<BR>&nbsp;&nbsp;&nbsp;&nbsp;&nbsp;"Dakle, predskazivanje - pouzdano predskazivanje budućnosti - svakako bi moralo zanimati cara, ili nekoga iz vlade, te stoga pomišljam da se Kleon, Prvoimeni, raspitivao o tome kod vas i zatražio da mu ponešto proreknete."
<BR>&nbsp;&nbsp;&nbsp;&nbsp;&nbsp;"Ne želim da o tome razgovaram", odreza Seldon kruto.
<BR>&nbsp;&nbsp;&nbsp;&nbsp;&nbsp;Hemin gotovo neprimetno sleže ramenima. "Pretpostavljam da je i Eto Demerzel bio tamo?"
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Nikada niste čuli za Eta Demerzela?"
<BR>&nbsp;&nbsp;&nbsp;&nbsp;&nbsp;"Nikada."
<BR>&nbsp;&nbsp;&nbsp;&nbsp;&nbsp;"Demerzel je Kleonov alter ego - njegov mozak - njegov zao duh. Tako ga svi zovu - razume se, ukoliko se ograničimo na dobronamerne izraze. Mora da je bio tamo."
<BR>&nbsp;&nbsp;&nbsp;&nbsp;&nbsp;Seldon se zbunjeno zagleda u Hamina, te ovaj žurno dodade: "Pa, moguće je da ga niste sreli, ali je svakako bio tamo. I ukoliko on veruje da ste u stanju da predskažete budućnost..."
<BR>&nbsp;&nbsp;&nbsp;&nbsp;&nbsp;"Nisam u stanju da predskažem budućnost", prekide ga Seldon, snažno odmahujući glavom. "Da ste pratili moje Saopštenje, bilo bi vam jasno da sam govorio samo o teorijskoj mogućnosti."
<BR>&nbsp;&nbsp;&nbsp;&nbsp;&nbsp;"Bez obzira... Ukoliko on smatra da ste to u stanju, neće vas pustiti da odete odavde."
<BR>&nbsp;&nbsp;&nbsp;&nbsp;&nbsp;"Ipak, pustio me je. Ovde sam."
<BR>&nbsp;&nbsp;&nbsp;&nbsp;&nbsp;"To još ništa ne znači. Poznato mu je gde se nalazite, i neće vas ispuštati iz vida. I kada mu to bude bilo potrebno domoći će vas se, ma gde da se budete nalazili. I ukoliko bude zaključio da mu možete biti od koristi, istrešće iz vas sve što bude poželeo da sazna. Ukoliko, pak, s druge strane, bude došao do zaključka da ste opasni, život vam više neće vredeti ni mrvu."
<BR>&nbsp;&nbsp;&nbsp;&nbsp;&nbsp;Seldon se zagleda u svog sagovornika. "Šta vi to pokušavate? Da me zastrašite?"
<BR>&nbsp;&nbsp;&nbsp;&nbsp;&nbsp;"Pokušavam samo da vas upozorim."
<BR>&nbsp;&nbsp;&nbsp;&nbsp;&nbsp;"Ne verujem vam ni reč od toga što mi govorite."
<BR>&nbsp;&nbsp;&nbsp;&nbsp;&nbsp;"Ne verujete? ali maločas sami rekoste da ste počinili neku grešku. Da li ste to mislili da kažete da je samo podnošenje Saopštenja bila greška i da vas to može uvaliti u neprilike koje biste radije izbegli?"
<BR>&nbsp;&nbsp;&nbsp;&nbsp;&nbsp;Seldon se, osetivši kako nelagodnost u njemu raste, ugrize za usne. Ovaj čovek bio je sasvim blizu istine - i u istom tom trenutku Seldon postade svestan još nečijeg prisustva.
<BR>&nbsp;&nbsp;&nbsp;&nbsp;&nbsp;Nije uočio ničiju senku, jer je svetlost bila rastresita, pošto je dopirala sa svih strana. U pitanju je, naprosto, bio jedva primetan pokret koji je uočio tek krajičkom oka - nešto čega već sledećeg trenutka više nije bilo.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
