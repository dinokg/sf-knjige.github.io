<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. SIN SUNCA
<P>&nbsp;&nbsp;&nbsp;&nbsp;&nbsp;SIN SUNCA, ČETRNAESTI... Upravitelj i vođ Mikogenskog sektora na starom Trantoru... Kao i kada su u pitanju bili raniji vođi ovog u sebe povučenog sektora, i o ovome beše malo znano. Da je, uopšte, zaigrao bilo kakvu ulogu u istoriji, u celosti treba da zahvali svojoj vezi sa Harijem Seldonom, tokom Bega...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;35.
<BR>&nbsp;&nbsp;&nbsp;&nbsp;&nbsp;Bila su samo dva sedišta iza otvorene pilotske kabine, i kada se Seldon zavali u jedno od njih neko mrežasto tkanje pojavi se odnekud, obujmivši mu noge, pojas i grudi; odozgo, pak, spusti se nešto nalik na kapuljaču, koja mu prekri čelo i uši. On se odjednom oseti sputanim, i kada se iskrenu ulevo - tek malo, i uz priličan napor - ugleda da se i Dors našla u istom položaju.
<BR>&nbsp;&nbsp;&nbsp;&nbsp;&nbsp;Pilot, takođe, zauze svoje mesto i, pošto je nekoliko trenutaka proveravao kontrolnu tablu, obrati im se: "Ja sam Endor Levanijan, i stojim vam na usluzi. Bićemo ovako vezani, samo zbog toga što će prilikom poletanja doći do veoma snažnog ubrzanja. Kada se, konačno, nađemo na otvorenom, u punom letu, veze će same od sebe spasti. Nije potrebno da mi se predstavljate: vaša imena nimalo me se ne tiču."
<BR>&nbsp;&nbsp;&nbsp;&nbsp;&nbsp;On se iz svog sedišta okrenu prema njima i sa svog patuljastog lica uputi im osmeh, usled čega mu se na licu usekoše bore. "Imate li ikakvih psiholoških teškoća, junoše?"
<BR>&nbsp;&nbsp;&nbsp;&nbsp;&nbsp;"Ja sam sa Spoljnih svetova i ne zazirem od letenja", odvrati Dors nemarno.
<BR>&nbsp;&nbsp;&nbsp;&nbsp;&nbsp;"To isto važi i za mene", oglasi se i Seldon, pomalo s visine.
<BR>&nbsp;&nbsp;&nbsp;&nbsp;&nbsp;"Odlično, junoše. Razume se, ovo vam baš nije uobičajeni mlaznjak, i moguće je da još niste leteli noću, ali nadam se da ćete izdržati."
<BR>&nbsp;&nbsp;&nbsp;&nbsp;&nbsp;I on je bio sav upetljan u veze, ali kako ustanovi Seldon, ruke su mu bile potpuno slobodne.
<BR>&nbsp;&nbsp;&nbsp;&nbsp;&nbsp;Prigušeni huk odjednom se javi iz utrobe mlaznjaka, postajući sve glasniji i sve vreme povišavajući ton. Iako hučanje motora ne postade neprijatno, Seldon ipak načini pokret kao da će da zatrese glavom i da odagna zvuk iz ušiju, ali taj njegov pokušaj kao da izazva veze da ga samo još čvršće stisnu.
<BR>&nbsp;&nbsp;&nbsp;&nbsp;&nbsp;Trenutak potom mlaznjak poskoči (beše to jedina reč koju Seldon nađe da opiše šta se zbilo) u vazduh, i istog časa on oseti kako ga potisak svom snagom pritiska dublje u sedište.
<BR>&nbsp;&nbsp;&nbsp;&nbsp;&nbsp;Kroz vetrobransko staklo ispred pilota, Seldon, užasnut, ugleda kako im se isprečuje neki ravan zid - a onda se, već sledećeg trena, u zidu ukaza veliki okrugli otvor. Otvor je bio sličan onom u koji je vazdušni taksi utonuo onog dana kada su Hamin i on napuštali Carski sektor, ali mada je ovaj bio dovoljno veliki da u sebe primi trup letelice, činilo se da za krila nije bilo dovoljno prostora.
<BR>&nbsp;&nbsp;&nbsp;&nbsp;&nbsp;Što god je više mogao Seldon iskrenu glavu udesno, i to mu pođe za rukom baš na vreme da vidi kako se krila skupljaju i nestaju.
<BR>&nbsp;&nbsp;&nbsp;&nbsp;&nbsp;Mlaznjak sunu kroz otvor i trenutak potom zahvati ga elektromagnetno polje i uputi ga dalje, duž osvetljenog tunela. Ubrzanje je bilo postojano, i povremeno su se mogli čuti kliktavi šumovi koje Seldon pripisa činjenici da su prolazili kraj pojedinačnih magneta.
<BR>&nbsp;&nbsp;&nbsp;&nbsp;&nbsp;A onda, jedva desetak minuta kasnije, mlaznjak izlete u atmosferu, stremeći put sveprožimajuće noći.
<BR>&nbsp;&nbsp;&nbsp;&nbsp;&nbsp;Pošto je za sobom ostavio elektromagnetsko polje mlaznjak smanji ubrzanje i Seldon oseti kako ga veze više ne stežu kao ranije, i ostade tako, kao prikovan, nekoliko trenutaka.
<BR>&nbsp;&nbsp;&nbsp;&nbsp;&nbsp;Pritisak je, potom, sasvim nestao i veze se povukoše same od sebe.
<BR>&nbsp;&nbsp;&nbsp;&nbsp;&nbsp;"Pa, kako se osećate, junoše", začu se vedri pilotov glas.
<BR>&nbsp;&nbsp;&nbsp;&nbsp;&nbsp;"Pa, što se mene tiče, nisam sasvim siguran", odgovori Seldon. A onda, okrenuvši se ka Dors, upita: "Jeste li dobro?"
<BR>&nbsp;&nbsp;&nbsp;&nbsp;&nbsp;"Naravno", odgovori ona. "Imam utisak da je gospodin Levanijan ovako naglo uzleteo samo da bi se uverio da smo zaista sa Spoljnih svetova. Jesam li u pravu, gospodine Levanijane?"
<BR>&nbsp;&nbsp;&nbsp;&nbsp;&nbsp;"Pa, nekim ljudima godi uzbuđenje", odgovori on. "A vama?"
<BR>&nbsp;&nbsp;&nbsp;&nbsp;&nbsp;"U razumnoj meri", odvrati Dors.
<BR>&nbsp;&nbsp;&nbsp;&nbsp;&nbsp;"Svaka razumna osoba bi to priznala", primeti Seldon s odobravanjem.
<BR>&nbsp;&nbsp;&nbsp;&nbsp;&nbsp;"Ipak, izgledalo bi vam manje zabavno, gospodine, da ste mlaznjaku prilikom poletanja otkinuli krila", dodade Seldon.
<BR>&nbsp;&nbsp;&nbsp;&nbsp;&nbsp;"Taman posla, gospodine. Rekoh vam već da ovo nije mlaznjak kao svaki drugi. Krilima u celosti upravlja kompjuter. Krila menjaju dužinu, širinu, zakrivljenost, i uopšte, oblik, kako bi se prilagodila brzini leta - kao i brzini i pravcu vetra, temperaturi, i još najmanje desetinama promenljivih okolnosti. Krila ni u kom slučaju ne mogu otpasti, osim, dakako, ukoliko čitava letelica ne bi bila izložena potresima koji bi je svu raskomadali."
<BR>&nbsp;&nbsp;&nbsp;&nbsp;&nbsp;Na Seldonovom prozoru ukazaše se kišne kapi. "Kiša", primeti on.
<BR>&nbsp;&nbsp;&nbsp;&nbsp;&nbsp;"Često se javlja", kratko odvrati pilot.
<BR>&nbsp;&nbsp;&nbsp;&nbsp;&nbsp;Seldon se zagleda kroz prozor. Na Helikonu, kao i na svim drugim svetovima, bilo bi moguće ugledati svetla - znamenje prisustva ljudskih bića. Samo je na Trantoru vladala potpuna tmina.
<BR>&nbsp;&nbsp;&nbsp;&nbsp;&nbsp;Pa, ne baš sasvim. U jednom trenutku, on ugleda svetlosni stub nekog reflektora. Možda je na najvišim delovima Gornje strane bilo nečeg poput svetionika.
<BR>&nbsp;&nbsp;&nbsp;&nbsp;&nbsp;Kao i obižno, Dorsi ne promače Seldonova nelagodnost. Potapšavši ga po ruci, ona mu reče: "Hari, sigurna sam da pilot dobro zna svoj posao."
<BR>&nbsp;&nbsp;&nbsp;&nbsp;&nbsp;"Pokušavam, Dors, da samog sebe ubedim u to, ali voleo bih kada bi bar delić svog znanja podelio s nama," Seldon ovo izgovori dovoljno glasno, da ga je i pilot mogao čuti.
<BR>&nbsp;&nbsp;&nbsp;&nbsp;&nbsp;"Samo izvolite", reče ovaj. "Pre svega, i dalje se uspinjemo i kroz nekoliko minuta izbićemo iznad prekrivača od oblaka. Nakon toga, kiša će prestati i čak ćemo videti zvezde."
<BR>&nbsp;&nbsp;&nbsp;&nbsp;&nbsp;Izgovorio je ovo u pravom času, jer trenutak potom nekoliko zvezda zablista kroz paperjaste ostatke oblaka; a onda, pošto pilot ugasi svetla unutar letelice, i ostale se ukazaše u svom punom blistavilu. Samo je bledo svetlucanje pilotove table s instrumentima ostalo da se nadmeće s njima, bezuspešno: kroz prozor se moglo videti nebo, osuto blistavim sjajem zvezda.
<BR>&nbsp;&nbsp;&nbsp;&nbsp;&nbsp;"Ovo je prvi put posle dve godine da ponovo vidim zvezde", oglasi se Dors. "Zar nisu veličanstvene? Tako su blistave - i tako ih je mnogo."
<BR>&nbsp;&nbsp;&nbsp;&nbsp;&nbsp;"Trantor je bliži središtu Galaksije nego većina Spoljnih svetova", dobaci im pilot.
<BR>&nbsp;&nbsp;&nbsp;&nbsp;&nbsp;Budući da se Helikon nalazio u proređenom kutku Galaksije i da je njegovo nebo bilo tek mestimice posuto zvezdama i nimalo uzbudljivo, suočen s ovim prizorom Seldon jednostavno ostade bez reči.
<BR>&nbsp;&nbsp;&nbsp;&nbsp;&nbsp;"Kako samo tiho letimo", ponovo se oglasi Dors.
<BR>&nbsp;&nbsp;&nbsp;&nbsp;&nbsp;"Izvanredno", složi se Seldon. "Gospodine Levanijane, kakvo gorivo koristite za motore?"
<BR>&nbsp;&nbsp;&nbsp;&nbsp;&nbsp;"Ovo je mikrofuzni motor i koristimo tanak mlaz toplih gasova."
<BR>&nbsp;&nbsp;&nbsp;&nbsp;&nbsp;"Nisam znao da postoje mikrofuzni mlaznjaci. Čuo sam da se o njima govori, ali..."
<BR>&nbsp;&nbsp;&nbsp;&nbsp;&nbsp;"Postoji nekoliko malenih, poput ovog. Za sada ih ima samo na Trantoru i na usluzi su samo najvišim vladinim zvaničnicima."
<BR>&nbsp;&nbsp;&nbsp;&nbsp;&nbsp;"Troškovi ovakvih letova mora da su vrlo visoki."
<BR>&nbsp;&nbsp;&nbsp;&nbsp;&nbsp;"Veoma visoki, gospodine."
<BR>&nbsp;&nbsp;&nbsp;&nbsp;&nbsp;"Koliko je, onda, gospodin Hamin morao da plati za ovaj let?"
<BR>&nbsp;&nbsp;&nbsp;&nbsp;&nbsp;"Ovaj let je besplatan. Gospodin Hamin je u veoma bliskim odnosima sa kompanijom koja raspolaže ovakvim letelicama."
<BR>&nbsp;&nbsp;&nbsp;&nbsp;&nbsp;Seldon nešto progunđa, a onda ponovo upita: "Zbog čega ovakvih mikrofuzionih mlaznjaka nema u većem broju?"
<BR>&nbsp;&nbsp;&nbsp;&nbsp;&nbsp;"Pre svega, gospodine, veoma su skupi. A ovi koje imamo udovoljavaju svim potrebama."
<BR>&nbsp;&nbsp;&nbsp;&nbsp;&nbsp;"Ali možda bi bilo više zainteresovanih kada biste imali veće mlaznjake."
<BR>&nbsp;&nbsp;&nbsp;&nbsp;&nbsp;"Moguće, ali kompaniji nikad nije pošlo za rukom da izgradi mikrofuzione motore dovoljno snažne za veće mlaznjake."
<BR>&nbsp;&nbsp;&nbsp;&nbsp;&nbsp;Seldon se priseti Haminovih jadikovki o sve većoj proređenosti tehnoloških dostignuća. "Sveopšte opadanje", promrmlja on.
<BR>&nbsp;&nbsp;&nbsp;&nbsp;&nbsp;"Šta?" upita Dors.
<BR>&nbsp;&nbsp;&nbsp;&nbsp;&nbsp;"Ništa", odvrati Seldon. "Samo sam se setio nečeg što mi je Hamin jednom rekao."
<BR>&nbsp;&nbsp;&nbsp;&nbsp;&nbsp;On uputi pogled prema zvezdama i upita: "Da li se to krećemo put zapada, gospodine Levanijan?"
<BR>&nbsp;&nbsp;&nbsp;&nbsp;&nbsp;"Da, tako je. Kako ste to ustanovili?"
<BR>&nbsp;&nbsp;&nbsp;&nbsp;&nbsp;"Pomislio sam, da se krećemo prema istoku, do sada bismo već morali ugledati prve nagoveštaje svitanja."
<BR>&nbsp;&nbsp;&nbsp;&nbsp;&nbsp;Ipak, sledeći rotiranje planete, zora ih napokon sustiže i sunčeva svetlost - prava sunčeva svetlost - obli svu unutrašnjost letelice. Ne ostadoše joj, međutim, dugo izloženi, jer mlaznjak ubrzo polete naniže i ponovo zađe među oblake. Plave i zlaćane boje iščezoše i ustupiše mesto sumornom sivilu, i oboje, i Dors i Seldon, uzvikunuše s neodobravanjem što im je uskraćeno još nekoliko trenutaka uživanja u svetlosti živog sunca.
<BR>&nbsp;&nbsp;&nbsp;&nbsp;&nbsp;I tek što zađoše ispod oblaka pred očima im se ukaza Spoljna strana; njena površ - bar na ovom mestu - sastojala se od mešavine udubina prekrivenih drvećem i travnatih ledina. Bilo je to baš ono što je Klauzija rekla Seldonu da postoji na Gornjoj strani.
<BR>&nbsp;&nbsp;&nbsp;&nbsp;&nbsp;Ali opet na raspolaganju nisu imali dovoljno vremena za razgledanje. Jedan otvor ukaza se pod njima, oivičen oznakom na kojoj je stajalo: MIKOGEN.
<BR>&nbsp;&nbsp;&nbsp;&nbsp;&nbsp;I oni skliznuše u njega.
<BR>
<BR>&nbsp;&nbsp;&nbsp;&nbsp;&nbsp;36.
<BR>&nbsp;&nbsp;&nbsp;&nbsp;&nbsp;Spustili su se u vazdušnu luku koja se Seldonovom ispitivačkom pogledu učini sasvim pusta. Pošto je obavio svoj zadatak, pilot se rukova i sa Dors i sa Harijem i ponovo uzlete svojim mlaznjakom, uronivši u jedan otvor koji se smesta raskrili da ga celog obuhvati.
<BR>&nbsp;&nbsp;&nbsp;&nbsp;&nbsp;Činilo se, potom, da im ne preostaje ništa drugo do da čekaju. Unaokolo je bilo sedišta u kojima se moglo smestiti bar stotinu ljudi, ali kako se činilo, Dors i Seldon su ovde, u ovom trenutku, bili jedina dva ljudska stvora. Luka je bila pravougaonog oblika, okružena sa svih strana zidovima u kojima mora da je bilo mnoštvo tunela što su se svakog trenutka mogli otvoriti, bilo da prime bilo da puste mlaznjake; međutim, nakon što je njihov mlaznjak uzleteo nijednog više nije bilo u vidokrugu, niti je ijedan drugi u međuvremenu sleteo.
<BR>&nbsp;&nbsp;&nbsp;&nbsp;&nbsp;Niko im nije izlazio ususret; štaviše, nije bilo ni nagoveštaja nekog živog stvora; čak, ni uobičajeni huk života na Trantoru ovde se nije mogao čuti.
<BR>&nbsp;&nbsp;&nbsp;&nbsp;&nbsp;Seldon odjednom oseti kako ta potpuna tišina počinje da ga pritiska, i on se okrenu prema Dors i upita: "Šta nam je sada činiti ovde? Imate li bar neku predstavu o tome?"
<BR>&nbsp;&nbsp;&nbsp;&nbsp;&nbsp;Dors, međutim, samo odmahnu glavom. "Hamin mi je rekao da ćemo se ovde susresti sa Sinom Sunca, Četrnaestim. To je sve što znam."
<BR>&nbsp;&nbsp;&nbsp;&nbsp;&nbsp;"Sin Sunca, Četrnaesti? Šta mu to dođe?"
<BR>&nbsp;&nbsp;&nbsp;&nbsp;&nbsp;"Pa, pretpostavljam da je reč o nekom ljudskom stvoru. Međutim, samo ime ne kaže pouzdano da li je u pitanju stariji ili o mlađi čovek."
<BR>&nbsp;&nbsp;&nbsp;&nbsp;&nbsp;"Neobično ime."
<BR>&nbsp;&nbsp;&nbsp;&nbsp;&nbsp;"Neobično zvuči samo našim ušima. Ponekad mi se dešava da osobe s kojima se nikad nisam srela misle da sam muškarac."
<BR>&nbsp;&nbsp;&nbsp;&nbsp;&nbsp;"Ti mora da su budale", primeti Seldon, osmehnuvši se.
<BR>&nbsp;&nbsp;&nbsp;&nbsp;&nbsp;"Nipošto. S obzirom na moje ime, prirodno je da dođu do takvog zaključka. Rekli su mi da je ime Dors prilično uobičajeno muško ime na mnogim mestima."
<BR>&nbsp;&nbsp;&nbsp;&nbsp;&nbsp;"Ja ga nikad ranije nisam čuo."
<BR>&nbsp;&nbsp;&nbsp;&nbsp;&nbsp;"Razlog tome je što niste baš često putovali Galaksijom. Ime 'Hari' se posvuda može sresti, mada sam jednom upoznala neku ženu koja se zvala 'Hare', s tim što joj se ime izgovaralo kao i vaše 'Hari'. Koliko se mogu setiti, mikogenska imena su po pravilu porodična imena, uz dodatak boja."
<BR>&nbsp;&nbsp;&nbsp;&nbsp;&nbsp;"Ali Sin Sunca zvuči tako napadno."
<BR>&nbsp;&nbsp;&nbsp;&nbsp;&nbsp;"Nema štete od malo razmetanja, zar ne? Na Sini, znate 'Dors' vuče koren iz jednog starog izraza koji znači 'proletnji dar'."
<BR>&nbsp;&nbsp;&nbsp;&nbsp;&nbsp;"Da li ste to ime dobili zato što ste rođeni u proleće?"
<BR>&nbsp;&nbsp;&nbsp;&nbsp;&nbsp;"Ne. Svetlost dana prvi put sam ugledala usred leta, ali se ime 'Dors' mojima učinilo izuzetno privlačnim, bez obzira na njegovo drevno i mahom zaboravljeno značenje."
<BR>&nbsp;&nbsp;&nbsp;&nbsp;&nbsp;"U tom slučaju, možda, Sin Sunca..."
<BR>&nbsp;&nbsp;&nbsp;&nbsp;&nbsp;Iznenađen, Seldon pogleda levo od sebe. Jedno zemaljsko vozilo im se, neopazice, gotovo sasvim približilo. Bilo je kutijastoiarhaičnog oblika, i veoma podsećalo na dostavna vozila. U vozilu, za upravljačem, nalazio se jedan visok, postariji muškarac, koji je delovao veoma krepko uprkos svojim poodmaklim godinama. Uzvišena i otmena držanja, on konačno istupi iz svojih kola.
<BR>&nbsp;&nbsp;&nbsp;&nbsp;&nbsp;Na sebi je imao dugu, belu togu sa veoma širokim rukavima, zakopčanim iznad doručja. Na nogama je nosio meke sandale, iz kojih su mu štrčali veliki nožni prsti, dok na glavi, veoma lepo oblikovanoj, nije imao nijednu vlas. Posmatrao ih je spokojno svojim dubokim plavim očima.
<BR>&nbsp;&nbsp;&nbsp;&nbsp;&nbsp;"Pozdrav vama, plemenaši", obrati im se on.
<BR>&nbsp;&nbsp;&nbsp;&nbsp;&nbsp;Seldon odvrati krajnje učtivim glasom: "Pozdrav i vama, gospodine." A onda, odmah, dodade: "Ali kako ste se odjednom stvorili ovde?'
<BR>&nbsp;&nbsp;&nbsp;&nbsp;&nbsp;"Došao sam kroz prolaz, koji se odmah za mnom zatvorio. Niste mnogo pažnje obraćali na okolinu."
<BR>&nbsp;&nbsp;&nbsp;&nbsp;&nbsp;"Pa, očigledno, nismo. Ali znate, nismo ni znali šta treba da očekujemo. Čak ni sad to ne znamo."
<BR>&nbsp;&nbsp;&nbsp;&nbsp;&nbsp;"Plemenaš Hamin obavestio je Bratstvo da će dvoje njegovih saplemenika doći ovamo, zamolivši ga da se pobrine za njih."
<BR>&nbsp;&nbsp;&nbsp;&nbsp;&nbsp;"Znači, poznajete Hamina."
<BR>&nbsp;&nbsp;&nbsp;&nbsp;&nbsp;"Poznajemo ga. Bio nam je često na usluzi. I zato što je on, uzvišeni plemenaš, bio na usluzi nama, moramu mu sada uzvratiti ravnom merom. Tek veoma mali broj dolazi ovamo u Mikogen, i veoma je mali broj onih koji odavde odlaze. Moja je dužnost da se za vas postaram, da vam pružim utočište i da pazim da vas niko ne uznemirava. Ovde ćete biti potpuno bezbedni."
<BR>&nbsp;&nbsp;&nbsp;&nbsp;&nbsp;Dors se lako nakloni. "Zahvalni smo vam, Sine Sunca, Četrnaesti."
<BR>&nbsp;&nbsp;&nbsp;&nbsp;&nbsp;Sin Sunca okrenu se ka njoj i pogleda je s potpunom ravnodušnošću. "Nisu mi sasvim poznati običaji plemenaša", reče on. "Znam da njihove žene zbore čak i ako im se niko nije prethodno obratio. Prema tome, niste me uvredili. Ali moraću da zatražim da budete obazriviji kada su drugi pripadnici Bratstva u pitanju, čije je znanje u tom pogledu ispod mojega."
<BR>&nbsp;&nbsp;&nbsp;&nbsp;&nbsp;"Oh, stvarno?" primeti Dors, koja se oseti povređenom, bez obzira na to što Sin Sunca to nije bio.
<BR>&nbsp;&nbsp;&nbsp;&nbsp;&nbsp;"Uistinu", potvrdi Sin Sunca. "Isto tako, nije potrebno da uzimate u usta moj redni broj kada sam, bez svoje družine, nasamo s vama. 'Sin Sunca' sasvim je dovoljno... A sada vas moram zamoliti da pođete sa mnom, da što pre odemo s ovog mesta koje odveć plemenaški deluje da bih se na njemu osećao ugodno."
<BR>&nbsp;&nbsp;&nbsp;&nbsp;&nbsp;"Osećaj ugodnosti važi za sve nas", odvrati Seldon, možda malo glasnije no što je bilo neophodno, "i nećemo mrdnuti odavde sve dok od vas ne dobijemo obećanje da nas nećete primoravati da se ponašamo u skladu s vašim željama, ukoliko se to protivi vašoj prirodi. Naš je običaj da žena slobodno zbori, kada god ima nešto da kaže. Ukoliko ste se, već, saglasili da se o nama brinete, ta briga mora se odnositi kako na naša tela tako i na naš duh."
<BR>&nbsp;&nbsp;&nbsp;&nbsp;&nbsp;Sin Sunca zagleda se netremice u Seldona, a onda primeti: "Samouvereni ste, mladi plemenašu. Kako vam je ime?"
<BR>&nbsp;&nbsp;&nbsp;&nbsp;&nbsp;"Ja sam Hari Seldon, sa Helikona. Moja družbenica je Dors Venabili, sa Sine."
<BR>&nbsp;&nbsp;&nbsp;&nbsp;&nbsp;Na pomen Seldonovog imena Sin Sunca lako se nakloni, ali Dorsino ime kao da preču. "Zakleo sam se plemenašu Haminu", reče on, "da ću vas od svega štititi, te ću, stoga, učiniti sve što budem mogao i za vašu družbenicu. Ukoliko, uprkos svemu, bude nastavila da se neprilično ponaša, učiniću sve što je u mojoj snazi da joj se to ne pripiše u greh... Ipak, u pogledu jednog moraćete se pokoriti."
<BR>&nbsp;&nbsp;&nbsp;&nbsp;&nbsp;I nimalo ne obuzdavajući svoju odvratnost, on pokaza najpre na Seldonovu, a potom i na Dorsinu glavu.
<BR>&nbsp;&nbsp;&nbsp;&nbsp;&nbsp;"Šta mislite time da kažete?" upita Seldon.
<BR>&nbsp;&nbsp;&nbsp;&nbsp;&nbsp;"Vaša kosa."
<BR>&nbsp;&nbsp;&nbsp;&nbsp;&nbsp;"Šta je s njom?"
<BR>&nbsp;&nbsp;&nbsp;&nbsp;&nbsp;"Kosa ovde nije dozvoljena."
<BR>&nbsp;&nbsp;&nbsp;&nbsp;&nbsp;"Mislite, treba da obrijemo glave, poput vas? Taman posla!"
<BR>&nbsp;&nbsp;&nbsp;&nbsp;&nbsp;"Moja glava nije brijana, plemanašu Seldone. U času kada sam zašao u pubertet moja kosa je uklonjena, kao i kod svih pripadnika Bratstva i njihovih žena."
<BR>&nbsp;&nbsp;&nbsp;&nbsp;&nbsp;"Ukoliko mislite da je uklonimo, vlas po vlas, tada je naš odgovor još odrešitiji - ni govora!"
<BR>&nbsp;&nbsp;&nbsp;&nbsp;&nbsp;"Plemenašu, ne tražimo ni da je obrijete, ni da je uklonite. Sve što tražimo jeste da, dok ste među nama, glave držite pokrivenim."
<BR>&nbsp;&nbsp;&nbsp;&nbsp;&nbsp;"Ali čime?"
<BR>&nbsp;&nbsp;&nbsp;&nbsp;&nbsp;"Doneo sam sa sobom kapice, koje će vam sasvim prekriti lobanju, zajedno sa trakama koje će sakriti to što vam raste iznad očiju - obrve. Nosićete ih kada budete među nama. I razume se, plemenašu Seldone, moraćete se brijati svakog dana - pa i češće, ukoliko to bude neophodno."
<BR>&nbsp;&nbsp;&nbsp;&nbsp;&nbsp;"Ali zbog čega nas primoravate da to činimo?"
<BR>&nbsp;&nbsp;&nbsp;&nbsp;&nbsp;"Zbog toga što se kod nas kosmatost smatra odvratnom i skarednom."
<BR>&nbsp;&nbsp;&nbsp;&nbsp;&nbsp;"Verujem, ipak, da je i vama i vašim ljudima dobro poznato da je, na svim drugim svetovima širom Galaksije, običaj da se kosa neguje."
<BR>&nbsp;&nbsp;&nbsp;&nbsp;&nbsp;"To nam je poznato. I oni među nama koji, poput mene, povremeno stupaju u dodir s plemenašima, moraju to podnositi. Nekako u tome i uspevamo, ali ne bi bilo pristojno očekivati od čitavog Bratstva da trpi zbog izloženosti takvom prizoru."
<BR>&nbsp;&nbsp;&nbsp;&nbsp;&nbsp;"U redu, onda, Sine Sunca", prihvati Seldon, ali recite mi još nešto. Budući da se i vi, kao i svi mi, rađate s kosom, i da je ostavljate vidljivom sve do puberteta, zbog čega je baš toliko neophodno da je potom uklonite? Da li je u pitanju samo običaj, ili se iza svega krije neki drugi razlog?"
<BR>&nbsp;&nbsp;&nbsp;&nbsp;&nbsp;"Njenim uklanjanjem", odgovori stari Mikogenac, pun ponosa, "našim mladima dajemo na znanje da su odrasli, a naši odrasli, uklonivši obrasline po glavi i telu zauvek ostaju u punoj svesti o tome ko su i šta su, i da su svi ostali samo plemenaši."
<BR>&nbsp;&nbsp;&nbsp;&nbsp;&nbsp;I ne sačekavši odgovor (Seldonu, uistinu, ništa nije ni palo na pamet), on izvuče iz nekog skrivenog džepa na svojoj tunici pregršt tankih plastičnih traka različitih boja; zagledavši se, potom, oštro u lica dvoje došljaka, odabra trake i zalepi im ih preko obrva.
<BR>&nbsp;&nbsp;&nbsp;&nbsp;&nbsp;"Boje se moraju, u razumnoj meri, uskladiti", objasni on. "Nikoga, razume se, nećete zavarati da, zapravo, nosite kapice, ali to ne sme biti previše, neprijatno upadljivo."
<BR>&nbsp;&nbsp;&nbsp;&nbsp;&nbsp;Konačno, Sin Sunca pruži Seldonu jednu kapicu i objasni mu kako da je stavi na glavu.
<BR>&nbsp;&nbsp;&nbsp;&nbsp;&nbsp;"Molim vas, stavite je, plemenašu Seldone", reče on. "Možda ćete se isprva osećati nelagodno, ali već ćete se navići."
<BR>&nbsp;&nbsp;&nbsp;&nbsp;&nbsp;Seldon stavi kapicu na glavu, ali u dva maha ona mu skliznu preko kose dok je nastojao da je navuče.
<BR>&nbsp;&nbsp;&nbsp;&nbsp;&nbsp;"Pokušajte tako što ćete je čvrsto zategnuti preko čela", posavetova ga Sin Sunca. Prsti stadoše da mu podrhtavaju, kao da su žudeli da obave posao s primerenom veštinom.
<BR>&nbsp;&nbsp;&nbsp;&nbsp;&nbsp;Jedva potiskujući želju da se nasmeje, Seldon mu se obrati: "Da li biste mi, molim vas, pomogli?"
<BR>&nbsp;&nbsp;&nbsp;&nbsp;&nbsp;Ali istog časa, Sin Sunca odstupi korak ili dva, odvrativši gotovo uzrujano: "Nipošto! Dodirnuo bih vam kosu!"
<BR>&nbsp;&nbsp;&nbsp;&nbsp;&nbsp;Seldonu napokon pođe za rukom da zategne kapicu i, sledeći savet svog domaćina, dotera je tu i tamo, sve dok mu se sva kosa ne nađe pod njom. Trake preko obrva stajale su čvrsto slepljene. Dors, koja ga je sve vreme pažljivo posmatrala, stavi svoju kapicu bez ikakvih poteškoća.
<BR>&nbsp;&nbsp;&nbsp;&nbsp;&nbsp;"A kako se skida?" upita Seldon.
<BR>&nbsp;&nbsp;&nbsp;&nbsp;&nbsp;"Potrebno je samo da je povučete s jednog kraja i kapica će vam skliznuti bez teškoća. U stvari, bilo bi vam mnogo lakše i da je stavljate i da je skidate samo kada biste što više skratili kosu."
<BR>&nbsp;&nbsp;&nbsp;&nbsp;&nbsp;"Pa, radije ću se nositi s teškoćama?, odvrati Seldon. A onda, okrenuvši se prema Dors, dobaci joj tihim glasom: "I ovako ste veoma lepi, Dors, mada s ovom kapicom na glavi, osetno je teže pročitati vam karakter s lica."
<BR>&nbsp;&nbsp;&nbsp;&nbsp;&nbsp;"Moj karakter ostaje netaknut, čak i ispod kapice", odvrati ona. "I usuđujem se da kažem, već ćete se navići i na ovakvo moje lice."
<BR>&nbsp;&nbsp;&nbsp;&nbsp;&nbsp;Još više prigušivši glas, Seldon joj dobaci: "Uopšte ne nameravam da ovde ostanem toliko dugo da se naviknem na takvo vaše lice."
<BR>&nbsp;&nbsp;&nbsp;&nbsp;&nbsp;Sin Sunca, koji sa vidljivim nipodaštavanjem nije obraćao pažnju na mrmljanje to dvoje pukih plemenaša, napokon se ponovo oglasi: "Ukoliko sada izvolite da uđete u moje vozilo, odvešću vas u Mikogen."
<BR>
<BR>&nbsp;&nbsp;&nbsp;&nbsp;&nbsp;37.
<BR>&nbsp;&nbsp;&nbsp;&nbsp;&nbsp;"Iskreno da kažem", prošapta Dors, "jedva da sam u stanju da poverujem da smo na Trantoru."
<BR>&nbsp;&nbsp;&nbsp;&nbsp;&nbsp;"Treba li da shvatim da još nikada ranije niste videli ništa slično ovome?" upita Seldon.
<BR>&nbsp;&nbsp;&nbsp;&nbsp;&nbsp;"Tek sam dve godine na Trantoru i najveći deo vremana provela sam na Univerzitetu, te se o meni baš ne bi moglo govoriti kao o svetskom putniku. Razume se, bila sam tu i tamo i slušala sam priče o ovome ili onome, ali nikada još nisam videla, čak ni čula da postoji nešto slično ovome. Poput ovoga."
<BR>&nbsp;&nbsp;&nbsp;&nbsp;&nbsp;Sin Sunca vozio je ravnomerno i bez ikakve nepotrebne žurbe. Uz put su se mimoilazili sa sličnim četvrtastim vozilima i za svim upravljačima sedeli su ljudi potpuno golih lobanja, koje su se odsijavale na svetlosti.
<BR>&nbsp;&nbsp;&nbsp;&nbsp;&nbsp;Na obema stranama puta uzdizala su se trospratna zdanja, bez ikakvih ukrasa, sa linijama što su se sekle pod pravim uglovima, i sve bezoblično sive boje.
<BR>&nbsp;&nbsp;&nbsp;&nbsp;&nbsp;"Užasavajuće", promrmlja Dors. "Baš užasavajuće."
<BR>&nbsp;&nbsp;&nbsp;&nbsp;&nbsp;"Potpuni egalitarizam", odvrati Seldon, takođe šapatom. "Zamišljam da nijedan pripadnik Bratstva ni ne pomišlja da se po bilo čemu upadljivom istakne nad bilo kojim drugim."
<BR>&nbsp;&nbsp;&nbsp;&nbsp;&nbsp;U prolazu, videli su i veliki broj pešaka kako hodaju pešačkim stazama. Nije bilo ni nagoveštaja nekih pokretnih hodnika, niti ikakvog zvuka obližnjeg Ekspresnika.
<BR>&nbsp;&nbsp;&nbsp;&nbsp;&nbsp;"Pretpostavljam da su ono u sivom žene", reče Dors.
<BR>&nbsp;&nbsp;&nbsp;&nbsp;&nbsp;"Teško je to reći", odvrati Seldon. "Haljine im sve skrivaju, a sve ćelave glave nalik su jedna na drugu."
<BR>&nbsp;&nbsp;&nbsp;&nbsp;&nbsp;"Ali oni u sivom uvek idu u parovima, ili u pratnji nekog u belom. Oni, pak, u belom, idu i sami. Uostalom, i Sin Sunca je sav u belom."
<BR>&nbsp;&nbsp;&nbsp;&nbsp;&nbsp;"Možda ste u pravu. "Seldon progovori glasnije. "Sine Sunca, radoznao sam..."
<BR>&nbsp;&nbsp;&nbsp;&nbsp;&nbsp;"Samo pitajte, što god želite, mada, znajte, nisam ni u kakvoj obavezi da vam odgovorim."
<BR>&nbsp;&nbsp;&nbsp;&nbsp;&nbsp;"Čini se kao da prolazimo kroz stambeno područje. Ne vidim nigde poslovna zdanja, industrijska postrojenja..."
<BR>&nbsp;&nbsp;&nbsp;&nbsp;&nbsp;"Mi smo, u celosti, poljoprivredna zajednica. Odakle dolazite, kada vam čak ni to nije poznato?"
<BR>&nbsp;&nbsp;&nbsp;&nbsp;&nbsp;"Znate i sami da potičemo sa Spoljnih svetova", odvrati Seldon kruto. "Na Trantoru sam tek dva meseca."
<BR>&nbsp;&nbsp;&nbsp;&nbsp;&nbsp;"Bez obzira na to."
<BR>&nbsp;&nbsp;&nbsp;&nbsp;&nbsp;"Ali ako ste vi ovde poljoprivredna zajednica, kako, onda, Sine Sunca, da još nismo ugledali nikakvo obrađeno zemljište?"
<BR>&nbsp;&nbsp;&nbsp;&nbsp;&nbsp;"Naša imanja nalaze se na nižim spratovima", odgovori Sin Sunca kratko.
<BR>&nbsp;&nbsp;&nbsp;&nbsp;&nbsp;"Znači, na ovoj razini isključivo su stambene četvrti?"
<BR>&nbsp;&nbsp;&nbsp;&nbsp;&nbsp;"I na još nekoliko drugih. Mi smo onakvi kakvim nas vidite. Svaki pripadnik Bratstva, sa svojom porodicom, živi u staništu koje je istovetno s drugima; svaka pojedinačna grupa u zajednici istovetna je svim drugima; svi imaju ista vozila i svaki pripadnik Bratstva ima svoje vozilo. Ovde nemamo sluge i niko ne živi na račun drugih. Nikome nije dozvoljeno da se uzvisi nad drugima."
<BR>&nbsp;&nbsp;&nbsp;&nbsp;&nbsp;Seldon načini grimasu, okrenuvši se za trenutak prema Dors, a onda upita: "Ali neki su odeveni u belo, a neki u sivo?"
<BR>&nbsp;&nbsp;&nbsp;&nbsp;&nbsp;"To je stoga što jedni čine Braću, a drugi Sestre."
<BR>&nbsp;&nbsp;&nbsp;&nbsp;&nbsp;"A mi?"
<BR>&nbsp;&nbsp;&nbsp;&nbsp;&nbsp;"Vi ste plemenaš i naš gost. Vi i vaša", on za trenutak zastade, a onda nastavi, "družbenica nećete biti ograničeni ničim što čini uobičajeni način života u Mikogenu. U tom smislu, vi ćete dobiti belu, a vaša družbenica sivu odeću i živećete u posebnim gostinjskim odajama, potpuno istim kao što su i naše."
<BR>&nbsp;&nbsp;&nbsp;&nbsp;&nbsp;"Potpuna jednakost čini se primamljivom, ali šta se događa kada vam se broj članova domaćinstva, ili zajednice, poveća? Znači li to da se kolač seče na veći broj manjih komada?"
<BR>&nbsp;&nbsp;&nbsp;&nbsp;&nbsp;"Nema nikakvog povećanja. To bi stvorilo potrebu da se područje na kojem živimo proširi, što plemenaši oko nas ne bi dozvolili, ili bi promenilo naš način života."
<BR>&nbsp;&nbsp;&nbsp;&nbsp;&nbsp;"Ali šta ako..." zausti Seldon.
<BR>&nbsp;&nbsp;&nbsp;&nbsp;&nbsp;Ali Sin Sunca ućutka ga pokretom ruke. "Dosta je bilo, plemenašu Seldone. Kao što sam vas već upozorio, nisam u obavezi da vam odgovaram na pitanja. Naš je zadatak, kako smo obećali našem prijatelju, plemenašu Haminu, da vas ovde držimo u bezbednosti sve dotle dok ne narušavate naš način života. To ćemo i učiniti, ali to je, ujedno, sve. Vašoj radoznalosti ćemo udovoljiti, ali našem strpljenju brzo će doći kraj ukoliko u njoj budete preterivali."
<BR>&nbsp;&nbsp;&nbsp;&nbsp;&nbsp;Nešto u tonu njegovog glasa dade im na znanje da razgovor smatra okončanim i Seldona to izbaci iz ravnoteže. Uprkos svoj pomoći koju im beše pružio, Hamin je, očigledno, omašio.
<BR>&nbsp;&nbsp;&nbsp;&nbsp;&nbsp;Jer, nije bezbednost bila ono što je Seldonu bilo potrebno. Ili bar, ne samo bezbednost. Njemu su bile potrebne informacije, a bez njih niti je mogao, niti nameravao, da ovde ostane.
<BR>
<BR>&nbsp;&nbsp;&nbsp;&nbsp;&nbsp;38.
<BR>&nbsp;&nbsp;&nbsp;&nbsp;&nbsp;Sa osećanjem nelagodnosti Seldon stade da razgleda odaje koje su im bile dodeljene. Mala, ali zasebna kuhinja i malo, ali zasebno kupatilo. Dva uska kreveta, dva plakara za odeću, jedan sto i dve stolice. Ukratko, bilo je tu sve što je bilo potrebno dvema osobama spremnim da žive u skučenim prilikama.
<BR>&nbsp;&nbsp;&nbsp;&nbsp;&nbsp;"Imali smo zasebnu kuhinju i kupatilo i na Sini", primeti Dors, s izgledom nekog ko se miri s neizbežnim.
<BR>&nbsp;&nbsp;&nbsp;&nbsp;&nbsp;"Ali ne i ja", odreza Seldon. "Helikon je možda malen svet, ali ja sam živeo u modernom gradu. Sa kuhinjom i kupatilima što su pripadali čitavoj zajednici... A kakvo je samo ovo traćenje! Ovako nešto mogli biste očekivati u nekom hotelu, gde čovek po pravilu privremeno odseda, ali ako je čitav ovaj sektor ovakav, zamislite samo koliki je to ogroman, nepotreban broj kuhinja i kupatila."
<BR>&nbsp;&nbsp;&nbsp;&nbsp;&nbsp;"Pretpostavljam da je i to deo njihovog egalitarizma", reče Dors. "Bez guži oko omiljenih mesta, ili za bržu uslugu. Isto za sve."
<BR>&nbsp;&nbsp;&nbsp;&nbsp;&nbsp;"Ali i bez privatnosti. Ne mogu da kažem, Dors, da mi je do toga užasno stalo, ali vama možda jeste i ne bih želeo da ostavim utisak kao da to nastojim da zloupotrebim. Moramo im jasno dati na znanje da želimo odvojene sobe - jednu kraj druge, ali odvojene."
<BR>&nbsp;&nbsp;&nbsp;&nbsp;&nbsp;"Sigurna sam da od toga neće biti ništa", odvrati Dors. "Prostor je, po svemu sudeći, ovde prava dragocenost i verujem da su i sami zapanjeni vlastitom velikodušnošću što su nam i ovoliko dali. Ipak, Hari, snaći ćemo se nekako. Dovoljno smo već odrasli. Ja vam baš nisam neka devica koja se zbog svega zacrveni, a ni vi me baš nećete ubediti da ste neki nezreli junoša."
<BR>&nbsp;&nbsp;&nbsp;&nbsp;&nbsp;"Da nije zbog mene, ne biste se ni našli u ovakvom položaju."
<BR>&nbsp;&nbsp;&nbsp;&nbsp;&nbsp;"Pa šta onda? Ovo vam dođe kao neka pustolovina."
<BR>&nbsp;&nbsp;&nbsp;&nbsp;&nbsp;"Dobro, onda. Koju postelju želite za sebe? Zašto ne biste uzeli onu pored kupatila?" On sede na drugi krevet. "Postoji još nešto što mi smeta. Sve dok budemo ovde smatraće nas plemenašima, i vas i mene; tako se, čak, odnose i prema Haminu. Mi smo pripadnici drugih plemena i budući da ne pripadamo njihovoj grupi, u većinu stvari jednostavno ne treba da zabadamo noseve... Ali u većinu stvari ja moram da zabodem svoj nos. Zbog toga sam, uostalom, i došao ovamo. Želim da saznam neke od stvari koje su njima poznate."
<BR>&nbsp;&nbsp;&nbsp;&nbsp;&nbsp;"Ili samo mislite da su im poznate", odgovori Dors, pribegavši uobičajenoj skepsi istoričara. "Jasno mi je da imaju predanja koja sežu, po svemu sudeći, daleko u najdublju prošlost, ali mi je teško da poverujem da bi se čovek mogao na njih ozbiljno osloniti."
<BR>&nbsp;&nbsp;&nbsp;&nbsp;&nbsp;"To ne možemo unapred znati, bar dok se ne upoznamo sa tim predanjima. Zar van njihovog sveta nema nikakvih zapisa o tim predanjima?"
<BR>&nbsp;&nbsp;&nbsp;&nbsp;&nbsp;"Nema, bar koliko je meni poznato. Ovi su ljudi neverovatno povučeni u sebe. U pogledu toga, gotovo da su manijaci. Činjenica da je Haminu pošlo za rukom da, nekako, probije taj njihov zid, pa čak i nas da smesti ovde, pravo je postignuće - izvanredno postignuće."
<BR>&nbsp;&nbsp;&nbsp;&nbsp;&nbsp;Seldon se zamisli. "Ipak, negde mora da postoji neka pukotina u tom njihovom zidu. Sin Sunca bio je iznenađen - uistinu, čak, ljutit - zbog činjenice da pojma nisam imao da je Mikogen, prvenstveno, poljoprivredna zajednica. Rekao bih da je to, eto, nešto što ne smatraju potrebnim da drže u tajnosti."
<BR>&nbsp;&nbsp;&nbsp;&nbsp;&nbsp;"Stvar je u tome što to i nije nikakva tajna. 'Mikogen' vuče korene iz arhaične reči čije je, zapravo, značenje 'proizvođač hrane'. Tako su mi, bar, objasnili, budući da sama ne raspolažem nikakvim znanjima iz paleolingvistike. U svakom slučaju, oni proizvode sve moguće vrste mikrohrane - kvasac, dabome, zajedno s algama, bakterijama, višećelijskim gljivama, i drugim."
<BR>&nbsp;&nbsp;&nbsp;&nbsp;&nbsp;"To nije nimalo neuobičajeno", primeti Seldon. "Te mikrokulture mogu se naći na mnogim svetovima. Neke od njih imamo, čak, i na Helikonu."
<BR>&nbsp;&nbsp;&nbsp;&nbsp;&nbsp;"Ali nigde nije kao u Mikogenu. To je njihov specijalitet. Koriste se metodima koji su taman toliko arhaični koliko je to i ime njihovog sektora - tajne formule za oplođavanje, tajne tvari za đubrenje... i ko zna šta sve još? Sve je kod njih tajna."
<BR>&nbsp;&nbsp;&nbsp;&nbsp;&nbsp;"Potpuna zatvorenost."
<BR>&nbsp;&nbsp;&nbsp;&nbsp;&nbsp;"Odavanje tajni strogo se kažnjava. Jer, povrh svega, činjenica je da proizvode proteine i još neke dodatke koji bitno utiču na ukus, tako da se njihova mikrohrana zaista razlikuje od svake druge, bilo gde u Galaksiji. Istovremeno, svoju proizvodnju održavaju na srazmerno niskoj razini, tako da su im cene astronomske. Nikada još nisam kušala njihovu hranu, a verujem da ni vi niste; znam, međutim, da je u popriličnim količinama isporučuju carkoj birokratiji, kao i višim klasama na drugim svetovima. Mikogenska privreda u najvećoj meri zavisi upravo od tih isporuka, i veoma im je, stoga, stalo do toga da svi znaju da su oni jedini mogući snabdevači takvom hranom. To, u najmanju ruku, nije tajna."
<BR>&nbsp;&nbsp;&nbsp;&nbsp;&nbsp;"To, ujedno, znači da Mikogen nipošto nije siromašan."
<BR>&nbsp;&nbsp;&nbsp;&nbsp;&nbsp;"Nisu sirotinja, dakako, ali pretpostavljam da ni ne teže nekom većem bogatstvu. U pitanju je, više, zaštita. Carske vlasti ih štite jer bez njih ne bi ni bilo mikrohrane koja daje najtananiji ukus, gotovo poput najfinijih začina, svim mogućim jelima. Zahvaljujući tome, Mikogen je u mogućnosti da sačuva svoj krajnje neobičan način života i da se s nadmenošću odnosi prema svojim susedima - koji ih, verujem, smatraju jednostavno nepodnošljivim."
<BR>&nbsp;&nbsp;&nbsp;&nbsp;&nbsp;Dors se obazre oko sebe: "Očigledno, žive asketskim životom. Nema, kako sam već primetila, ni holovizije, niti ikakvih filmoknjiga."
<BR>&nbsp;&nbsp;&nbsp;&nbsp;&nbsp;"Našao sam, ipak, jednu u plakaru, na gornjoj polici." Seldon ispruži ruku i dohvati knjigu, za trenutak se zagleda u naslov, a onda reče, s vidljivim nipodaštavanjem: "Kuvar."
<BR>&nbsp;&nbsp;&nbsp;&nbsp;&nbsp;Dors uze filmoknjigu iz Seldonovih ruku i stade petljati po tastaturi. To potraje neko vreme, budući da raspored slova i znakova baš nije bio uobičajen, ali napokon joj pođe za rukom da uključi ekran i prelista nekoliko stranica. "Samo nekoliko recepata", reče ona konačno. "Veći deo sadržine čine kilosofski sastavi iz gastronomije."
<BR>&nbsp;&nbsp;&nbsp;&nbsp;&nbsp;Ona sklopi filmoknjigu i obrnu je nekoliko puta u rukama, razgledajući je sa svih strana. "Čini mi se kao da je u pitanju jedna jedinstvena jedinica. Ne vidim kako bi joj se mogla izvući mikrokartica i umesto nje ubaciti neka druga... Filmoknjiga i, istovremeno, čitač samo za nju. E, to je baš pravo razbacivanje."
<BR>&nbsp;&nbsp;&nbsp;&nbsp;&nbsp;"Možda misle da je ova jedna filmoknjiga sve što je nekome uopšte potrebno." Seldon ispruži ruku preko stola koji se nalazio između dva kreveta i dohvati neki drugi predmet. "Ovo mi izgleda kao vizofon, s tim što nigde ne vidim ekran."
<BR>&nbsp;&nbsp;&nbsp;&nbsp;&nbsp;"Možda stoje na stanovišu da je i glas sasvim dovoljan."
<BR>&nbsp;&nbsp;&nbsp;&nbsp;&nbsp;"Pitam se, samo, kako li radi?" Seldon obrnu predmet u rukama i osmotri ga sa svih strana. "Jeste li ikad videli nešto poput ovoga?" "Jesam, jednom, u nekom muzeju - ukoliko je uopšte u pitanju ista stvar. Ovde u Mikogenu kao da je sve, hotimično, potpuno arhaično. Pretpostavljam da i to smatraju još nečim što ih razlikuje od takozvanih pelemenaša koji ih u premoćnom broju okružuju sa svih strana. Njihov arhaizam, kao i njihovi običaji, čine ih još nesvarljvijim - da se tako izrazim. Pa, rekla bih da u svemu tome ima i neke izopačene logike."
<BR>&nbsp;&nbsp;&nbsp;&nbsp;&nbsp;I dalje se poigravajući predmetom nepoznate namene, Seldon odjednom uzviknu: "Opa! Ovo kao da je proradilo. Ili kao da ga je netko uključio. Ali ništa ne čujem."
<BR>&nbsp;&nbsp;&nbsp;&nbsp;&nbsp;Dors se namršti i dohvati maleni, filcom obloženi cilindar koji je ostao na stolu, a onda ga približi uhu. "Evo, neki glas dopire iz ovoga", reče ona. "Hajde, probajte." I ona pruži cilindar Seldonu.
<BR>&nbsp;&nbsp;&nbsp;&nbsp;&nbsp;Seldon ga stavi blizu uveta i uzviknu: "Auh! Baš je zveknulo..." On posluša nekoliko trenutaka, a onda reče: "Da, baš mi puče po ušima. I mene čujete, je li tako? Da, ovo je naša soba... Ne, ne znam joj broj. Dors, da li slučajno znate broj naše sobe?"
<BR>&nbsp;&nbsp;&nbsp;&nbsp;&nbsp;"Neki je broj na samom aparatu", odgovori Dors. "Možda odgovara."
<BR>&nbsp;&nbsp;&nbsp;&nbsp;&nbsp;"Možda", složi se Seldon sumnjičavo. Zatim ponovo poče da govori u celindar: "Broj na ovoj spravi je 6LT-3648A. Odgovara? Fino! Ali kako da ustanovim kako da ovu spravicu upotrebljavam kako valja, i kad smo već kod toga, kako da koristimo kuhinju?... Šta mislite time - 'Sve radi na uobičajen način'? To mi ama baš ništa ne kaže... Vidite, ja sam... ovaj, plemenaš, počasni gost ovde. Ne znam ništa o tim vašim 'uobičajenim načinima'... Da, izvinite zbog mog tona i milo mi je što umete da prepoznate plemenaša čiji čujete glas... Zovem se Hari Seldon."
<BR>&nbsp;&nbsp;&nbsp;&nbsp;&nbsp;Za trenutak nastade stanka i Seldon pogleda prema Dors sa paćeničkim izrazom lica. "Treba da me pronađe. I pretpostavljam da će mi reći da nije u stanju... Ah, našli ste me? Odlično! U tom slučaju, možete li i mene uputiti? Da... Da... Da... A kako mogu da nazovem nekog izvan Mikogena? Oh! A kako, onda, na primer, da dođem u vezu sa Sinom Sunca, Četrnaestim? Aha... Pa, onda, sa njegovim zamenikom ili pomoćnikom, bilo s kim? Aha... Hvala."
<BR>&nbsp;&nbsp;&nbsp;&nbsp;&nbsp;Seldon spusti spravu, uz malo teškoća otkači slušalicu sa uveta, isključi i jedno i drugo, a onda se obrati Dors: "Postaraće se da pronađu nekog ko će nas uputiti u sve što je potrebno da znamo, ali još ne znaju kada će to biti. Ne možete pozvati nikog izvan Mikogena - bar ne pomoću ove sprave - te, tako, ne možemo dobiti Hamina čak ni ukoliko nam bude neophodan. A ukoliko budem želeo da razgovaram sa Sinom Sunca, Četrnaestim, moraću da se probijem kroz čitavu birokratsku mrežu. Ovo je možda egalitirijansko društvo, ali kladim se da postoje izuzeci koje niko ne bi bio voljan da otvoreno prizna."
<BR>&nbsp;&nbsp;&nbsp;&nbsp;&nbsp;On baci pogled na svoj časovnik. "U svakom slučaju, Dors, nimalo ne marim da čitam tu filmoknjigu sa receptima, a još manje da se udubljujem u te kulinarske eseje. Moj sat i dalje pokazuje univerzitetsko vreme, tako da nemam pojma da li je vreme za spavanje - a ionako mi je svejedno. Probdeli smo dobar deo noći i ne vidim ništa loše u tome da malo odspavam."
<BR>&nbsp;&nbsp;&nbsp;&nbsp;&nbsp;"Nemam, dabome, ništa protiv. I ja sam umorna."
<BR>&nbsp;&nbsp;&nbsp;&nbsp;&nbsp;"Hvala. I ma kada da započnemo dan, pošto se dobro ispavamo, zatražiću od njih da nas malo provedu kroz svoje plantaže sa mikrohranom."
<BR>&nbsp;&nbsp;&nbsp;&nbsp;&nbsp;Dors ga iznenađeno pogleda. "Zar vas to zaista zanima?"
<BR>&nbsp;&nbsp;&nbsp;&nbsp;&nbsp;"Ne, baš, ali ako je to jedna od stvari na koju su ponosni, moguće je da će biti voljni da o tome govore; a kada ih, jednom, otkravim, možda ću uspeti da ih, pomoću svog šarma, navedem da nešto kažu i o tim svojim predanjima. Lično mislim da je to dosta dobra taktika."
<BR>&nbsp;&nbsp;&nbsp;&nbsp;&nbsp;"Nadam se", odvrati Dors sumnjičavo, "ali nisam sigurna da će se Mikogenci dati tako lako uhvatiti na lepak."
<BR>&nbsp;&nbsp;&nbsp;&nbsp;&nbsp;"Videćemo", zaključi Seldon turobno. "U svakom slučaju, moramo se dokopati tih njihovih predanja."
<BR>
<BR>&nbsp;&nbsp;&nbsp;&nbsp;&nbsp;39.
<BR>&nbsp;&nbsp;&nbsp;&nbsp;&nbsp;Jutro ponovo zateče Seldona za spravicom za razgovor. Bio je poprilično ljut, budući da je, pored svega, bio i veoma gladan.
<BR>&nbsp;&nbsp;&nbsp;&nbsp;&nbsp;Njegovom pokušaju da dopre do Sina Sunca, Četrnaestog, isprečio se neko ko mu je jednostavno saopštio da ne dolazi u obzir da se Sin Sunca uznemirava.
<BR>&nbsp;&nbsp;&nbsp;&nbsp;&nbsp;"Zbog čega?" upita Seldon razdraženo.
<BR>&nbsp;&nbsp;&nbsp;&nbsp;&nbsp;"Očigledno, nema nikakve potrebe da vam se odgovori na to pitanje", stiže do njega neki hladan glas.
<BR>&nbsp;&nbsp;&nbsp;&nbsp;&nbsp;"Nismo dovedeni ovamo da bismo živeli kao zatočenici", odvrati Seldon što je mogao grublje. "Niti da crkavamo od gladi."
<BR>&nbsp;&nbsp;&nbsp;&nbsp;&nbsp;"Siguran sam da imate vlastitu kuhinju i poprilične zalihe hrane."
<BR>&nbsp;&nbsp;&nbsp;&nbsp;&nbsp;"Tako je, imamo", prasnu Seldon. "Ali ne znam kako da upotrebim kuhinjske aparate, niti kako da pripravim hranu. Da li je jedete sirovu, prženu, pečenu, ili...?"
<BR>&nbsp;&nbsp;&nbsp;&nbsp;&nbsp;"Teško mi je da poverujem da ste tolika neznalica u tim stvarima."
<BR>&nbsp;&nbsp;&nbsp;&nbsp;&nbsp;Dors, koja je tokom čitavog tog razgovora šetuckala gore-dole po sobi, u jednom trenutku maši se za aparat, ali je Seldon opomenu, prošaptavši: "U stanju je da prekine vezu, ukoliko neka žena pokuša da sa njim razgovara."
<BR>&nbsp;&nbsp;&nbsp;&nbsp;&nbsp;A onda ponovo govoreći u aparat, reče što je odlučnije mogao: "Ono što vi verujete, ili ne verujete, ni najmanje me ne zanima. Smesta pošaljite nekog ovamo - nekog ko će nam se naći pri ruci - ili ćete, kada se napokon dokopam Sina Sunca, Četrnaestog, a verujte mi da hoću, kad-tad, za sve ovo platiti."
<BR>&nbsp;&nbsp;&nbsp;&nbsp;&nbsp;Uprkos svemu, protekla su dva sata pre no što je neko najzad stigao (Seldon je dotle sasvim pomahnitao, i Dors gotovo da podleže očajanju, ne znajući kako da ga smiri).
<BR>&nbsp;&nbsp;&nbsp;&nbsp;&nbsp;Pridošlica je bio neki mlađi čovek, čija je gola lobanja bila prekrivena pegama - po svemu sudeći, da ju je sačuvao, imao bi riđkastu kosu.
<BR>&nbsp;&nbsp;&nbsp;&nbsp;&nbsp;Sa sobom je doneo nekoliko lončića i upravo se spremao da im objasni namenu - kad mu se pogled unezveri i on naglo, sav zbunjen, okrete leđa Seldonu. "Plemenašu", uzviknu on, očigledno duboko pometen, "kapica vam nije dobro podešena."
<BR>&nbsp;&nbsp;&nbsp;&nbsp;&nbsp;Seldon, čije je strpljene bilo sasvim na izmaku, jednostavno odbrusi: "Da znaš koliko me za to briga!"
<BR>&nbsp;&nbsp;&nbsp;&nbsp;&nbsp;"Dopustite meni, Hari, da vam je namestim", umeša se Dors. "Samo vam je malo više dignuta, ovde, na levoj strani."
<BR>&nbsp;&nbsp;&nbsp;&nbsp;&nbsp;'Sada se možete ponovo okrenuti, mladiću", progunđa Seldon. "Kako vam je ime?"
<BR>&nbsp;&nbsp;&nbsp;&nbsp;&nbsp;"Ime mi je Sivi Oblak, Peti", odgovori mladi čovek nevoljno, dok se okretao i oprezno upućivao pogled prema Seldonu. "Ja sam novak i doneo sam vam obed." Za trenutak je oklevao. "Iz moje vlastite kuhinje, plemenašu, gde ga je moja žena pripremila."
<BR>&nbsp;&nbsp;&nbsp;&nbsp;&nbsp;On spusti posude na sto i Seldon podiže poklopac sa jednog lončića i sumnjičavo onjuši sadržinu. Zatim uputi iznenađen pogled prema Dors. "Znate, baš i ne miriše tako rđavo."
<BR>&nbsp;&nbsp;&nbsp;&nbsp;&nbsp;Dors potvrdno klimnu. "U pravu ste. Sasvim lepo osećam miris."
<BR>&nbsp;&nbsp;&nbsp;&nbsp;&nbsp;"Ipak, jelo nije onoliko toplo koliko bi trebalo da bude", primeti Sivi Oblak. "Malo se ohladilo dok sam ga donosio ovamo. Trebalo bi da imate zemljano posuđe i stoni pribor u vašoj kuhinji." Dors pripremi sve što im je bilo potrebno i pošto su pojeli obed, u zamašnim količinama i pomalo halapljivo, Seldon se ponovo oseti kao pripadnik civilizovanog roda.
<BR>&nbsp;&nbsp;&nbsp;&nbsp;&nbsp;Budući da joj je bilo sasvim jasno da bi se mladi čovek osetio krajnje nelagodno kada bi ostao nasamo sa jednom tuđom ženom, i sigurno, još nelagodnije ukoliko bi mu se ona obratila, Dors shvati da će - nije joj druge - ona morati da bude ta koja će odneti posuđe u kuhinju i tamo ga oprati, utoliko pre što je već ustanovila kako rade kuhinjski aparati.
<BR>&nbsp;&nbsp;&nbsp;&nbsp;&nbsp;U međuvremenu Seldon se kod mladića raspita koliko je časova po lokalnom vremenu, i iskreno preneražen, upita: "Hoćete da kažete da se nalazimo usred noći?"
<BR>&nbsp;&nbsp;&nbsp;&nbsp;&nbsp;"Baš tako, plemenašu", odgovori Sivi Oblak. "Zato nam je i bilo potrebno malo više vremena da zadovoljimo vaše potrebe."
<BR>&nbsp;&nbsp;&nbsp;&nbsp;&nbsp;Seldon je istog časa razumeo zbog čega su rekli da Sina Sunca ne mogu da uznemiravaju, i pomisli na ženu Sivog Oblaka koju su, bez sumnje, morali probuditi da mu spravi obed; istog časa, zapeče ga savest. "Izvinjavam se", reče on. "Mi smo vam obični plemenaši i nismo znali kako da upotrebimo kuhinju, niti kako da pripravimo sebi hranu. Možete li nam sutra izjutra poslati nekoga, da nas svemu kako valja poduči?"
<BR>&nbsp;&nbsp;&nbsp;&nbsp;&nbsp;"Najbolje što mogu da učinim, plemenašu", odgovori Sivi Oblak mirno, "jeste da vam uputim dve naše Sestre. Moramo vas zamoliti za izvinjenje zbog nelagodnosti što će je kod vas izazvati prisustvo dve ženske osobe, ali znate, one se najbolje razumeju u te stvari."
<BR>&nbsp;&nbsp;&nbsp;&nbsp;&nbsp;Dors, koja se upravo pojavila na vratima kuhinje, spremno to prihvati (smetnuvši za trenutak s uma gde joj je mesto u izrazito muškom mikogenskom društvu).
<BR>&nbsp;&nbsp;&nbsp;&nbsp;&nbsp;"Divno, Sivi Oblače. Baš bismo voleli da upoznamo vaše Sestre."
<BR>&nbsp;&nbsp;&nbsp;&nbsp;&nbsp;Sivi Oblak je brzo i nelagodno pogleda, ali ništa ne progovori.
<BR>&nbsp;&nbsp;&nbsp;&nbsp;&nbsp;Seldon, pak, ubeđen da se mladi čovek, iz principa, pravio kao da je prečuo reči koje mu je uputila jedna žena, odluči da ponovi njene reči: "Divno, Sivi Oblače. Baš bismo voleli da upoznamo vaše Sestre."
<BR>&nbsp;&nbsp;&nbsp;&nbsp;&nbsp;Mladićevo lice smesta se razvedri. "Postaraću se da dođu ovamo čim svane."
<BR>&nbsp;&nbsp;&nbsp;&nbsp;&nbsp;Pošto ih Sivi Oblak napusti, Seldon se obrati Dors s vidljivim osećanjem zadovoljstva. "Sestre će, po svemu sudeći, biti baš ono što nam je potrebno."
<BR>&nbsp;&nbsp;&nbsp;&nbsp;&nbsp;"Zaista?" odvrati Dors. "A u kom to smislu?"
<BR>&nbsp;&nbsp;&nbsp;&nbsp;&nbsp;"Pa, verujem da će, ukoliko budemo s njima postupali kao s ljudskim bićima, biti spremne da nam, iz zahvalnosti, kažu nešto i o svojim predanjima."
<BR>&nbsp;&nbsp;&nbsp;&nbsp;&nbsp;"Ukoliko su im uopšte poznata", odvrati Dors sumnjičavo. "Iz nekog razloga imam snažan utisak da se ovdašnji ljudi baš ne pretržu mnogo kada je obrazovanje njihovih žena u pitanju."
<BR>
<BR>&nbsp;&nbsp;&nbsp;&nbsp;&nbsp;40.
<BR>&nbsp;&nbsp;&nbsp;&nbsp;&nbsp;Sestre stigoše nakon otprilike šest časova, pošto su Dors i Seldon još malo odspavali, u nastojanju da novoj sredini prilagode svoje biološke časovnike.
<BR>&nbsp;&nbsp;&nbsp;&nbsp;&nbsp;Sestre uđoše u njihovo prebivalište stidljivo, gotovo na vrhovima prstiju. Njihove haljine (koje su se, kako se ispostavilo, nazivale 'tunikama', prema starom mikogenskom dijalektu), bile su od mekog, sivog somota, svaka posebice ukrašena dopadljivim šarama nešto tamnije sive boje. Tunike nisu delovale sasvim neprivlačno, ali su nesumnjivo, izvanredno ispunjavale zadatak da što je moguće više sakriju ljudsku figuru.
<BR>&nbsp;&nbsp;&nbsp;&nbsp;&nbsp;Dakako, i njihove lobanje bile su gole, dok im na licima nije bilo ni traga ikakvog doterivanja. Sa zanimanjem su, iako kradomice, upućivale povremene poglede na laki nanos plavila u uglovima Dorsinih očiju, kao i na neupadljivo crvenilo na njenim usnama.
<BR>&nbsp;&nbsp;&nbsp;&nbsp;&nbsp;Nekoliko trenutaka Seldon ostade u nedoumici, sasvim se ozbiljno pitajući kako je, uopšte, neko mogao biti siguran da su Sestre zaista bile Sestre.
<BR>&nbsp;&nbsp;&nbsp;&nbsp;&nbsp;Rešenje je usleidlo gotovo istog časa, kada im se Sestre, krajnje učtivo, i formalno predstaviše. Obe zacvrkutaše nežnim sopranima. Seldon se još sećao ozbiljnog tona glasa Sina Sunca i nervoznog baritona Sivog Oblaka, te pomisli da su žene, kako bi se što vidljivije predstavile svojim polom, imale nalog da neguju jasno raspoznatljive visoke glasove i posebnu vrstu društvenog ophođenja.
<BR>&nbsp;&nbsp;&nbsp;&nbsp;&nbsp;"Ja sam Kišna Kap, Četrdeset Treća", zacvrkuta jedna od njih, "a ovo je moja mlađa sestra."
<BR>&nbsp;&nbsp;&nbsp;&nbsp;&nbsp;"Kišna Kap, Četrdeset Peta", otpevuši i druga. "Ima nas poprilično 'Kišnih Kapi' u našoj zajednici." I ona se zakikota.
<BR>&nbsp;&nbsp;&nbsp;&nbsp;&nbsp;"Veoma mi je milo što sam vas obe upoznala", reče Dors ozbiljnim glasom, "ali moram znati i kako da vam se obraćam. Ne mogu valjda, tek tako reći: 'Kišna kapi!' Zar ne?"
<BR>&nbsp;&nbsp;&nbsp;&nbsp;&nbsp;"Tako je", odgovori Kišna Kap, Četrdeset Treća. "Kada smo obe ovde, morate nam se obraćati našim punim imenima."
<BR>&nbsp;&nbsp;&nbsp;&nbsp;&nbsp;"A kako bi bilo da vam se, jednostavno, obraćamo sa: Četrdeset Treća! Četrdeset Peta?" upita Seldon.
<BR>&nbsp;&nbsp;&nbsp;&nbsp;&nbsp;Obe mu na to uputiše brz i kratak pogled, ali ništa ne rekoše.
<BR>&nbsp;&nbsp;&nbsp;&nbsp;&nbsp;"Prepusti ih meni, Hari", umeša se Dors blago.
<BR>&nbsp;&nbsp;&nbsp;&nbsp;&nbsp;I Seldon diže ruke. Po svemu sudeći, bile su neudate i, vrlo verovatno, nije se od njih očekivalo da razgovaraju s muškarcima. Starija od njih dveju činila se ozbiljnijom i delovala je nekako puritanskije. Razume se, bilo je to teško tvrditi na osnovu samo nekoliko reči i brzih pogleda, ali u najmanju ruku, imao je takav utisak i bio je spreman da se u skladu s njim i ophodi.
<BR>&nbsp;&nbsp;&nbsp;&nbsp;&nbsp;"Stvar je u tome, Sestre, što mi plemenaši jednostavno ne znamo kako se rukuje vašom kuhinjom", obrati im se Dors.
<BR>&nbsp;&nbsp;&nbsp;&nbsp;&nbsp;"Mislite, ne znate da kuvate?" Kišna Kap, Četrdeset Treća, izgledala je zabezeknuto i, nekako, kritički nastrojena. Kišna Kap, Četrdeset Peta, međutim, jedva prikri osmeh. (Seldonu to, međutim, ne promače; istovremeno, on pomisli kako je njegova prvobitna procena, po svoj prilici, bila tačna).
<BR>&nbsp;&nbsp;&nbsp;&nbsp;&nbsp;"Jedno vreme imala sam svoju kuhinj", objasni Dors, "ali nije bila ni nalik ovoj... Pored toga, ne raspoznajem ni hranu i ne znam kako je valja pripraviti."
<BR>&nbsp;&nbsp;&nbsp;&nbsp;&nbsp;"Vrlo je jednostavno", odgovori Kišna Kap, Četrdeset Peta. "Pokazaću vam."
<BR>&nbsp;&nbsp;&nbsp;&nbsp;&nbsp;"Pomoćićemo vam da načinite zaista hranljiv obed", dodade Kišna Kap, Četrdeset Treća. "Napravićemo ga za... vas oboje." Vidljivo je oklevala pre no što je izgovorila poslednje dve reči. Očigledno nije joj bilo nimalo lako da prihvati prisutnost jednog muškarca.
<BR>&nbsp;&nbsp;&nbsp;&nbsp;&nbsp;"Nemojte mi zameriti", reče Dors, "ali želela bih da budem u kuhinji zajedno s vama i veoma bih vam bila zahvalna ukoliko biste me u sve potanko uputile. Na kraju krajeva, Sestre, zaista ne mogu očekivati da dolazite ovamo tri puta dnevno samo da biste za nas kuvale."
<BR>&nbsp;&nbsp;&nbsp;&nbsp;&nbsp;"Sve ćemo vam pokazati, naravno", prihvati Kišna Kap, Četrdeset Treća, klimnuvši kruto glavom. "Ipak, jednoj plemenašici možda neće baš biti lako da nauči. Znate, morate za to imati... osećaj."
<BR>&nbsp;&nbsp;&nbsp;&nbsp;&nbsp;"Ipak, pokušaću", odvrati Dors smešeći se ljupko.
<BR>&nbsp;&nbsp;&nbsp;&nbsp;&nbsp;Potom sve tri nestadoše u kuhinji. Seldon ostade zureći za njima i pokušavajući da u glavi razradi taktiku koju je nameravao da primeni.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
