<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Moji tekstovi bili su spremni. Kandidati koji je trebalo da ih govore pronađeni su i izabrani nakon obimnih traganja po skrovištima grada. Nije ih bilo teško otkriti, jer sam dobro znao koga želim; mnogo teže bilo je dovesti ih u grad i pripremiti ih. No, i to sam sredio. Iz Micinog stana uputio sam zahtev Vekerhat ekipama od po dva čoveka da ih sakupe i dopreme u studija; kada sam stigao u kancelariju oni su već bili tamo.
<BR>&nbsp;&nbsp;&nbsp;&nbsp;&nbsp;Pravo snimanje je bilo lako - u stvari, relativno lako. U poređenju sa, recimo, hirurškim operacijama mozga u trajanju od šest sati. Morao sam da upotrebim svu svoju veštinu i da se krajnje koncentrišem dok sam uvežbavao svoje glumce, kao i da visim u šminkeraju dok su ih doterivali za kamere; sem toga, morao sam da nadgledam radnu ekipu i da usmeravam svaki pokret i svaku reč. Lakši deo je bilo izgovaranje teksta, budući da su svi glumci kazivali rečenice bez napora i ubedljivo, pošto sam ih tako doterao za svakoga od njih da su oni morali da daju sve od sebe. Teži deo se sastojao u tome što sam mogao da koristim samo mali broj pomoćnog osoblja, jer što je manje bilo ljudi koji su znali šta se dešava, tim bolje. Kada sam ih gotovo sve (radnu ekipu, šminkeraj i ostalo) otpremio u imaginarnu 'daljinu' u San Antonio, Teksas, sa naređenjem da se muvaju tamo dok ja ne stignem (uzgred, nisam uopšte nameravao to da učinim) odahnuo sam sa olakšanjem.
<BR>&nbsp;&nbsp;&nbsp;&nbsp;&nbsp;Barem tamo u San Antoniju neće imati sa kim da pričaju. Zatim sam poslao glumce u novoadaptirane prostorije u suterenu i spremio se za teži deo. Duboko sam udahnuo, poželeo da smem da progutam pilulu kako bih smirio nerve i vežbao energično pet minuta tako da sam zbilja bez daha uleteo u kancelariju koja je nekada pripadala Mici Ku. Val Damboa se iznenadi i trže, skrenuvši pogled sa monitora punog cifara dok sam ja dahtao: "Val! Hitan poziv od Mici! Moraš da ideš na Mesec! Agent je pretrpeo srčani udar, komunikaciona veza je prekinuta!"
<BR>&nbsp;&nbsp;&nbsp;&nbsp;&nbsp;"O čemu to, do đavola, pričaš?" zareža on, dok mu je punačko lice podrhtavalo. U normalnim vremenima Damboa mi možda ne bi dopustio da ga pređem; međutim, i on je poslednjih nekoliko nedelja bio na ivici nerava.
<BR>&nbsp;&nbsp;&nbsp;&nbsp;&nbsp;Nisam prestajao da meljem. "Poruka od Mici! Kažu da je to presudno. Čeka te taksi - moći ćeš na vreme da stigneš do šaltporta..."
<BR>&nbsp;&nbsp;&nbsp;&nbsp;&nbsp;"Ali, Mici je u..." On zastade, nesigurno me gledajući.
<BR>&nbsp;&nbsp;&nbsp;&nbsp;&nbsp;"U Rimu, tačno!" klimnuh. "Odatle je i zvala. Kaže da je reč o čitavom nizu prioritetnih naređenja i da neko mora da ode na Mesec da bi ih primio. Dakle, kreći, Val!" uzviknuh, uzmajući njegovu tašnu, šešir i pasoš; izgurao sam ga kroz vrata, ugurao u lift i u taksi. Sat kanije nazvao sam šatlport i upitao ih da li je ušao u šatl.
<BR>&nbsp;&nbsp;&nbsp;&nbsp;&nbsp;Rekli su mi da jeste.
<BR>&nbsp;&nbsp;&nbsp;&nbsp;&nbsp;"Diksmajstere", glasno pozvah. Pojavio se trenutno na vratima, crven u licu, sa pola sojinog sendviča u jednoj ruci dok je u drugoj držao slušalicu. "Diksmajstere, ovi novi spotovi što sam ih upravo snimio. Želim da budu spremni do večeras."
<BR>&nbsp;&nbsp;&nbsp;&nbsp;&nbsp;On proguta zalogaj sendviča. "U redu, mister Tarbe, mislim da ćemo moći to da uradimo. Međutim, na redu je jedna druga grupa spotova..."
<BR>&nbsp;&nbsp;&nbsp;&nbsp;&nbsp;"Stopirajte ih", naredih. "To su nove instrukcije odozgo. Hoću da vidim one prve spotove za jedan sat - to je odgovarajuće vreme da ih sve kompletno emitujemo. Sve ostale odstranite; koristite samo nove. Učinite to, Diksmajstere." I on otkasa, žvaćući usput, da izvrši naređenje.
<BR>&nbsp;&nbsp;&nbsp;&nbsp;&nbsp;Bilo je vreme da se prilegne.
<BR>&nbsp;&nbsp;&nbsp;&nbsp;&nbsp;Čim je Diksmajster izišao ustao sam i otišao, zatvorivši prethodno vrata. Neću ih više otvarati, barem ne u ovom istom svetu. Vrlo je verovatno bilo da ih više nikad neću otvoriti.
<BR>
<BR>&nbsp;&nbsp;&nbsp;&nbsp;&nbsp;Moja nova kancelarija bila je daleko manje luksuzna od one stare, posebno zbog mesta gde se nalazila: čak dole, u subterenu šest. Pa, ipak, uzevši u obzir zbilja kratko vreme koje sam im dao, Kućepaziteljstvo je uradilo najbolje što je moglo. Stavili su unutra sve što sam tražio, uključujući i zid sa desetak ekrana za direktno prikazivanje ma kog materijala koji odaberem. Nalazilo se tu i desetak stolova, koje su zauzimali članovi moje nove male radne ekipe. Što je najbolje od svega, Inžinjerijsko je zatvorilo nekoliko starih ulaza i probilo nekoliko novih, baš onako kako sam bio naredio. Nije više bilo direktne kominikacije između hodnika i Centrale. Jedini put do mozga Agencije vodio je kroz moju novu kancelariju (bivša skladišta). Prostorijica u kojoj su dežurni inženjeri uobičajavali da dremaju tokom dužnosti bila je prazna, a vrata što su vodila u nju - zabravljena. Što se samih inženjera tiče, oni su već odavno bili otišli, pošto sam im svima dao dopust od nedelju dana na temelju toga što je sistem automatizovan i stopostotno siguran i što sam želeo u to da se uverim ostavljajući ga da funkcioniše određeno vreme bez prisustva kvalifikovanog osoblja. Bili su sumnjičavi sve dok ih nisam ubedio da ničiji posao ne dolazi u pitanje; posle toga su otišli prilično zadovoljni.
<BR>&nbsp;&nbsp;&nbsp;&nbsp;&nbsp;Ukratko, mestašce je bilo onakvo kakvim sam ga i zamišljao, sa svim onim za šta sam mislio da je neophodno kako bi moj projekat uspeo. Sasvim je drugo pitanje bilo da li je sve to bilo dovoljno; međutim, bilo je već isuviše dockan da bih još i o tome razmišljao. Nabacio sam svoj najbolji i najpoverljiviji osmeh kada sam se približio Džimiju Paleologu, koji je sedeo za svojim 'recepcionim' stolom u hodniku. "Imate li sve što vam treba?" upitah ga srdačno.
<BR>&nbsp;&nbsp;&nbsp;&nbsp;&nbsp;Zatvarao je sporo ladicu u stolu, kako bi mi pokazao revolver koji se gnezdio unutra, a zatim se i on meni osmehnu. Čovek ga nije mogao kriviti zbog toga što se činilo da se u njegovom osmehu nalazi nagoveštaj napetosti; nakon što je prošao kroz Detoks Centar obećali su mu njegov stari posao kembelijanskog tehničara; tada sam ga ja našao i nagovorio ga da prihvati ovaj posao. "Gert i ja smo postavili jednu mrežu kraj vrata, a drugu u vašu sobu", izvesti me on. "Svi su naoružani sem Nelza Rokvela - ne uspeva da u dovoljnoj meri podigne ruku. Kaže da bi voleo da za sebe prikači limbičku granatu, za svaku eventualnost - šta kažete na to?"
<BR>&nbsp;&nbsp;&nbsp;&nbsp;&nbsp;"Mislio sam da će nam on predstavljati veću opasnost nego svi ostali", nasmejah se, mada sam pomislio da ta ideja zapravo zaslužuje pažnju. Međutim, limbičke rakete ne dolaze u obzir. Eksploziv, da. Možda, čak, mini-pakovanje. Ukoliko stvari krenu loše svi bismo radosno prihvatili lepo, čisto isparavanje, za razliku od alternative... A onda prestadoh o tome da mislim i krupnim koracima se uputih u subteren.
<BR>&nbsp;&nbsp;&nbsp;&nbsp;&nbsp;Gert Martels skoči i obisnu se o mene. Od svih mojih ljudi nju sam najteže regrutovao, čak i nakon što sam upotrebio sav Agencijski uticaj; konačno sam, ipak, nekako uspeo - i ona mi je bila beskrajno zahvalna. "Ah, Teni", kikotala se i jecala istovremeno, "mi smo to zbilja učinili."
<BR>&nbsp;&nbsp;&nbsp;&nbsp;&nbsp;"Već smo pola posla obavili", složih se. "Prvi spotovi treba da krenu svakog trenutka."
<BR>&nbsp;&nbsp;&nbsp;&nbsp;&nbsp;"Već su krenuli!" viknu debela Mari sa svoga kauča kraj zida. "Upravo smo videli Gveni - bila je sjajna!" Gvendolin Baltik je bila najmlađa od mojih regruta - imala je petnaest godina i tužnu životnu priču. Pronašao sam je preko Nelzona Rokvela; bila je proizvod razorene porodice - majci su joj uništili mozak zbog brojnih prevara sa kreditnim karticama, a otac joj se ubio, jer nije hteo da se podvrgne detoks-postupku; imao je naviku na Niko-Hajp... Odredio sam je da vodi kampanju Marš Dolara, koja je imala za cilj prikupljanje novca za nove i bolje Detoks Centre. Pustio sam da ona krene prva, jer je to bio probni balon, za koji je bilo najmanje verovatno da će aktivirati ljude iz mreže za prihvatanje sadržaja reklama i njihov kontinuitet. "Bila je izvrsna", blistala je Mari, a mala Gveni porumene.
<BR>&nbsp;&nbsp;&nbsp;&nbsp;&nbsp;Ukoliko su već krenuli, onda smo mogli uskoro da očekujemo reakciju. Do nje je došlo za deset minuta. "Društvo dolazi", oglasi se Džimi Paleolog iz hodnika. Kada sam video o kome je reč, naredih mu da ga pusti unutra.
<BR>&nbsp;&nbsp;&nbsp;&nbsp;&nbsp;Bio je to Diksmajster. Žurio je dole sa hitnim porukama. "Mister Tarbe", otpoče on, ali ga zbuniše pretrpani stolovi. Zapravo, ne stolovi, već oni koji su bili za stolovima. "Mister Tarbe?" upita me on nezadovoljno. "Vi ovde držite talente. Glumce?"
<BR>&nbsp;&nbsp;&nbsp;&nbsp;&nbsp;"U slučaju da nam zatrebaju za neke ispravke u poslednjem momentu", rekoh spremno, gestikulirajući prema Gerti da makne ruku sa revolvera u fioci. "Tražili ste me zbog nečega?"
<BR>&nbsp;&nbsp;&nbsp;&nbsp;&nbsp;"Oh, da, do đavola - hoću da kažem, da, mister Tarbe. Dobijam pozive iz mreže. Pregledali su vaše nove promo-teme za kandidate ..."
<BR>&nbsp;&nbsp;&nbsp;&nbsp;&nbsp;"Znam!" rekoh uz najgrozniju grimasu. "Šta je to, do đavola, Diksmajstere? Zar ih puštate da cenzurišu reklamiranje?"
<BR>&nbsp;&nbsp;&nbsp;&nbsp;&nbsp;Delovao je šokirano. "Ne, nikako, mister Tarbe! Samo nekoliko ljudi iz Odeljenja Za Prihvatanje Sadržaja misli da tu ima, ovaj, izvesnih nagoveštaja, ah, ko - Ah, Kon..."
<BR>&nbsp;&nbsp;&nbsp;&nbsp;&nbsp;"Konzervacionizma, mislite?" zapitah ga ljubazno. "Pogledajte me, Diksmajstere - ličim li vam ja na Konzervacionistu?"
<BR>&nbsp;&nbsp;&nbsp;&nbsp;&nbsp;"Oh, ne, zaboga, mister Tarbe!"
<BR>&nbsp;&nbsp;&nbsp;&nbsp;&nbsp;"Ili, možda, mislite da bi ova Agencija stavila konzervacionističke ideje u političke reklame?"
<BR>&nbsp;&nbsp;&nbsp;&nbsp;&nbsp;"Ne bi, nikada! Međutim, nije reč o reklamama za kandidate. Reč se o toj kampanji prikupljanja novca. O Maršu Dolara!" Znao sam, sam sam to smislio - kampanja za nove i bolje Detoks Centre.
<BR>&nbsp;&nbsp;&nbsp;&nbsp;&nbsp;"To, takođe, dovode u pitanje?" upitah ga, smešeći se svojim dakle-opet-su-se-mašili-svojih-starih-trikova osmehom.
<BR>&nbsp;&nbsp;&nbsp;&nbsp;&nbsp;"Ovaj, u stvari, da, ali nisam to želeo da vas pitam. Stvar je u sledećem: pregledao sam akta i nigde nisam pronašao naređenje odozgo za otpočinjanje čitave te kampanje."
<BR>&nbsp;&nbsp;&nbsp;&nbsp;&nbsp;"Pa, razume se da niste mogli da ga nađete", rekoh raširivši oči od iznenađenja. "Pretpostavljam da Val nije imao vremena da ga dovrši. Verovatno ga je odlazak na Mesec sprečio u tome. Pustite to Diksmajstere", naredih mu konačno. "Čim se vrati, spočitnuću mu to. Lepo je što ste to zapazili, Diksmajstere!"
<BR>&nbsp;&nbsp;&nbsp;&nbsp;&nbsp;"Hvala, mister Tarbe", uzviknu on smešeći se i pocupkujući. "Ipak ću još jednom potražiti naređenje."
<BR>&nbsp;&nbsp;&nbsp;&nbsp;&nbsp;"Naravna stvar." Razume se da hoće. Isto se tako razume da ga neće naći, pošto ga nije ni bilo. "I ne slušajte te brbljarije ljudi iz mreže. Recite im da se mi ovde ne igramo klikera. Ne bih želeo da budemo prinuđeni da podnosimo tužbu za Kršenje Ugovora."
<BR>&nbsp;&nbsp;&nbsp;&nbsp;&nbsp;On se trže i ode, mada nije mogao, a da još jednom ne pogleda začuđeno Mari i Gert Martels, koje su se gurale oko Marinog stonog monitora.
<BR>&nbsp;&nbsp;&nbsp;&nbsp;&nbsp;"Postaje vruće, zar ne?" upita Gert.
<BR>&nbsp;&nbsp;&nbsp;&nbsp;&nbsp;"Da", složih se. "Gledate li to nekoga od naših? Prikažite mi molim vas!"
<BR>&nbsp;&nbsp;&nbsp;&nbsp;&nbsp;Mari pritisnu dugme na svojoj kontrolnoj tabli i prvi od zidnih ekrana se upali prikazujući materijal iz mreže. Išao je Nelzon Rokvel. Oči su mu blistale; glava mu je bila sva obmotana zavojima. Izgovorio je svoj tekst u jednom dahu: ".... naprsla petela, to jest kolena čašica, dva slomljena rebra, unutrašnje krvarenje i potres mozga. Eto što su mi učinili kada nisam mogao da platim stvari koje uopšte nisam želeo..."
<BR>&nbsp;&nbsp;&nbsp;&nbsp;&nbsp;Gert se zakikota. "Baš je cakan, zar ne?"
<BR>&nbsp;&nbsp;&nbsp;&nbsp;&nbsp;"Pravi srcelomac", složih se dobrodušno. "Da li ste svi ostavili svoje revolvere na mestima koja su vam lako dostupna u slučaju gužve?" Gert klimnu, a osmeh joj se iznenada zarmznu u licu. Više to nije bio osmeh. Bila je to grimasa. Pomislih da su problemi koje sam imao oko njenog dolaska bili vredni truda.
<BR>&nbsp;&nbsp;&nbsp;&nbsp;&nbsp;Rokvel skide pogled sa svoje slike na ekranu i zagleda se u mene.
<BR>&nbsp;&nbsp;&nbsp;&nbsp;&nbsp;"Misliš li da će doći do frke, Teni?" upita me. Glas mu nije drhtao, ali primetih da mu leva ruka, ona što nije bila u zavojima, visi u blizini ladice. Šta je moglo biti unutra? Revolver ne; nadao sam se da nije ni granata - još nisam bio doneo odluku po tom pitanju.
<BR>&nbsp;&nbsp;&nbsp;&nbsp;&nbsp;"Pa, nikad se ne zna, zar ne?" odgovorih dok sam se bajagi slučajno muvao oko njegovog stola. "Dobro je biti spreman za svaki slučaj, nije li tako?" Svi klimnuše, a ja iskrivih vrat ne bih li video sadržaj njegove ladice. Bilo mi je potrebno nekoliko trenutaka da shvatim da to nije bila granata; bila je to jedna od onih njegovih prokletih Minijaturnih Autentičnih Posmrtnih Vodećih Muških Modela Za Donje Rublje Od Imitacije Bakra. Gotovo sam se zagušio od siline sažaljenja koje osetih. Jadni momak! "Nelze", rekoh blago, "ako se izvučemo iz ovoga, obećavam ti da ćeš iduće nedelje biti u Detoks Centru."
<BR>&nbsp;&nbsp;&nbsp;&nbsp;&nbsp;Koliko sam mogao da vidim kroz one silne zavoje izraz njegovog lica je bio uplašen, ali odlučan, i učini mi se da je potvrdno klimnuo. Tada se obratih svima: "Ovo će biti duga noć. Bilo bi dobro da svi malo odremamo - u smenama."
<BR>&nbsp;&nbsp;&nbsp;&nbsp;&nbsp;Svi se složiše sa ovim mojim predlogom, i dok se ja uputih u svoju kancelariju oni nastaviše da gledaju kraj Rokvelovog spota. "... to je moja priča, i ukoliko biste želeli da mi pomognete da budem izabran molim vas da pošaljete vaše priloge..."
<BR>&nbsp;&nbsp;&nbsp;&nbsp;&nbsp;Zatvorih za sobom vrata i odoh pravo do svog stola. Probuših najnovije Doba Reklamiranja i zagledah se u monitor. Nisu čekali na redovno izdanje. Objavili su vanredno. Naslovi su bili u sledećem stilu:
<BR>
<BR>&nbsp;&nbsp;&nbsp;&nbsp;&nbsp;Šokantni Novi Mrežni
<BR>&nbsp;&nbsp;&nbsp;&nbsp;&nbsp;Spotovi iz H & K FCC
<BR>&nbsp;&nbsp;&nbsp;&nbsp;&nbsp;Istraživačkog Centra
<BR>
<BR>&nbsp;&nbsp;&nbsp;&nbsp;&nbsp;Odista je postajalo toplije.
<BR>&nbsp;&nbsp;&nbsp;&nbsp;&nbsp;Nisam bio baš sasvim iskren sa njima. Ponekad se znalo kada će doći do nevolje. I ja sam to znao. Znao sam da će uskoro nastati problemi.
<BR>
<BR>&nbsp;&nbsp;&nbsp;&nbsp;&nbsp;Sledio sam svoje sopstvene instrukcije, ali ne mnogo uspešno. Nisam mogao da zaspim. Kada mi je to konačno pošlo za rukom nisam se previše okrepio, i spavanje se okončalo gužvom - sanjao sam loš san, spolja je dopirala buka koja mi je išla na nerve, a bio je tu i razdražujući poziv od Diksmajstera. Napustio je nadu da će te noći otići kući i svaki čas me je zvao kako bi me obavestio o najnovijim urgentnim žalbama iz Fer Reklamne Prakse i ljudi iz mreže. Nije bilo problema sa njima. Svaki put bih mu naredio da sredi stvar i on je to zbilja dobro obavljao. Tri puta te noći je iz kreveta dizao advokate Hejzldajn & Ku agencije koji su morali da obrlaćuju sudiju da ne izda Nalog za zabranu reklamne delatnosti. Uspeli su da prolongiraju stvar. Za nedelju dana ili manje trebalo je da se obave saslušanja: međutim, za mnogo manje vremena no što je nedelja dana to, na ovaj ili onaj način, neće uopšte imati značaja.
<BR>&nbsp;&nbsp;&nbsp;&nbsp;&nbsp;Kada bih s vremena na vreme provirio izvan kancelarije mogao sam da vidim da moja moćna družina ne spava ništa bolje od mene. Probudili bi se uplašeni od čudnih šumova - brzo su se budili, a u san su tonuli sporo i sa nelagodnim osećanjem, jer su svi oni, takođe, imali svoje loše snove. Ne mogu da kažem da su svi moji snovi bili more. Međutim, nijedan od njih nije bio odista lep. Poslednji kojeg se sećam bio je o Božiću, o nekom neverovatnom budućem Božiću što sam ga provodio sa Mici. Bilo je to poput sećanja na prizore iz detinjstva: čađavi sneg prljao je prozore, a božićna jelka cvrkutala svoje poruke o poklonima... s tim što Mici nije prestajala da trga reklame sa jelke i da baca u klozetsku šolju ukrase i ostale drangulije. Neko je lupao na vrata i ja sam znao da su to Božić-Batini Pomoćnici sa izvučenim revolverima i da su spremni da naprave ršum...
<BR>
<BR>&nbsp;&nbsp;&nbsp;&nbsp;&nbsp;Deo sna je bio istinit. Neko je zbilja bio ispred vrata.
<BR>&nbsp;&nbsp;&nbsp;&nbsp;&nbsp;Da sam bio raspoložen za klađenje tipovao bih na Matorog. Bili smo u istom gradu i bez problema je mogao da dođe i da mi zakuca na vrata. Nisam pogodio. Matori mora da je bio u Rimu sa Mici i Dezom - najverovatnije već na pola puta ovamo, kako bi ugasio neočekivani požar - jer je na vratima stajao Val Damboa. Prokleti kučkin sin! Čovek odista nije smeo da poveruje da će on ostati nasamaren i kada ga neko obmane jer je bilo očito da je on mene namagarčio. "Znači, nisi uspeo da uhvatiš brod za Mesec?" rekoh glupo. Pogled mu je bio pun zlobe.
<BR>&nbsp;&nbsp;&nbsp;&nbsp;&nbsp;Ali pogled mi ni upola nije bio tako zao kao ono što je imao u ruci. To nije bio revolver - omamljivač, niti, čak, onaj smrtonosni. Bilo je to nešto gore od obe pomenute stvari. Kembelijansko oružje. Civilima je bilo strogo zabranjeno da ga poseduju. Štaviše, moglo je da se koristi samo u određenim oblastima. A najgore od svega bilo je to što je Mari, ostavši sama u kancelariji, zadremala na svom ležaju. Val je prošao kroz zaštitne mreže na vratima pre no što je bilo ko mogao da ga zaustavi.
<BR>&nbsp;&nbsp;&nbsp;&nbsp;&nbsp;Tresao sam se. To je samo po sebi bilo iznenađujuće - kad bolje razmislim. Jer, nisam verovao da bilo šta može uplašiti osobu koja je, poput mene, pre toga već bila poprilično uplašena. Nisam bio u pravu. Gledajući u bleštavu njušku limbičkog projektora osetih kako mi se srce ledi, a kičma pretvara u pihtije. On usmeri projektor u mom pravcu. "Kopile nijedno!" zareža on. "Znao sam da nešto smeraš, čim si me onako požurivao. Dobra je stvar što se na terminalu uvek nađe neki Mokac koga nije teško ubediti da besplatno putuje, pa sam se tako vratio i sačekao da te uhvatim na delu!"
<BR>&nbsp;&nbsp;&nbsp;&nbsp;&nbsp;Val Damboa je uvek previše pričao. To mi je omogućilo da se sredim. Rekoh mu, sa svom hrabrošću koju sam mogao da skupim, sileći se pri tom na osmeh i zadržavajući hladan i ubedljiv ton - ili mi se samo tako činilo, pošto nije zvučalo kako sam se nadao: "Isuviše dugo si čekao, Vale! Sve je gotovo. Reklame se već emituju."
<BR>&nbsp;&nbsp;&nbsp;&nbsp;&nbsp;"Nećeš biti živ, da bi mogao da uživaš u njima", povika on podižući cev projektora.
<BR>&nbsp;&nbsp;&nbsp;&nbsp;&nbsp;Ipak, zadržah osmeh. "Vale", rekoh strpljivo, "ti si budala. Zar ne znaš šta se dešava?"
<BR>&nbsp;&nbsp;&nbsp;&nbsp;&nbsp;Cev projektora malčice zadrhta i on sumnjičavo upita. "Šta?"
<BR>&nbsp;&nbsp;&nbsp;&nbsp;&nbsp;"Morao sam da te sklonim s puta", objasnih mu razložno, "jer previše pričaš. Mici mi je tako naredila. Nije imala poverenja u tebe."
<BR>&nbsp;&nbsp;&nbsp;&nbsp;&nbsp;"Nije imala poverenja u mene?"
<BR>&nbsp;&nbsp;&nbsp;&nbsp;&nbsp;"Jer si nepouzdan, zar ne vidiš? Ne moraš meni da veruješ - uveri se sam. Sledeća reklama je lično Micina..." I ja pogledah na zidni ekran...
<BR>&nbsp;&nbsp;&nbsp;&nbsp;&nbsp;Kao i Val Damboa. I pre toga je napravio nekoliko grešaka, ali ova je bila presudna. Nije obraćao pažnju na Mari.
<BR>&nbsp;&nbsp;&nbsp;&nbsp;&nbsp;Čovek ne može baš sasvim da ga krivi zbog toga, imajući u vidu činjenicu da je Mari očigledno bila unutra, ali je on imao razloga da zbog toga zažali. Začu se hitac iz njenog revolvera-omamljivača i limbički projektor ispade iz Valove ruke, a Val se sruši odmah za njim.
<BR>&nbsp;&nbsp;&nbsp;&nbsp;&nbsp;Malo kasnije vrata skladišta se otvoriše i ostatak moje družine nahrupi unutra, probuđen iz svog nelagodnog dremeža. Mari se jednim laktom naslonila na svoj ležaj, koji je sadržao njeno mehaničko srce. Bila je vezana za nj, ali je mogla, kada je to bilo potrebno, da oslobodi jednu ruku i da pripuca iz revolvera. Zadovoljno se smeškala. "Ulovila sam ga za tebe, Teni", reče ponosno.
<BR>&nbsp;&nbsp;&nbsp;&nbsp;&nbsp;"Odlično si to izvela", rekoh, a onda se obratih Gert Martels: "Pomozi mi da ga odnesemo u skladište."
<BR>&nbsp;&nbsp;&nbsp;&nbsp;&nbsp;I tako smo ga odvukli u sobičak u kome su nekada inženjeri prespavljivali svoja dežurstva i ostavili ga da učini to isto. Limbički projektor sam dao Džimiju Paleologu. Nisam mogao da podnesem dodir sa tom stvari, ali sam mislio da će za njega to biti dragocen prilog našem ograničenom arsenalu. Međutim, loše sam mislio. Munjevito je odjurio u hodnik, držeći u ruci projektor. Iz WC-a se začu zvuk tekuće vode i on se vrati sa mokrim projektorom. "Ovaj nikada više neće proraditi", promrmlja i baci oružje u korpu za otpatke. "Šta kažeš, Teni? Hoćemo li da nastavimo sa spavanjem po smenama?"
<BR>&nbsp;&nbsp;&nbsp;&nbsp;&nbsp;Odmahnuh glavom. Soba za spavanja trenutno je služila kao zatvor, a - sem toga - svi smo bili budni i relativno bodri. "Mogli biste malo i da se zabavite", rekoh im i ostavih ih da skuvaju Kaf kako bi se sasvim otrgli od dremeža. Želeo sam da bacim pogled na Doba Reklamiranja u svojoj kancelariji, gde sam mogao da budem sam.
<BR>&nbsp;&nbsp;&nbsp;&nbsp;&nbsp;Vesti baš i nisu bile tako ohrabrujuće. Trenutno su emitovali isključivo biltene sa naslovima poput ovih:
<BR>
<BR>&nbsp;&nbsp;&nbsp;&nbsp;&nbsp;FCC Upravnik Zahteva
<BR>&nbsp;&nbsp;&nbsp;&nbsp;&nbsp;Krivično Gonjenje
<BR>&nbsp;&nbsp;&nbsp;&nbsp;&nbsp;i
<BR>&nbsp;&nbsp;&nbsp;&nbsp;&nbsp;Uništenje Mozga kao Najverovatniji
<BR>&nbsp;&nbsp;&nbsp;&nbsp;&nbsp;Ishod u Slučaju H & K
<BR>
<BR>&nbsp;&nbsp;&nbsp;&nbsp;&nbsp;Protrljah nelagodno stražnju stranu vrata, pitajući se kako to izgleda biti biljka i vegetirati.
<BR>&nbsp;&nbsp;&nbsp;&nbsp;&nbsp;Nisam morao dugo da se bavim tim neugodnim umovanjem, jer je izgleda Mici konačno uspela da uhvati noćnu raketu iz Rima. Čula se cika i piska, kao i nekoliko grohotnih osmeha. Kada sam otvorio vrata ugledao sam upravo nju. Uhvaćenu u mrežu što ju je držala Gert Martels. "Šta ćemo sa njom da uradimo?" upita Nelz Rokvel kroz svoje silne zavoje. "U skladištu ima još dosta slobodnog mesta."
<BR>
<BR>&nbsp;&nbsp;&nbsp;&nbsp;&nbsp;Odmahnuh glavom. "Ne, ona slobodno može da dođe u moju kancelariju."
<BR>&nbsp;&nbsp;&nbsp;&nbsp;&nbsp;Kada Mari prosu sok na mrežu Mici posrnu i gotovo pade. Brzo se, međutim, sabra i obrecnu na mene: "Tene, budalo!" uzviknu. "Šta to, do đavola, uobražavaš da radiš?"
<BR>&nbsp;&nbsp;&nbsp;&nbsp;&nbsp;Pomogoh joj. "Nije trebalo da me lečite, Mici. Uspeli ste u tome u potpunosti."
<BR>&nbsp;&nbsp;&nbsp;&nbsp;&nbsp;Donja vilica joj se opusti. Pustila me je da je uzmem za ruku i odvedem do kancelarije. Uz dosta napora ona sede i zagleda se u mene. "Teni", ponovo me upita, "znaš li šta si učinio? Nisam mogla da poverujem kada su mi rekli šta si stavio u mrežu pod firmom političkih reklama - to je nečuveno!"
<BR>&nbsp;&nbsp;&nbsp;&nbsp;&nbsp;"Ljudi govore istinu, da", klimnuh potvrdno glavom. "Koliko ja znam, to niko pre mene nije uradio."
<BR>&nbsp;&nbsp;&nbsp;&nbsp;&nbsp;"Oh, Teni! Istina! Odrasti već jednom!" A onda ponovo pade u vatru. "Kako možeš pobediti sa istinom?"
<BR>&nbsp;&nbsp;&nbsp;&nbsp;&nbsp;Rekoh joj uljudno: "Dok su me detoksikovali u Centru imao sam dosta vremena za samoispitivanje - to je bilo bolje nego preseći sebi vrat. Postavljao sam samome sebi različita pitanja. Dozvoli da ti postavim jedno od njih: na koji način je ono što činimo pravilno?"
<BR>&nbsp;&nbsp;&nbsp;&nbsp;&nbsp;"Teni..." Bila je zaista šokirana. "Zar ti da braniš trgovce? Opljačkali su svoju sopstvenu planetu, a sada hoće da učine isto i sa Venerom!"
<BR>&nbsp;&nbsp;&nbsp;&nbsp;&nbsp;"Ne", odvratih tresući glavom, "ne odgovaraš na moje pitanje. Nisam te pitao zašto oni nisu u pravu, jer znam zašto nisu u pravu. Želeo sam da znam da li smo mi u pravu."
<BR>&nbsp;&nbsp;&nbsp;&nbsp;&nbsp;"U poređenju sa Zemljanima..."
<BR>&nbsp;&nbsp;&nbsp;&nbsp;&nbsp;"Ne, ne možeš tako da postaviš stvar. Ne u 'poređenju sa'. Vidiš, nije dovoljno biti manje loš. I manje loš još je loš."
<BR>&nbsp;&nbsp;&nbsp;&nbsp;&nbsp;"Nikada još nisam čula takva pobožna naklapanja", poče ona, a zatim zastade osluškujući. Iznenada su se u predsoblju začuli zvuci žučne prepirke: besni muški glas - Hejzldajnov? Zatim glas koji je izdavao naređenja visokim tonom - Gert Martels? Potom se začu zvuk što je poticao od zatvaranja vrata. Zurila je ispitivački u mene. "Nikad nećeš uspeti", prošapta ona najzad.
<BR>&nbsp;&nbsp;&nbsp;&nbsp;&nbsp;"Može biti. Međutim", objasnih joj, "ne zaboravi da sam uredio ovo mesto zato što je pored Centrale. Sve Agencijine komunikacione veze prolaze ovuda, tako da je zgrada isključena, a Vekerhati imaju naređenje da puštaju osoblje unutra, a ne napolje."
<BR>&nbsp;&nbsp;&nbsp;&nbsp;&nbsp;"Ne, Teni", jecala je, "ne mislim na ovaj trenutak. Mislim na ono posle. Znaš li šta će učiniti s tobom?" Koža na vratu mi se naježi, jer sam znao. "Verovatno će mi uništiti mozak, ili će me jednostavno ubiti", priznadoh. "Međutim, Mic, to dolazi u obzir samo u slučaju ako ne uspem. Trenutno se emituju dvadeset dve zasebne reklame. Hoćeš li da pogledaš koju?" Okrenuh se ka monitoru, ali me ona zaustavi.
<BR>&nbsp;&nbsp;&nbsp;&nbsp;&nbsp;"Videla sam. Tog debelog bogalja što objašnjava kako su je naterali da jede prekomerne količine hrane - ili domoroca koji kaže da je životni stil njegovog naroda uništen..."
<BR>&nbsp;&nbsp;&nbsp;&nbsp;&nbsp;"Mari, da. I Sudanac." To što sam ih našao bio je pomalo i srećan slučaj - obavila je to Gert Martels čim sam je na jemstvo izbavio iz pritvora i rekao joj šta želim. "To su samo dve reklame, ljubavi. Ona sa Džimijem Paleologom, koji objašnjava kako deluje kembelijanska tehnika na urođenike i na ljude poput mene, zbilja je dobro. Dobar je, takođe, i Nelz Rokvel..."
<BR>&nbsp;&nbsp;&nbsp;&nbsp;&nbsp;"Videla sam ih, kažem ti! Ah, Teni, mislila sam da si na našoj strani."
<BR>&nbsp;&nbsp;&nbsp;&nbsp;&nbsp;"Ni s vama ni protiv vas, Mic."
<BR>&nbsp;&nbsp;&nbsp;&nbsp;&nbsp;Ona se podrugljivo nasmeja. "Pravi recept za neaktivnost." Međutim, nisam morao ništa da joj kažem na to; nisam nikako mogao da budem okrivljen za neaktivnost, i ona se setila toga čim je izgovorila te reči. "Nećeš uspeti, Teni. Ne možeš pobediti zlo detinjastim milosrđem."
<BR>&nbsp;&nbsp;&nbsp;&nbsp;&nbsp;"Možda ne mogu. Možda se zlo uopšte ne može pobediti. Možda su svetske socijalne nevolje toliko uznapredovale da će zlo trijumfovati. Ali vi, Mici, ne morate biti saučesnici u toj prljavoj raboti. I ne smete se predati, poput vašeg heroja Miča Kortnija."
<BR>&nbsp;&nbsp;&nbsp;&nbsp;&nbsp;"Teni!" Nije više bila ljuta, kao maločas; šokiralo ju je moje svetogrđe.
<BR>&nbsp;&nbsp;&nbsp;&nbsp;&nbsp;"Ali on je upravo to učinio, Mici. On nije rešio problem. Pobegao je od njega."
<BR>&nbsp;&nbsp;&nbsp;&nbsp;&nbsp;"Mi ne bežimo."
<BR>&nbsp;&nbsp;&nbsp;&nbsp;&nbsp;Klimnuh. "U redu, vi se borite. I koristite isto oružje. I dobijate iste krajnje rezultate! Trgovci su pretvorili ovu planetu u deset milijardi bezumnih usta - a vi hoćete da ta usta umru od gladi, jer samo tako možete biti ostavleni na miru! Da se razumemo, ja nisam na njihovoj strani, niti sam na vašoj. Ne želim da se opredelim! Pokušavam sa nečim drugačijim."
<BR>&nbsp;&nbsp;&nbsp;&nbsp;&nbsp;"Sa istinom."
<BR>&nbsp;&nbsp;&nbsp;&nbsp;&nbsp;"Mici, istina je", rekoh svečano, "jedino oružje koje imamo i koje može obe strane sačuvati od međusobnog uništenja!"
<BR>&nbsp;&nbsp;&nbsp;&nbsp;&nbsp;Posle ovih reči zastadoh. Upustio sam se u veliku govoranciju i sam Bog zna do kakvih bi se oratorskih visina vinuo pred mojim auditorijumom koji je bio oličen u jednoj jedinoj osobi. Međutim, ono najbolje sam već bio rekao, i to sam imao snimljeno na traci. Stavih prste na tastaturu s namerom da prikažem svoju sopstvenu reklamu i zaustavih se držeći prst na odgovarajućem dugmetu. "Slušaj, Mici", rekoh, "sve u svemu napravio sam dvadeset dve reklame - svaki od sedmoro ljudi koje sam koristio glumio je u po tri reklame..."
<BR>&nbsp;&nbsp;&nbsp;&nbsp;&nbsp;"Kakvih sedam?" zapita me ona sumnjičavo. "Videla sam samo četvoro ovde."
<BR>&nbsp;&nbsp;&nbsp;&nbsp;&nbsp;"Dvoje od njih su bili deca, pa sam ih otpremio odavde, zajedno sa Sudancem, koji treba da ih drži podalje od mogućih neprilika. Obrati pažnju, Mic! Ovih dvadeset jedan je tu samo da bi pripremilo auditorijum za dvadeset drugu reklamu. To jest, za moju. U stvari, ja izlažem stvar - ali to je, zapravo, u vaše ime."
<BR>&nbsp;&nbsp;&nbsp;&nbsp;&nbsp;Pritisnuh dugme i ekran ožive. Na njemu sam bio ja - ozbiljan i izmožden problemima. U pozadini se video Port Keti. "Zovem se", reče moj snimljeni glas, a profesionalni deo moga uma pomisli: nije loše, nije previše pompezno, mada je malo prebrzo rečeno - "Tenison Tarb. Reklamoautor sam prve klase, a ovo što vidite iza mene je jedan od venerijanskih gradova. Vidite li te ljude? Izgledaju baš kao i mi, zar ne? Međutim, razlikuju se od nas samo u jednoj stvari. Ne žele da im se umovi podvrgnu reklamiranju. Na nesreću, to je svuda pogoršalo stvari, jer su sada svoje umove posvetili nečem drugom. Počeli su da nas mrze. Zovu nas 'trgovcima'. Misle da hoćemo da ih pokorimo i prisilno uvedemo reklamiranje. Stoga su postali isto tako podli kao i ma koji čovek iz ma koje Agencije, a najužasnije od svega je to što su njihove sumnje opravdane. Mi ubacujemo špijune u njihovu vladu. Šaljemo ekipe terorista s ciljem da sabotiraju njihovu ekonomiju. A upravo sada nameravamo da izvršimo invaziju na njih, upotrebljavajući pri tom kembelijansko limbičko naoružanje na potpuno isti način na koji smo ga, što sam video svojim sopstvenim očima, koristili nedavno u Pustinji Gobi..."
<BR>&nbsp;&nbsp;&nbsp;&nbsp;&nbsp;Klimnuh mahinalno glavom. "Da, tačno, baš to će učiniti ako ne uspemo."
<BR>&nbsp;&nbsp;&nbsp;&nbsp;&nbsp;"Ali, ne možeš da uspeš!"
<BR>&nbsp;&nbsp;&nbsp;&nbsp;&nbsp;Stare navike se teško iskorenjuju; mada sam strahovito želeo da do kraja raspravim tu stvar sa Mici, nisam mogao a da ne bacim tužan pogled na ekran - upravo sam počinjao sa najboljim delom reklame! Međutim, rekoh joj... "To ćemo odmah saznati, Mic. Hajde da vidimo šta pričaju." I ostavljajući da ostatak moga spota prođe nezapaženo, pritisnuh dugmad na monitoru. Prva polovina naslova koji se na njemu pojavila bile su zloslutne pretnje i nemili nagoveštaji, baš kao i pre, ali tada se pojavi jedan koji učini da mi srce zaigra:
<BR>
<BR>&nbsp;&nbsp;&nbsp;&nbsp;&nbsp;Grad na Nogama, Mase se Okupljaju
<BR>
<BR>&nbsp;&nbsp;&nbsp;&nbsp;&nbsp;A ispod njega još jedan:
<BR>
<BR>&nbsp;&nbsp;&nbsp;&nbsp;&nbsp;Šef Policije Izjavljuje da su Demonstracije 'Van Kontrole'
<BR>
<BR>&nbsp;&nbsp;&nbsp;&nbsp;&nbsp;Tekst me nije zanimao. Otvorih vrata i uđoh u spoljnu kancelariju, gde je mojih vernih četvoro sedelo za svojim stolovima. "Šta je to?" upitah. "Da se možda ne igramo? Proverite kanale sa vestima, brzo."
<BR>&nbsp;&nbsp;&nbsp;&nbsp;&nbsp;"Kakvo igranje, Teni! Šta misliš šta upravo gledamo?" odazva se Gert Martels, cereći se. Čim novi zidni paneli oživeše, videh šta je izazvalo smeh na njenom licu. Lokalne stanice su se uključile u centralne programe kako bi dobile snimke o reagovanju masa. Imalo je šta i da se vidi - reakcija masa bila je fantastična.
<BR>&nbsp;&nbsp;&nbsp;&nbsp;&nbsp;"Ah, Teni", vikao je Rokvel, "ovo je veličanstveno!" Zbilja je tako i bilo. Kamere su prelazile s jednog kadra na drugi - Tajms Skver, Volstrit, Centralni Park, Riverspejs - i svugde su se dešavale iste stvari. Bilo je to najprometnije jutarnje vreme; međutim, saobaćaj se gotovo potpuno zaustavio, dok su milioni građana izvrveli na ulice i slušali portable ili gledali ekrane na zidovima zgrada - svi oni su slušali jednu od naših reklama.
<BR>&nbsp;&nbsp;&nbsp;&nbsp;&nbsp;Jedva sam mogao da dišem od silnog uzbuđenja. "Mreža", povikah. "Šta se dešava u ostalim delovima zemlje?"
<BR>&nbsp;&nbsp;&nbsp;&nbsp;&nbsp;"Ista stvar, Teni", reče Gert Martels i dodade: "Vidiš li šta se dešava tamo, u uglu?"
<BR>&nbsp;&nbsp;&nbsp;&nbsp;&nbsp;Gledali smo Junion Skver i, da, u daljem uglu videla se skupina ljudi koja nije samo mirno stajala i gledala u ekrane opuštenih vilica. Bili su zapravo veoma zaposleni - metodično i brutalno trgali su i cepali jedan od ekrana.
<BR>&nbsp;&nbsp;&nbsp;&nbsp;&nbsp;"Ogorčila ih je naša reklama", rekoh neveselo.
<BR>&nbsp;&nbsp;&nbsp;&nbsp;&nbsp;"Ne, ne, Teni! Bio je to Kelpi-Krisp! Pogledaj tamo - limbička zona? Uništili su projektor!"
<BR>&nbsp;&nbsp;&nbsp;&nbsp;&nbsp;Dok sam sve to posmatrao osetih kako se Micina ruka prikrada mojoj i kada se okrenuh ka njoj videh da mi se smeška i da su joj oči zamagljene.
<BR>&nbsp;&nbsp;&nbsp;&nbsp;&nbsp;"Ako ništa drugo, barem imaš auditorijum", reče ona, a sa vrata jedan drugi glas reče važno:
<BR>&nbsp;&nbsp;&nbsp;&nbsp;&nbsp;"Najveći auditorijum svih vremena, mister Tarbe."
<BR>&nbsp;&nbsp;&nbsp;&nbsp;&nbsp;Bio je to Diksmajster. Gert Martels je već bila izvadila revolver iz ladice i uperila ga pravo u njegovu glavu. On je čak i ne pogleda. Reče mi samo: "Bilo bi dobro da se popnete gore, mister Tarbe."
<BR>&nbsp;&nbsp;&nbsp;&nbsp;&nbsp;Moja prva misao bila je usmerena na ono najgore: "Ljudi iz Fer Prakse?" upitah. "Brišu spotove? Imaju Kontranalog?"
<BR>&nbsp;&nbsp;&nbsp;&nbsp;&nbsp;On se namršti. "Ništa od svega toga, mister Tarbe. Zaboga! Nikada pre nisam video takve vesti! Svaki od ovih novih spotova povlači optimum - plus - pedeset odziva; Marš Dolara je preplavljen prilozima - ne, ne, to uopšte nije loše."
<BR>&nbsp;&nbsp;&nbsp;&nbsp;&nbsp;"O čemu je reč, Diksmajstere", povikah.
<BR>&nbsp;&nbsp;&nbsp;&nbsp;&nbsp;On nesigurno odgovori: "Mislim na sav taj narod. Bolje dođite gore i sami pogledajte."
<BR>
<BR>&nbsp;&nbsp;&nbsp;&nbsp;&nbsp;To sam i učinio. Sa drugog sprata zgrade Agencije imao sam odličan pregled ulice, trga i prozora na susednim zgradama. Nije bilo ni inča slobodnog prostora - sve je bilo krcato ljudima.
<BR>&nbsp;&nbsp;&nbsp;&nbsp;&nbsp;Smešno je da čak ni tada, u prvi mah, nisam mogao da poverujem u sve to. Pomislio sam da je to gomila željna linča - sve dok nisam začuo uzvike odobravanja.
<BR>&nbsp;&nbsp;&nbsp;&nbsp;&nbsp;A ostali svet? Rus-Korp, Indijastrija, J. A:2 - šta je sa svima njima? I tamo su počeli da se čuju uzvici odobravanja; nisam znao gde će se sve to završiti. Narodi se oslobađaju starih navika isto tako teško kao i pojedinci. Monolite je teško srušiti.
<BR>&nbsp;&nbsp;&nbsp;&nbsp;&nbsp;Međutim, počeli su da istovaruju šatlove u Arizoni - i na monolitu su se pojavile pukotine.
</P></TD></TR></TABLE>
</CENTER>
</BODY>
</HTML>
