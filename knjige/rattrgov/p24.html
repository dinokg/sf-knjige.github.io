<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Loša je i zabrinjavajuća stvar kada se čovek poveže kao saučesnik sa grupom prestupnika u cilju vršenja zločina koji kao kaznu zaslužuju uništenje mozga. Još je gore kad se shvati da su ti prestupnici nesposobni. Ovaj kružok venerijanskih vrhunskih špijuna i sabotera mogao je, u najboljem slučaju, da računa na toliko veštine i drskosti koliko je potrebno da bi se prokrijumčarila gomila falsifikovanih kupona za kupovinu robe po sniženim cenama na blagajni super-marketa. Oni jednostavno nisu bili u stanju da obave zadatak očuvanja svoga sveta od invazije moćnih Zemljana.
<BR>&nbsp;&nbsp;&nbsp;&nbsp;&nbsp;Diksmajster se nije previše umorio toga popodneva. Kada sam dobauljao do kancelarije zaurlao sam na njega da gleda svoja posla i da me ostavi na miru - dok drugačije ne naredim. Zatim sam zaključao vrata i počeo da razmišljam.
<BR>&nbsp;&nbsp;&nbsp;&nbsp;&nbsp;Nemajući kao zaleđinu male zelene pilule ili Moku, iza kojih bi mogao da se sakrijem, suočio sam se sa golom stvarnošću. Prizor nije bio nimalo privlačan, jer je bio pun problema - posebno su se tri isticala:
<BR>&nbsp;&nbsp;&nbsp;&nbsp;&nbsp;Prvo, ako ne ubedim Venerijance da sam im potreban i da mi, čak, mogu verovati, dobri stari Hejzldajn će već znati šta treba da uradi sa mnom. Nakon toga ne bih više imao nikakvih problema.
<BR>&nbsp;&nbsp;&nbsp;&nbsp;&nbsp;Drugo, ako uradim ono što mi je rečeno, budućnost mi neće biti mnogo svetla. Nisu me konsultovali prilikom planiranja; što sam više o tome mislio, sve sam manje bio siguran da će ta stvar uspeti.
<BR>&nbsp;&nbsp;&nbsp;&nbsp;&nbsp;Treće, i najgore od svega: ako to ne uspe, onda smo svi kuvani i pečeni. Ostatak života provešćemo kao idioti ubučeni u dijapere i hraniće nas negovatelji koji nas neće baš previše voleti, a glavni intelektualni stimulans biće nam posmatranje zanimljivih svetlosnih efekata. Svi mi. Ne samo ja. Žena koju volim, takođe.
<BR>&nbsp;&nbsp;&nbsp;&nbsp;&nbsp;Nisam želeo da unište mozak, Mici Ku.
<BR>&nbsp;&nbsp;&nbsp;&nbsp;&nbsp;Isto tako, nisam želeo da unište mozak Tenisonu Tarbu. Moja, odskora stečena, jasnoća misli trezveno mi je pokazivala izlaz iz ove situacije. Trebalo je samo da podignem slušalicu i da prijavim Venerijance Komisiji za Fer Reklamnu Praksu; najverovatnije bih se izvukao sa Polarnom Kažnjeničkom Kolonijom, a možda bih čak bio degradiran do potrošačkog statusa. Ali to ne bi spaslo Mici...
<BR>&nbsp;&nbsp;&nbsp;&nbsp;&nbsp;Pred sam završetak radnog vremena Mici i Dez sazvaše sastanak odgovornog osoblja u sali za sednice. Mici je ćutala, a - takođe - nije me ni pogledala. Sve vreme je govorio Dez Hejzldajn. Rekao je da su iskrsle izvesne, ah, neočekivane prilike za ekspanziju i da bi on i Mici trebalo neko vreme da odsustvuju kako bi ih proučili. U međuvremenu, uspeli su da otkupe ugovor Vala Damboa od T. G. & Š. i on treba da dođe u svojstvu privremenog generalnog direktora; Specijalnom (Političkom) će nezavisno rukovoditi Tenison Tarb, to jest ja, i još dodade kako je siguran da ćemo obaviti posao krajnje efikasno.
<BR>&nbsp;&nbsp;&nbsp;&nbsp;&nbsp;Nije bio previše ubedljiv. Sem toga, njegovo izlaganje nije naišlo na dobar prijem. Među auditorijumom su se zapažali sumnjičavi i zabrinuti pogledi. Čim smo svi ustali da krenemo uspeo sam da se približim Mici u dovoljnoj meri da bih joj šapnuo na uvo: "Ostaću u tvom stanu, je l' važi?" Ništa mi ne odgovori; samo me pogleda i sleže ramenima.
<BR>&nbsp;&nbsp;&nbsp;&nbsp;&nbsp;Nisam imao prilike da nastavim u istom stilu, jer upravo u tom trenutku Val Damboa uđe straga i ščepa me za rame. "Imao bih dve reči s tobom, Teni", reče on i povede me u Micinu kancelariju, odnosno u svoju - od maločas. Zalupivši vrata, on uključi antiprisluškivački uređaj i reče: "Nemoj samo da postaneš previše nezavisan, Tarbe. Jesi li u stanju to da obaviš?" upita me. "Osećaš li se dobro?"
<BR>&nbsp;&nbsp;&nbsp;&nbsp;&nbsp;Odgovorih mu istim redosledom. "U stanju sam to da obavim", što je daleko više bila želja nego uverenost, i: "Osećam se kao neko ko na svojim plećima nosi čitave dve planete", što je bilo uglavnom tačno.
<BR>&nbsp;&nbsp;&nbsp;&nbsp;&nbsp;On klimnu. "Upamti samo jedno", napomenu on, "ako pustiš da jedna od njih padne, uveri se pre toga da je to baš ona koja treba da padne."
<BR>&nbsp;&nbsp;&nbsp;&nbsp;&nbsp;"Naravna stvar, Vale", odgovorih mu. "Ali koja planeta je trebalo da padne?"
<BR>
<BR>&nbsp;&nbsp;&nbsp;&nbsp;&nbsp;Pošto Mici nije rekla da ne mogu da ostanem u njenom stanu - ostao sam. Nisam očekivao da će biti u njemu te prve noći, i bi tako. Međutim, nisam bio baš sasvim sam. Val Damboa se pobrinuo da dobijem izvesno društvo. Dok sam na ulici pozivao peditaksi primetio sam mišićavog muškarca kako se vrzma oko mene; istog tog tipa video sam i ujutro kada sam odlazio iz Micinog stana - muvao se naizgled besposleno ispred zgrade. Bilo mi je svejedno. Barem su me u kancelariji ostavili samog, mada ne bih primetio i da nisu. Toliko sam imao posla. Želeo sam da tu težinu dvaju svetova skinem sa svojih ramena, a jedini način da uspem u tome bio je da im omogućim da dobiju rat... kako znam i umem.
<BR>&nbsp;&nbsp;&nbsp;&nbsp;&nbsp;Trebalo je pripremiti deset glavnih reklamnih tema za predstojeće izbore, a na raspolaganju sam imao samo nekoliko dana. Diksmajsteru sam prepustio traganje za najboljim vremenom na kanalima i vozanje društva u proizvodnom odeljenju. Sam sam u potpunosti preuzeo talenat i tekst.
<BR>&nbsp;&nbsp;&nbsp;&nbsp;&nbsp;Kada rukovodilac projekta kaže, pod uobičajenim okolnostima, da preuzima talenat i tekst, to znači da ima na raspolaganju oko pet-šest lovaca na glave i barem isto toliko reklamoautora koji izmišljaju tekstove; njegov posao se pretežno sastojao u tome da im stane na rep kako bi se uverio da oni savesno obavljaju svoja zaduženja. Sa mnom je to bilo malo drukčije. Imao sam osoblje i stao sam im na rep. Ali sam, isto tako, imao i svoje sopstvene planove. Bili su još maglvoiti u mome umu. Čak i za mene samoga bili su daleko od toga da budu zadovoljavajući. Sem toga, nisam imao nikoga sa kim bih mogao da ih razmotrim i da utvrdim do koje mere su uspeli. Međutim, oni su bili ono što me je zadržavalo u kancelariji po šesnaest sati dnevno, umesto punih deset ili dvanaest što sam ih inače tamo provodio. To i nije bilo tako loše. Gde bih, inače, mogao da utucam toliko vremena?"
<BR>&nbsp;&nbsp;&nbsp;&nbsp;&nbsp;Zapravo, znao sam gde sam želeo da utucam vreme, ali Mici je bila, bila - šta da kažem? Van mog dohvata? Zapravo, ne; spavali smo zajedno svake noći kada bi došla u grad. U stvari, nije mi pripadala, jer je krevet bio jedino mesto na kome sam je viđao, a to nije bilo često. Zahvaljujući onome što sam im rekao čitava venerijanska košnica počela je da zuji i oni su se uzmuvali u svim pravcima. Kada je bila u gradu, Mici je svaki čas imala tajne sastanke na visokim nivoima; ukoliko nije ovde sastančila, činila je to negde drugde u belom svetu. Ili ako nije sastančila, provodila bi na Mesecu po nedelju dana preuzimajući tajne, kodirane poruke što su stizale sa Venere, iz Port Ketija.
<BR>&nbsp;&nbsp;&nbsp;&nbsp;&nbsp;Jedne noći, kada sam sasvim izgubio nadu da će se pojaviti i otišao da spavam, iznenada - usred odista groznog sna o Fer Reklamnoj Praksi i snažnom čoveku koji se ušunjao u krevet do moga - skočih iz postelje i od sveg srca se obradovah kada videh da je to Mici legla kraj mene.
<BR>&nbsp;&nbsp;&nbsp;&nbsp;&nbsp;Trebalo mi je dosta vremena da se potpuno rasanim, jer sam bio sav iscrpljen, i kada mi je to pošlo za rukom Mici je već spavala. Posmatrajući je mogao sam da vidim da je bila kudikamo iscrpeljenija od mene. Da sam imao imalo saosećanja zagrlio bih je ćutke i pustio je da mirno prespava noć. Međutim, nisam tako postupio. Ustao sam i skuvao joj onu pravu kafu čudnog ukusa; zatim sam seo na ivicu kreveta i sačekao da joj do nozdrva dopre neodoljivi miris. Tako je i bilo - čim je omirisala kafu počela je da se meškolji. Nije želela da se probudi. Skroz se umotala u ćebe - virio joj je samo nos. Gledao sam je kako diše; topli dah žene koja slatko spava mešao se sa mirisom kafe. Razdraženo se okrenula na drugu stranu kreveta, promrmljavši nešto - sve što sam mogao da razaberem bilo je nešto o 'zamenjivanju spojnica'. Čekao sam. Tada se ritam njenog disanja promeni. Značilo je to da se probudila.
<BR>&nbsp;&nbsp;&nbsp;&nbsp;&nbsp;Najzad je otvorila oči. "Zdravo, Teni", reče ona.
<BR>&nbsp;&nbsp;&nbsp;&nbsp;&nbsp;"Zdravo, Mici." Pružih joj šolju sa kafom, ali se ona za trenutak nije na nju obazirala, gledajući me preko nje ispitivački.
<BR>&nbsp;&nbsp;&nbsp;&nbsp;&nbsp;"Želiš li ti zbilja da se venčamo?"
<BR>&nbsp;&nbsp;&nbsp;&nbsp;&nbsp;"Naravno, ako..."
<BR>&nbsp;&nbsp;&nbsp;&nbsp;&nbsp;Nije očekivala od mene da dovršim rečenicu. Klimnula je: "I sa mnom je isti slučaj", reče ona. "Ako." Ona se osloni na jastuke i uze šolju. "Pa", dodade očigledno odlažući tu temu za neku drugu priliku, "kako ide posao?"
<BR>&nbsp;&nbsp;&nbsp;&nbsp;&nbsp;Usudih se da joj kažem. "Imam neke prilično vruće teme za reklame. Možda bismo mogli zajedno da ih pretresemo." Dakle, propala je još jedna tema za razgovor. Ispružih ruku i dodirnuh joj rame. Nije se protivila, ali nije ni reagovala sa mnogo entizujazma. Bilo je tu još mnogo drugih stvari o kojima sam hteo sa njom da diskutujem. Na primer: gde ćemo živeti. Želimo li uopšte decu. Ako želimo - da li da bude muškog ili ženskog pola. Kako ćemo se zabavljati i razonođivati. I stvar koja je uvek draga onima koji se tek venčavaju - koliko i na koje sve načine ćemo voleti jedno drugo...
<BR>&nbsp;&nbsp;&nbsp;&nbsp;&nbsp;Međutim, ne rekoh ništa od svega ovoga. Umesto toga, upitah je: "Šta ti znači to 'zamenjivanje spojnica', Mici?"
<BR>&nbsp;&nbsp;&nbsp;&nbsp;&nbsp;Ona sede pravo kao sveća i prosu kafu u tanjirić, izbečivši se u mene. "Šta me to, do đavola, pitaš, Teni?"
<BR>&nbsp;&nbsp;&nbsp;&nbsp;&nbsp;"To mi zvuči kao da govoriš o sabotiranju opreme kembelijanskih projektora", odgovorih mirno. "Zar nisam u pravu? Verovatno infiltriraš svoje ljude u limbičke jedinice, s ciljem da onesposobe što više mašinerije."
<BR>&nbsp;&nbsp;&nbsp;&nbsp;&nbsp;"Zaveži, Ten."
<BR>&nbsp;&nbsp;&nbsp;&nbsp;&nbsp;"Ako je tako", nastavih razložno, "bojim se da od te rabote neće ništa ispasti. Gledaj, put do Venere je dug i oni moraju imati nekoliko kompletnih posada, koje regularno smenjuju jedna drugu. Sav njihov posao sastojaće se u neprestanom proveravanju opreme. Imaće sasvim dovoljno vremena na raspolaganju da poprave sve što im pokvarite."
<BR>&nbsp;&nbsp;&nbsp;&nbsp;&nbsp;Ovo ju je potreslo. Spustila je šolju na pod pored kreveta i zurila u mene.
<BR>&nbsp;&nbsp;&nbsp;&nbsp;&nbsp;"Druga stvar koja me brine u vezi s tim", nastavih ja, "jeste sledeće: kada ustanove da je posredi sabotaža, počeće da tragaju za počiniocima. Razume se, zemaljske obaveštajne službe su zaparložene, otupele i samozadovoljne - dugo vremena nisu morale ni o čemu da brinu. Međutim, upravo vi ih možete probuditi."
<BR>&nbsp;&nbsp;&nbsp;&nbsp;&nbsp;"Teni", razjari se ona, "okani se toga. Radi svoj prokleti posao. Ostavi nas da brinemo o bezbednosti!"
<BR>&nbsp;&nbsp;&nbsp;&nbsp;&nbsp;Tada uradih ono što je trebalo da uradim odmah. Ugasih svetlo, uvukoh se u krevet pored nje i uzeh je u naručje. Više nismo pričali. Dok sam tonuo u san, shvatih da ona plače. Nisam bio iznenađen. Bilo je đavolski mnogo načina na koje su tek venčani mogli da provode svoje vreme; međutim, nama je preostajao samo ovaj jedini. Mi jednostavno nismo mogli da razgovaramo bez opterećenja, jer je ona imala svoje tajne koje je bila dužna da čuva.
<BR>
<BR>&nbsp;&nbsp;&nbsp;&nbsp;&nbsp;A ja sam imao svoje.
<BR>&nbsp;&nbsp;&nbsp;&nbsp;&nbsp;Šesnaestog oktobra u izlozima prodavnica pojaviše se obavezne dekoracije, koje su deset nedelja unapred upozoravale na Božić. Dan Izbora se primicao.
<BR>&nbsp;&nbsp;&nbsp;&nbsp;&nbsp;Računaju se samo poslednjih deset dana kampanje. Spremno sam ih čekao. Uradio sam sve što sam mislio da uradim, i to odista dobro. Tih dana sam se zbilja dobro osećao, ne uzimajući u obzir laku sklonost ka podrhtavanju kada bi se kutija Moke našla u sobi (bila je to averziona terapija), i značajan gubitak na težini. Ljudi su prestali da mi govore kako dobro izgledam. Nisu morali; izgledao sam isto tako dobro kao što bi i svako drugi na mom mestu izgledao kada bi ga noću mučili grozni snovi o uništenju mozga. Diksmajster je igrajući ulazio i izlazio iz moje kancelarije, silno uzbuđen zbog svojih novih odgovornih obaveza i zaplašen novim temama sa kojima sam ga upoznavao. "To je zbilja moćan materijal, mister Tarbe", napomenu on sa prizvukom lagodnosti, "ali da li ste sigurni da niste predaleko otišli?"
<BR>&nbsp;&nbsp;&nbsp;&nbsp;&nbsp;"Da, jesam", nasmejah se, "misliš li da ih gospođica Ku ne bi stopirala?" Možda i bi, da sam joj rekao o kakvim temama je reč. Međutim, taj trenutak je već minuo. Uradio sam šta sam uradio.
<BR>&nbsp;&nbsp;&nbsp;&nbsp;&nbsp;Zaustavih ga dok se žurno okretao ka vratima. "Diksmajstere", rekoh, "žale mi se iz mreže da su slabi signali na našim transmisijama."
<BR>&nbsp;&nbsp;&nbsp;&nbsp;&nbsp;"Slabi signali? Za ime Boga, mister Tarbe, nisam video nijedan memos..."
<BR>&nbsp;&nbsp;&nbsp;&nbsp;&nbsp;"O tome ćemo kasnije. Ovo su mi ljudi iz mreže rekli u četiri oka. Želeo bih to da proverim. Pribavite mi dijagram mreže ove zgrade. Želim da vidim puteve kojim signali idu od terminala do spoljne telefonske centrale."
<BR>&nbsp;&nbsp;&nbsp;&nbsp;&nbsp;"Dobro, mister Tarbe! Vi, naravno, mislite samo na transmisiju reklama."
<BR>&nbsp;&nbsp;&nbsp;&nbsp;&nbsp;"Ne mislim, naravno, samo na to. Hoću sve. I to odmah."
<BR>&nbsp;&nbsp;&nbsp;&nbsp;&nbsp;"Za to će biti potrebno nekoliko sati", zacvile on. Imao je porodicu i mislio je o tome šta će mu žena reći kada ne bude bio kod kuće za Noć Prvog Poklona.
<BR>&nbsp;&nbsp;&nbsp;&nbsp;&nbsp;"Onda, dogovorili smo se", rekoh.
<BR>&nbsp;&nbsp;&nbsp;&nbsp;&nbsp;Radio je satima. Nisam želeo da te sate protraći tragajući za ulaznim memosima kojih nije bilo, ili ćaskajući sa nečijim drugim osobljem o tome šta mister Tarb trenutno radi. Kada mi je konačno predočio čitav elektronski sistem zgrade, brzo sam napravio kopiju, strpao je u džep i naterao ga da pođe sa mnom u inspekciju centrale, koja je bila smeštena u suterenu zgrade.
<BR>&nbsp;&nbsp;&nbsp;&nbsp;&nbsp;"Nikada nisam bio u suterenu, mister Tarbe", zacvile on. "Zar ne možemo tu stvar da prepustimo telefonskoj kompaniji?"
<BR>&nbsp;&nbsp;&nbsp;&nbsp;&nbsp;"Ne, Diksmajstere, ukoliko želimo ponovni prosperitet", odvratih mu ljubaznim tonom i tako se nas dvojica spustismo liftom do kraja, a onda teretnim liftom još dva sprata niže. Suteren je bio vlažan, prljav, mračan, sumoran - i pust. Oko nas je bilo na stotine kvadratnih jardi praznog, ali suviše odvratnog prostora a da bi se iznajmio čak i onima koji tu žele da prespavaju noć. Bilo je to, međutim, upravo ono što sam tražio.
<BR>&nbsp;&nbsp;&nbsp;&nbsp;&nbsp;Centrala je bila na kraju dugačkog hodnika punog prašine. Odmah do nje bile su tri prostorije u kojima su se nalazili uskladišteni mikrofilmovi, većinom hitni FCC i direktive Komercijalnog odeljenja, koje se naravno nikada nisu otvarale. Pažljivo sam pregledao svaku od ove tri prostorije, a zatim stao na vrata Centrale i osmotrio je brzim pogledom. Svi telefonski pozivi, faksimili, video trake - emisije, poruke u vezi sa podacima - sve ono što je poticalo iz Agencije prolazilo je kroz ovu prostoriju. Naravno, sve je u njoj bilo automatizovano i elektronizovano: ništa se nije pomeralo, svetlucalo ili škljocalo. Bili su tu i ručni pomoćni terminali za preusmeravanje poruka u slučaju preopterećenja, kao i za potpuno isključenje mreže ako se ukaže potreba za tim. Za sada to nije bilo potrebno. "Čini mi se da je sve u redu", rekoh.
<BR>&nbsp;&nbsp;&nbsp;&nbsp;&nbsp;Diksmajster me namršteno pogleda. "Pretpostavljam da želite da proverite kola na svim razvodnim tablama?"
<BR>&nbsp;&nbsp;&nbsp;&nbsp;&nbsp;"Ne, zašto! Problem mora da je 'spolja'. Tek što je otvorio usta s namerom da protestuje, ja mu ih zatvorih sa: "Diksmajstere, povadite svu tu starudiju iz ovih skladišta. Hoću da je prebacim u šefovsku sobu."
<BR>&nbsp;&nbsp;&nbsp;&nbsp;&nbsp;"Ali, mister Tarbe!"
<BR>&nbsp;&nbsp;&nbsp;&nbsp;&nbsp;"Diksmajstere", rekoh ljubazno, "pošto spadate u prvu klasu razumećete potrebu za tajnošću u vremenima poput ovih. Odmah, ne želim ništa ni da čujem. Jednostavno uradite to što sam vam rekao."
<BR>&nbsp;&nbsp;&nbsp;&nbsp;&nbsp;Ostavih ga da svrši tu stvar, a ja se uputih u Micin stan, želeći žarko da je nađem tamo. Imao sam još poblem-dva da rešim. Mici nije mogla da ih reši umesto mene, ali je zato mogla - ako ništa drugo - da mi pruži dodir voljene puti i utehu što dolazi od vreline tela... ukoliko se desi da ove noći bude kod kuće.
<BR>&nbsp;&nbsp;&nbsp;&nbsp;&nbsp;Međutim, nije bila. Sve što je u stanu bilo od nje držao sam u rukama pazeći da ne oprljim prste - na jastuku sam našao pisamce u kome mi je poručivala da mora nekoliko dana da provede u Rimu.
<BR>&nbsp;&nbsp;&nbsp;&nbsp;&nbsp;Nije to bilo ono što sam želeo; međutim, dok sam sedeo zureći u prljavi usnuli grad, sa uncom i po neutrošenog alkohola u šaci, počeh da shvatam da bi to moglo da bude ono što mi je trebalo.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
