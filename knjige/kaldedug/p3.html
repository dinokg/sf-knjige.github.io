<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. SVILA SE VRATIO!
<P>&nbsp;&nbsp;&nbsp;&nbsp;&nbsp;"Bilo bi bolje da ti ovo radiš, sibi", promrmlja Mejtera Mermer Mejteri Nani.
<BR>&nbsp;&nbsp;&nbsp;&nbsp;&nbsp;Mala usta Mejtere Nane se otvoriše, onda čvrsto zatvoriše. Poslušnost je, da poslušaš kad ti se kaže; ovo je sebi rekla hiljadama puta. Da poslušaš ne samo kad je reč o postavljanju stola ili donošenju tanjira sa kolačićima. "Ako ti tako želiš, Mejtera. Hieraks Visoki zna da ja nemam glasa, ali valjda ću morati, nekako."
<BR>&nbsp;&nbsp;&nbsp;&nbsp;&nbsp;Mejtera Mermer zadovoljno uzdahnu, sama za sebe; bilo je to jedno hišššš iz mikrofona iza njenih usana, ali tako tiho da to nisu mogle čuti nijedne uši osim njenih.
<BR>&nbsp;&nbsp;&nbsp;&nbsp;&nbsp;Mejtera Nana ustade. Obrazi su joj već goreli. Ona osmotri kongregaciju vernika. Polovina, ili više od polovine prisutnih svakako su lopovi; ona se natren zapita da li su čak i slike bogova bezbedne.
<BR>&nbsp;&nbsp;&nbsp;&nbsp;&nbsp;Popela se stepenicama na ambion, oštro svesna mrmljanja koje je ispunjavalo mantejon, kao i postojanog bubnjanja kiše po krovu; prvi put od ranog proleća, kiša svežeg mirisa ubadala je kroz božju kapiju i padala po pocrneloj gornjoj strani oltara - ali manje sada, nego pre izvesnog vremena.
<BR>&nbsp;&nbsp;&nbsp;&nbsp;&nbsp;Molpo, molila se ona, Molpo Čudesna, daj mi da bar jednom imam glas. "Neki..." Dublje udahnuti. "Neki od vas ne znaju ko sam..."
<BR>&nbsp;&nbsp;&nbsp;&nbsp;&nbsp;Praktično niko nije ni pogledao ka njoj; a oni koji su pogledali, očigledno je nisu čuli. Kako će se sada nje stideti onaj galantni kapetan koji joj je pokazao svoj mač!
<BR>&nbsp;&nbsp;&nbsp;&nbsp;&nbsp;Kipriso, molim ti se! Sfikso Sabljasta, boginjo rata...
<BR>&nbsp;&nbsp;&nbsp;&nbsp;&nbsp;Oseti čudno nadimanje ispod rebara; a u svesti, kovitlace zvukova koje nikad nije čula i prizora koje nikad nije videla: tutnjava kopita konjice u pokretu, gruvanje velikih topova, zastrašujući urlik Sfiksinih lavova, srebrni glas truba, zmijsko siktanje baz-mitraljeza. Žena sa krvavom krpom vezanom oko glave učvršćuje redove svoje vojske: "U formaciju! U formaciju! Napred! Napred! Za mnom!"
<BR>&nbsp;&nbsp;&nbsp;&nbsp;&nbsp;Širokim razmahom ruke, Mejtera Nana izvuče neki mač koji ni ona sama nije mogla videti. "Prijatelji!" Ali glas joj se prelomio na pola reči.
<BR>&nbsp;&nbsp;&nbsp;&nbsp;&nbsp;Glasnije, devojko! Da se tresu one grede gore!
<BR>&nbsp;&nbsp;&nbsp;&nbsp;&nbsp;"Prijatelji, neki od vas ne znaju ko sam. Ja sam Mejtera Nana, sibila ovog mantejona." Pogledom je prešla okupljenu pastvu i videla da Mejtera Mermer pljeska u sebi: brbljanje nekoliko stotina glasova utišalo se sasvim.
<BR>&nbsp;&nbsp;&nbsp;&nbsp;&nbsp;"Zakoni Udruženja dopuštaju da žrtve prinosi i sibila, kad nije prisutan nijedan augur. Na žalost, takav je slučaj danas u našem mantejonu. Samo mali broj vas, to shvatamo, želeće da ostane. Postoji drugi mantejon u Šeširdžijskoj ulici, i svi ga bogovi vole, sigurna sam, a tamo se jedan sveti augur, evo baš sad dok ja ovo govorim, priprema za prinošenje žrtava. To je prema pijaci pa levo. Nije daleko."
<BR>&nbsp;&nbsp;&nbsp;&nbsp;&nbsp;Čekala je, sa puno nade, i osluškivala padanje kiše; ali niko od približno pet stotina onih koji su uspeli da sednu ne ustade i niko od nekoliko stotina koji su stajali u prolazima između klupa ne okrete se da ode.
<BR>&nbsp;&nbsp;&nbsp;&nbsp;&nbsp;"Patera Svila nije se vratio u stambenu zgradu noćas. Kao što je mnogima od vas poznato, gardisti su dolazili ovamo da ga hapse..."
<BR>&nbsp;&nbsp;&nbsp;&nbsp;&nbsp;Ljutito gunđanje slušalaca, kao režanje neke ogromne zveri.
<BR>&nbsp;&nbsp;&nbsp;&nbsp;&nbsp;"Bilo je to juče, kad nam je ljubazna Kipris, čiji ćemo dužnici uvek biti, drugi put učinila čast svojim dolaskom. Svi smo mi čvrsto uvereni da se dogodila neka nerazumna greška. Ali sve dok se Patera Svila ne vrati, mi možemo samo pretpostavljati da je uhapšen. Patera Gulo, vredni augur koga je Njegova svesnost, prolokutor, Prvi govornik našeg Udruženja, poslao da asistira Pateri Svili, izgleda da je otišao iz mantejona rano jutros, nesumnjivo u nadi da oslobodi Pateru Svilu."
<BR>&nbsp;&nbsp;&nbsp;&nbsp;&nbsp;Mejtera Nana načini pauzu. Prstima je nervozno istraživala iskrzani kamen prastarog govorničkog balkončića, bacajući poglede na one vernike koji su čučnuli na pod ispred prve klupe, a zatim na zakrpastu zavesu lica koja su pomno gledala ka njoj iz najudaljenijeg, lučnog dela prostorije.
<BR>&nbsp;&nbsp;&nbsp;&nbsp;&nbsp;"Tako je dužnost prinošenja žrtava pala niže, na Mejteru Mermer i mene. Danas ima žrtava na desetine. Čak imamo i belog bika bez ijedne mrlje, za Pesa Velikoga, a takvu žrtvu ni Veliki mantejon ne viđa često." Opet je zastala da oslušne kišu i da osmotri oltar.
<BR>&nbsp;&nbsp;&nbsp;&nbsp;&nbsp;"Pre nego što počnemo, imam još neke vesti za vas, a naročito za one među vama koji nisu samo danas došli, nego svakog scildana, već godinama, dolaze da odaju počast bogovima. Mnogi od vas biće ražalošćeni ovim što ću reći, ali vest je zapravo radosna.
<BR>&nbsp;&nbsp;&nbsp;&nbsp;&nbsp;Naša voljena Mejtera Ruža otišla je bogovima, u čijoj službi je provela ceo svoj dugi život. Iz razloga koje smatramo dobrim i opravdanim, opredelili smo se da ne izlažemo njene posmrtne ostatke. Ali ovaj mrtvački sanduk ovde, ispred oltara, njen je.
<BR>&nbsp;&nbsp;&nbsp;&nbsp;&nbsp;Možemo biti sigurni da su veliki bogovi svesni njene primerne pobožnosti. Čula sam priče da je ona bila najstarija biohemijska osoba u ovom kvartu grada, a to bi lako moglo biti istina. Bila je poslednja iz onog pokolenja koje je imalo sreću da dobija mehaničke delove za ugradnju u telo, naprave čija načela su sada, već, nepoznata i najmudrijima među nama. Te naprave omogućile su joj da nadživi čak i decu mnogih koji su kao deca bili njeni đaci, ali nisu mogle održati njen život večno. Niti bi ona to želela. Juče su konačno popustile, i naša voljena sib oslobođena je svih patnji koje joj je starost donela, a i teškoga rada, koji njoj bejaše jedina uteha."
<BR>&nbsp;&nbsp;&nbsp;&nbsp;&nbsp;Neki ljudi koji su stajali u prolazima levo i desno od klupa počeli su otvarati prozore; činilo se da vetar unosi vrlo malo kiše, ili nimalo. Prošla je oluja, zaključi Mejtera Nana, ili je uglavnom prošla.
<BR>&nbsp;&nbsp;&nbsp;&nbsp;&nbsp;"Dakle, naše prinošenje žrtava jutros nije samo ono koje nudimo besmrtnim bogovima svakog dana u ovo vreme ako nam žrtva bude data. Ovo je poslednje žrtvovanje naše drage Mejtere Ruže, a time hoću reći da ne prinosimo samo belog bika i druge životinje koje su napolju, nego prinosimo i Mejteru samu.
<BR>&nbsp;&nbsp;&nbsp;&nbsp;&nbsp;Postoje dve vrste žrtava. Prva je poklon koji mi šaljemo. Druga je zajednički obrok. Zato se moja draga sibila i ja nadamo da nećete biti šokirani kad vam kažem da je moja draga sibila uzela, za svoju upotrebu, neke od čudesnih naprava koje su održavale našu voljenu Mejteru Ružu. Čak i da smo skloni da je zaboravimo, a ja vas uveravam da nismo, ne bismo je sad zaboraviti mogli. Ti delovi će podsećati nas obe na njen život i službu. Iako znam da ona sada stupa Zlatnom stazom, uvek ću imati osećaj da deo nje živi u mojoj sibili."
<BR>&nbsp;&nbsp;&nbsp;&nbsp;&nbsp;Sad ili nikad.
<BR>&nbsp;&nbsp;&nbsp;&nbsp;&nbsp;"Mi smo presrećni što je tako veliki broj vas došao da joj iskaže počast, jer tako i treba da bude. Ali ima napolju još mnogo drugih muškaraca i žena, a i dece, koji bi joj iskazali počast kad bi mogli, ali nisu mogli naći mesto u našem mantejonu. To je sramota, pred Mejterom Ružom i pred bogovima.
<BR>&nbsp;&nbsp;&nbsp;&nbsp;&nbsp;Postoji jedno rešenje, kao što je mnogima od vas sigurno poznato, za ovakve prilike. Rešenje je sledeće: premestiti, privremeno, i sanduk, i oltar, i Sveti prozor na ulicu."
<BR>&nbsp;&nbsp;&nbsp;&nbsp;&nbsp;Ostaće, svi ovi, bez svojih dragocenih sedišta. Napola je očekivala da se pobune, ali oni to ne učiniše.
<BR>&nbsp;&nbsp;&nbsp;&nbsp;&nbsp;Zausti da kaže 'Predložila bih...' ali se zadrža na vreme; ovde ona donosi odluke. Odgovornost je na njoj, izvršenje je u njenim rukama. "Tako ćemo uraditi danas." Debela, u kožu ukoričena knjiga Hrazmoloških spisa ležala je na ogradi ambiona ispred nje; ona je uze u ruke. "Rože? Jesi li tu, Rože?"
<BR>&nbsp;&nbsp;&nbsp;&nbsp;&nbsp;Rog mahnu rukom, onda i ustade da bi ga ona videla.
<BR>&nbsp;&nbsp;&nbsp;&nbsp;&nbsp;"Rog je bio jedan od Mejterinih učenika. Rože, uzmi još pet dečaka da pomognu oko iznošenja kovčega njenog. Oltar i Sveti prozor su veoma teški, pretpostavljam. Biće nam potrebni dobrovoljci da ih premestimo."
<BR>&nbsp;&nbsp;&nbsp;&nbsp;&nbsp;Nadahnuće naiđe. "Samo najjači od najjačih ljudi, molim. Zamolila bih dvadeset ili trideset najsnažnijih muškaraca da stupe napred, ovamo. Moja sibila i ja davaćemo vam uputstva."
<BR>&nbsp;&nbsp;&nbsp;&nbsp;&nbsp;Jurnuli su toliko da je malo nedostajalo da zapljusnu i preplave i sam ambion, i nju. Pola minuta kasnije, oltar je plutao na uskomešanoj reci šaka i ruku; ljuljao se kao kutija bačena u talase jezera i odmicao brzo, nošen ljudskom strujom, niz prostoriju, ka ulaznim vratima i ka ulici.
<BR>&nbsp;&nbsp;&nbsp;&nbsp;&nbsp;Sa Svetim prozorom bilo je teže, ne samo zato što je njegova težina bila veća, nego prevashodno zato što su kopče kojima je bio prikačen za pod, stare tri stotine godina, bile slepljene silnom rđom, tako da su ih morali maljem otvarati jednu po jednu. Ponesoše ga, onda, napolje, a sveti kablovi su se odmotavali i opružali po podu, za Prozorom, povremeno pršteći ljubičastom vatrom koja je svedočila da je božanska sila u njima.
<BR>&nbsp;&nbsp;&nbsp;&nbsp;&nbsp;"Divno si to izvela, sibi, divno!" Mejtera Mermer pošla je za Mejterom Nanom iz mantejona; sad joj je i stavila ruku na rame. "Sve izneti na ulicu, na litaniju! Kako ti je to palo na pamet?"
<BR>&nbsp;&nbsp;&nbsp;&nbsp;&nbsp;"Ne znam. Ali toliko je njih ostalo na ulici, a mi unutra. A nismo ih mogli pustiti da uđu, kao obično. Osim toga", Mejtera Nana se osmehnu vragolasto, "pomisli samo koliko će krvi biti, Mejtera. Morale bismo danima čistiti mantejon."
<BR>&nbsp;&nbsp;&nbsp;&nbsp;&nbsp;Žrtava je bilo daleko više nego što je moglo stati u bašticu Mejtere Mermer. Donosiocima žrtava bilo je saopšteno, veoma čvrsto, da će ih morati sami držati sve dok ne dođe trenutak da ih uvedu u mantejon. Zato je Ulica sunca sada znatno nalikovala na onaj deo pijace gde se prodaju divlje životinje. Koliko bi tek bilo životinja, zapita se Mejtera Nana, da nije pala ova kiša? Ona se strese. Sad su i donosioci i životinje namočeni kišom, ali izgledaju dobro raspoloženi. Iz njih se diže vodena para, na suncu koje opet blista u Ulici sunca.
<BR>&nbsp;&nbsp;&nbsp;&nbsp;&nbsp;"Moraćeš na nečemu da stojiš", upozori je Mejtera Mermer, "inače te niko neće čuti."
<BR>&nbsp;&nbsp;&nbsp;&nbsp;&nbsp;"Zašto ne na stepenicama?" upita Mejtera Nana.
<BR>&nbsp;&nbsp;&nbsp;&nbsp;&nbsp;"Prijatelji..." U njenom sopstvenom sluhu, njen glas je ovako, pod nebom, zazvučao slabije nego ikad; trudila se da zamisli sebe kao trubača, a zatim kao trubu. "Prijatelji! Neću ponavljati ono što sam rekla unutra. Ovo je poslednje žrtvovanje Mejtere Ruže. Znam da ona zna šta ste sve učinili za nju i da se raduje zbog toga.
<BR>&nbsp;&nbsp;&nbsp;&nbsp;&nbsp;Sada će moja sestra i njeni pomoćnici naložiti svetu vatru na oltaru. Danas će nam velika biti potrebna..."
<BR>&nbsp;&nbsp;&nbsp;&nbsp;&nbsp;Iznenadi je klicanje mase.
<BR>&nbsp;&nbsp;&nbsp;&nbsp;&nbsp;"Danas će nam velika biti potrebna, a drvo će biti, jednim delom, vlažno. Ali će zato celo nebo biti naša božanska kapija, danas, i slaće nam vatru Pesa Gospoda sa sunca."
<BR>&nbsp;&nbsp;&nbsp;&nbsp;&nbsp;Kao kolona blistavih, šarenih mrava, razvučeni red devojčica već je počeo donositi kedrove cepanice na oltar, gde je Mejtera Mermer rukama lomila najtanje komade.
<BR>&nbsp;&nbsp;&nbsp;&nbsp;&nbsp;"Običaj je Patere Svile da konsultuje Spise pre prinošenja žrtava. Da uradimo i mi tako." Mejtera Nana podiže knjižurinu visoko i otvori je nasumce.
<BR>&nbsp;&nbsp;&nbsp;&nbsp;&nbsp;"'Šta god da smo, mi smo malo mesa i daha i vladajući deo. Preziri meso kao da umireš: to je malo krvi i kostiju i mreža nerava i vena prepletenih. Vidi i dah kao ono što on jeste: vazduh, i to nikad isti, jer uvek isteruješ jedan i uzimaš drugi. Treći je deo na vlasti. Ne dopuštaj više da taj deo tebe bude porobljen, niti vučen kanapima kao marioneta. Ne žali se više na sudbu svoju niti zaziri od budućnosti.'
<BR>&nbsp;&nbsp;&nbsp;&nbsp;&nbsp;Patera Svila nam je često govorio da svaki pasus u Spisima ima bar dva značenja." Ove reči su joj izmakle pre nego što je shvatila da u pročitanom odlomku ona, sama, vidi samo jedno jedino značenje. Njen um se poče mahnito pružati tamo i amo, ne bi li našao drugo tumačenje.
<BR>&nbsp;&nbsp;&nbsp;&nbsp;&nbsp;"Prvo značenje je toliko jasno, da se osećam smešno što ga uopšte i objašnjavam, iako mi je dužnost upravo da objasnim. Svi ste ga vi već uvideli, sigurna sam. Jedan deo naše drage Mejtere Ruže je propao; dva dela, po rečima Hrazmologa spisatelja. Ne smemo zaboraviti da je to bio onaj niži deo, onaj koji ni ona ni mi nismo imali razloga slaviti. A onaj bolji deo, onaj deo koji vole bogovi, i svako od nas koji ju je poznavao, neće propasti nikada. Evo, dakle, poruke za one koji žale za Mejterom Ružom. To je poruka naročito upućena meni i mojoj dragoj sibili."
<BR>&nbsp;&nbsp;&nbsp;&nbsp;&nbsp;U pomoć! Hierakse, Kipris, Sfikso, pomagajte, po-ma-gaj-te!
<BR>&nbsp;&nbsp;&nbsp;&nbsp;&nbsp;Nedavno je dirala mač onoga oficira koji je došao da uhapsi Svilu; ruka je zasvrbe da ga još jednom dohvati, a nešto duboko u njoj, nešto poricano sve do sada, poče osmatrati ovu gomilu.
<BR>&nbsp;&nbsp;&nbsp;&nbsp;&nbsp;"Vidim čoveka sa mačem." Nije videla takvoga, ali u masi ih je moralo biti na desetine. "Finog čoveka. Gospodine, hoćeš li stupiti bliže, molim te? I pozajmiti taj mač meni? Samo za kratko."
<BR>&nbsp;&nbsp;&nbsp;&nbsp;&nbsp;Jedan razmetljivi siledžija, koji je, verovatno, zaključio da se te reči odnose na njega, progura se ramenom kroz gomilu. Njegov je mač bio lovački, gotovo sigurno ukraden, sa školjkastim rukoštitnikom, drškom od jelenskog roga i širokim sečivom sa dve oštrice.
<BR>&nbsp;&nbsp;&nbsp;&nbsp;&nbsp;"Hvala." Ona diže mač iznad glave; polirani čelik bleskao je zasenjujuće u vrelom sunčevom svetlu. "Hieragdan je danas. Dan koji dolikuje za završni obred. Mislim da je mera poštovanja koje su bogovi osećali prema Mejteri Ruži to što su njene oči zatamnjene u tardan, a završni obred joj se daje u hieragdan. Ali šta je sa nama? Zar Spisi ne govore i o nama? Zar nije hieragdan i za nas, kao i za Mejteru? Znamo da govore. Znamo da jeste.
<BR>&nbsp;&nbsp;&nbsp;&nbsp;&nbsp;Vidite ovaj mač?" Poricano 'ja' progovorilo je iz nje; sad je Mejtera Nana - ta ista koja je, toliko godina, mislila da je samo Mejtera Nana i niko drugi - slušala sebe jednako zapanjeno kao i okupljena masa naroda, jednako nemajući pojma koja bi mogla biti sledeća reč. "Imate vi ovakve, mnogi od vas. I noževe, i igličare, i one male olovne batine koje niko ne vidi, a udaraju tako jako. I samo Hieraks zna šta još imate. Međutim, jeste li spremni da platite cenu?"
<BR>&nbsp;&nbsp;&nbsp;&nbsp;&nbsp;Mahnula je lovačkim mačem iznad glave. Među žrtvama bio je i jedan beli pastuv; sevanje sečiva, ili neki ton u njenom glasu, navedoše ga da se propne i počne grabiti prednjim nogama po vazduhu. Čovek koji ga je doveo i držao nije ovo očekivao, i vranac ga odiže sa pločnika.
<BR>&nbsp;&nbsp;&nbsp;&nbsp;&nbsp;"Jer cena je smrt. Ne smrt kroz trideset ili četrdeset godina, nego smrt sad! Smrt danas! Te stvari govore: neću se ponizno grčiti pred vama! Nisam rob niti sam vo za klanje! Učinite nažao meni, učinite nažao bogovima, pa ćete umreti! Jer ja se ne plašim smrti, a ni vas!"
<BR>&nbsp;&nbsp;&nbsp;&nbsp;&nbsp;Od urlika gomile zadrhta, činilo se, čitava ulica.
<BR>&nbsp;&nbsp;&nbsp;&nbsp;&nbsp;"To nam kažu Spisi, prijatelji, u ovom mantejonu. To je drugo značenje." Mejtera Nana vrati mač vlasniku. "Hvala ti, gospodine. Divno oružje."
<BR>&nbsp;&nbsp;&nbsp;&nbsp;&nbsp;On se nakloni. "Tvoj je kad god ti zatreba, Mejtera, a imaš na raspolaganju i tvrdu ruku koja ga ume držati."
<BR>&nbsp;&nbsp;&nbsp;&nbsp;&nbsp;Na oltaru, Mejtera Mermer namesti plitku činiju od uglačanog mesinga tako da hvata svetlo koje se slivalo sa sunca. Iz kedrovih cepki diže se pramičak dima, a zatim, pred očima Mejtere Nane, i prvi, gotovo nevidljivi plamen.
<BR>&nbsp;&nbsp;&nbsp;&nbsp;&nbsp;Pridižući malo dugačku suknju, ona sitnim trkom priđe Svetom prozoru; tamo diže ruke i raširi ih. "Primite, o bogovi, žrtvu ove svete sibile. Iako se naša srca cepaju, mi, njena braća, sestre i prijatelji, pristajemo. Ali govorite nam, molimo vas, o vremenima koja dolaze, njenim kao i našim. Šta treba da radimo? I najmanju vašu reč prihvatićemo kao veliko bogatstvo."
<BR>&nbsp;&nbsp;&nbsp;&nbsp;&nbsp;Um Mejtere Nane ostade prazan. U nastaloj dramatičnoj pauzi pokušavala je da se seti bar suštine, ako ne i tačnih reči, prizivanja koje je preostalo. "Ako nije vaša volja da govorite, pristajemo i na to." Njene ruke padoše.
<BR>&nbsp;&nbsp;&nbsp;&nbsp;&nbsp;Sa svog mesta pored oltara, Mejtera Mermer dade znak prvom donosiocu žrtve.
<BR>&nbsp;&nbsp;&nbsp;&nbsp;&nbsp;"Ovog finog belog jarca prinosimo..." Opet je izdade pamćenje.
<BR>&nbsp;&nbsp;&nbsp;&nbsp;&nbsp;"Kipris", dobaci Mejtera Mermer.
<BR>&nbsp;&nbsp;&nbsp;&nbsp;&nbsp;Kiprisi, dakako. Prve tri žrtve sve su za Kipris, koja je naelektrisala ceo grad svojom teofanijom u scildan. Ali kako se zvaše ovaj što ih dovede?
<BR>&nbsp;&nbsp;&nbsp;&nbsp;&nbsp;Mejtera Nana pogleda ka Mejteri Mermer, ali Mejtera Mermer je - čudnovato - mahala nekome u gomili.
<BR>&nbsp;&nbsp;&nbsp;&nbsp;&nbsp;"Kiprisi Privlačnoj, boginji ljubavi, od strane njenog odanog vernika...?"
<BR>&nbsp;&nbsp;&nbsp;&nbsp;&nbsp;"Sinj", reče čovek koji je priveo jarca.
<BR>&nbsp;&nbsp;&nbsp;&nbsp;&nbsp;"Od strane njenog odanog vernika Sinja." Došlo je, konačno. Čas koga se najviše plašila. "Molim te, Mejtera, hoćeš li ti ovo uraditi, molim te?" Ali žrtveni nož je u njenoj ruci, a Mermera je već pustila onaj drevni lelek i počela ples, pljeskajući metalnim šakama po teškom bombazinu mantije.
<BR>&nbsp;&nbsp;&nbsp;&nbsp;&nbsp;Smatralo se da su jarci nepokorne životinje, a ovaj je baš imao dugačke, krive rogove, koji su izgledali opasni; ipak, stajao je mirno kao najmirnija ovca i gledao Nanu pospanim očima. Proveo je život, nesumnjivo, kao nečiji kućni miljenik.
<BR>&nbsp;&nbsp;&nbsp;&nbsp;&nbsp;Mejtera Mermer kleknu pored njega i podmetnu pod njegov vrat zdelu od pečene zemlje, najbolju koju je mantejon imao.
<BR>&nbsp;&nbsp;&nbsp;&nbsp;&nbsp;Zažmuriću, obeća Mejtera Nana sebi, ali to ipak ne učini. Sečivo kliznu u vrat belog jarca lako, kao što bi u balu bele slame. Tokom jednog trenutka, grozomornog, jarac je ukočeno zurio u nju: izdala su ga ljudska bića, u koja je celog života imao poverenje. Onda klecnu, prskajući obe sibile mlazićima i kapima krvi, pade na kolena i prevali se na bok.
<BR>&nbsp;&nbsp;&nbsp;&nbsp;&nbsp;"Divno", prošaputa Mejtera Mermer. "Pa, to ni Patera Štuka ne bi lepše izveo."
<BR>&nbsp;&nbsp;&nbsp;&nbsp;&nbsp;Mejtera Nana joj uzvrati šapatom: "Mislim da će mi pripasti muka", a Mejtera Mermer ustade da pljusne sadržinu posude u vatru koja je na oltaru već hučala. Pokret koji je, u prošlosti, Mejtera Nana toliko puta učinila.
<BR>&nbsp;&nbsp;&nbsp;&nbsp;&nbsp;Prvo glava, sa tim nemoćnim rogovima. Nađi mesto gde je kičma uzglobljena u lobanju, podseti ona sebe. Dobra je ovo nožekanja, ali baš samu kost da seče, ne može.
<BR>&nbsp;&nbsp;&nbsp;&nbsp;&nbsp;Zatim papke, koji su veselo obojeni, zlatnom bojom. Brže to! Brže! Ovim tempom, njih dve će ovde stajati ceo dan. Ona požali što nije više radila u kuhinji, iako je tamo, zapravo, retko kad bilo mesa za tranžiranje. Zašišta: "Ti moraš uzeti sledeću životinju, sibi, moraš, zaista!"
<BR>&nbsp;&nbsp;&nbsp;&nbsp;&nbsp;"Ne možemo se sad promeniti!"
<BR>&nbsp;&nbsp;&nbsp;&nbsp;&nbsp;Bacila je i poslednji papak u vatru; noge jadnoga jarca sad su bile samo patrljci, iskidani i krvavi. Ne puštajući nož iz ruke, ona se na isti način okrete Prozoru. "Primi, o Kipriso Plemenita, žrtvu ovog finog jarca. I govori nam, molimo te, o danima koji će doći. Šta nam je činiti? I najmanju reč tvoju primićemo kao veliko blago." U sebi se nečujno pomoli Kiprisi, boginji koju je, od scildana, doživljavala maltene kao drugo, kudikamo veće i šire 'ja'. "Ako, međutim, odlučiš da ne kažeš ništa..."
<BR>&nbsp;&nbsp;&nbsp;&nbsp;&nbsp;Pustila je svoje ruke da padnu. "Pristajemo. Govori nam, preklinjemo te, kroz ovu žrtvu."
<BR>&nbsp;&nbsp;&nbsp;&nbsp;&nbsp;Prošlog scildana, pri obredu za Fideju, znaci u žrtvama bili su, blago rečeno, zloslutni. Rasecajući sada trbuh jarčev, Mejtera Nana se živo nadala boljim predskazanjima.
<BR>&nbsp;&nbsp;&nbsp;&nbsp;&nbsp;"Kipris blagoslovi..." Glasnije. Ljudi se naprežu da je čuju. "Kipris blagoslovi duh naše sibile koja je otišla." Ona se uspravi i zabaci ramena. "Uverava nas da je svako zlo koje je učinila, Mejteri oprošteno."
<BR>&nbsp;&nbsp;&nbsp;&nbsp;&nbsp;Jarčeva glava u ognju puče, a žar se razlete na sve strane: predskazanje nasilja. Mejtera Nana se još jednom nagnu nad lešinu, mahnito se trudeći da se priseti svog vrlo skromnog znanja o augurstvu - pojedinih primedaba koje su, uzgred, dali Patera Štuka i Patera Svila, i mrzovoljnih nauka od Mejtere Ruže koja je, za trpezarijskim stolom, ponekad pričala o takvim stvarima više da bi zgadila Mejteru Nanu nego da bi je nečemu naučila.
<BR>&nbsp;&nbsp;&nbsp;&nbsp;&nbsp;Desna strana životinje odnosi se na onoga ko je poklonio mantejonu životinju za žrtvovanje i na augura koji vodi obred, dakle na davaoca i na izvršioca; jarčeva leva strana utrobe trebalo bi da govori o okupljenim vernicima i o celom gradu. Ova crvena jetra govorila je o krvavim delima, a među njenim upletenim venama nalazi se, gle, i nož, što bi trebalo da se odnosi na augura - mada ona uopšte nije augur - i to uperen ka jednom kvadratu, i to kvadratnoj stabljici biljke nane, ili mente, svakako; a tu je i balčak mača. Zar će ona poginuti od mača? Neće, balčak je okrenut tako da je zapravo drška prema njoj, sečivo, da ga ima, bilo bi upereno od nje. Znači ona treba da se lati mača. Ali već je to uradila, zar ne?
<BR>&nbsp;&nbsp;&nbsp;&nbsp;&nbsp;U crevima, jedna debela, mala riba (sinj, moglo bi se pretpostaviti) i mnoštvo nekih ispreturanih kružnih predmeta, valjda ogrlica ili prstenova. Takvo tumačenje će, u svakom slučaju, biti dobrodošlo. Predmeti leže vrlo blizu ribice, jedan čak i preko nje, dakle vreme za ispunjenje predskazanja vrlo je blizu. Ona se pope na prva dva stepenika.
<BR>&nbsp;&nbsp;&nbsp;&nbsp;&nbsp;"Za donosioca. Boginja ti je naklonjena. Veoma je zadovoljna tvojom žrtvom." Beše to dobar jarac, a osim toga Kipris valjda ne bi nagovestila bogatstvo da nije bila zadovoljna. "Steći ćeš bogatstvo, nakit i naročito zlato, u bliskoj budućnosti."
<BR>&nbsp;&nbsp;&nbsp;&nbsp;&nbsp;Osmehnut od uha do uha, Sinj uzmače u gomilu.
<BR>&nbsp;&nbsp;&nbsp;&nbsp;&nbsp;"Za sve nas, i za grad: nasilje i smrt, ali iz tog nasilja i te smrti proisteće dobre stvari." Bacila je još jedan pogled na leš, priželjkujući da se uveri da tamo zaista postoji i znak sabiranja za koji joj se maločas učinilo da ga vidi; ali sad ga tamo više nije bilo - verovatno joj se samo pričinio. "To je sve što ja u ovoj žrtvi mogu videti, mada bi uvežban augur kao što je Patera Svila video mnogo više, uverena sam."
<BR>&nbsp;&nbsp;&nbsp;&nbsp;&nbsp;Pogledom poče pretraživati masu naroda oko oltara, pokušavajući da nađe Sinja. "Donosilac ima pravo da uzme prvi. Ako želi deo ovog obroka, neka istupi napred."
<BR>&nbsp;&nbsp;&nbsp;&nbsp;&nbsp;Sirotinja se već gurala bliže oltaru. Mejtera Mermer prošaputa: "Sagori utrobu i belu džigericu, sibilo!"
<BR>&nbsp;&nbsp;&nbsp;&nbsp;&nbsp;Bilo je mudro, dobro i uobičajeno seći meso na male delove kad je kongregacija velika, a danas se okupilo bar dve hiljade vernika; ali žrtava je bilo nekoliko desetina, a Mejtera Nana nije imala mnogo poverenja u svoju veštinu. Dade ljudima cele butove i raščetvoreno truplo, i dobi, za uzvrat, osmehe oduševljenja.
<BR>&nbsp;&nbsp;&nbsp;&nbsp;&nbsp;Sada, par belih golubova. Da li sečeš i deliš golubije meso, ili ih cele baciš na lomaču? Jestivi su, ali ona je zapamtila da je Svila spalio celog crnog petla na Fidejinom poslednjem žrtvovanju. Ptice se mogu i čitati, premda se to retko radi. Ali ako ona ne pročita ove golubove, pa se davalac uvredi?
<BR>&nbsp;&nbsp;&nbsp;&nbsp;&nbsp;"Jedan će biti pročitan i spaljen", reče mu ona čvrsto. "Drugog ćemo podeliti sa boginjom. Ostani ovde ako želiš deo za sebe."
<BR>&nbsp;&nbsp;&nbsp;&nbsp;&nbsp;On odmahnu glavom.
<BR>&nbsp;&nbsp;&nbsp;&nbsp;&nbsp;Golubovi su očajno lepršali dok su bili klani.
<BR>&nbsp;&nbsp;&nbsp;&nbsp;&nbsp;Duboko udahnuti. "Primi, o Kipriso plemenita, žrtvu ovih finih golubova. I govori nam, molimo te, o stvarima koje dolaze. Šta treba da radimo? I najmanju tvoju reč prihvatićemo kao veliko bogatstvo." Da li je stvarno ubila dva bela goluba? Rizikovala je i za trenutak virnula ka njihovim beživotnim telima. "Ako odlučiš, međutim, da ne kažeš ništa..."
<BR>&nbsp;&nbsp;&nbsp;&nbsp;&nbsp;Pustila je da joj ruke padnu, svesna da joj je mantija sve krvavija. "Pristajemo i na to. Govori nam, preklinjemo te, kroz ovu žrtvu."
<BR>&nbsp;&nbsp;&nbsp;&nbsp;&nbsp;Ona oguli perje, kožu i meso sa desne plećke prvog goluba i pokuša da čita fine linije kojima je kost bila prekrivena. Tu se vidi ptica raširenih krila; davalac se sigurno zove Labud ili tako nekako - čula je njegovo ime, maločas, i odmah zaboravila. Vidi se, evo, i viljuška na tanjiru. Zar bi boginja javljala jednom čoveku da će on uskoro ručati? Nemoguće! Iz kosti kao da je iscurila sićušna kap krvi. "Tanjir hrane, stečen nasiljem", saopšti ona davaocu, "ali ako boginja ima i drugu poruku, za mene, ja sam odveć neuka da je pročitam."
<BR>&nbsp;&nbsp;&nbsp;&nbsp;&nbsp;Mejtera Mermer šapnu: "Sledeći davalac biće moj sin, Krvavi."
<BR>&nbsp;&nbsp;&nbsp;&nbsp;&nbsp;Ko je to? 'Krvavi'? Mejtera Nana je osećala da bi trebalo da prepozna to ime. "Tanjir će biti stečen u saradnji sa sledećim davaocem", reče ona davaocu belih golubova. "Ja se nadam da boginja ne kaže da ćeš ti svoj obrok oduzeti od njega."
<BR>&nbsp;&nbsp;&nbsp;&nbsp;&nbsp;Mejtera Mermer zašišta: "On je kupio ovaj mantejon, sibilo."
<BR>&nbsp;&nbsp;&nbsp;&nbsp;&nbsp;Ona klimnu glavom, ne razumevši te reči. Bila je sva obuzeta vrelinom i mučninom, smrvljena između sunca koje je silovito peklo odozgo i vreline razbuktale vatre na oltaru, otrovana isparenjima od tolike sagorele krvi; ipak se sagnula da prouči i levu plećku golubovu.
<BR>&nbsp;&nbsp;&nbsp;&nbsp;&nbsp;Prstenovi, povezani jedan za drugi, na više mesta raskinuti.
<BR>&nbsp;&nbsp;&nbsp;&nbsp;&nbsp;"Mnogi koji su u našem gradu u lancima, biće oslobođeni", proglasi ona i hitnu goluba u plamen, čime uplaši jednu devojčicu koja je upravo donela nov komad kedrovog drveta. Jedna baba je dobila drugog goluba i bila presrećna zbog toga.
<BR>&nbsp;&nbsp;&nbsp;&nbsp;&nbsp;Sledeći davalac bio je mesnat čovek od blizu šezdeset godina; uz njega je stupao jedan mlađi, zgodan, ali starijemu jedva do ramena; taj mlađi je nosio kavez u kome su bila dva bela zeca. "Za Mejteru Ružu", reče stariji. "Ta Kipris je za ljubav, a?" Brisao je oznojenu glavu maramicom dok je govorio, pri čemu se iz maramice širio neki težak parfem.
<BR>&nbsp;&nbsp;&nbsp;&nbsp;&nbsp;"Ona je boginja ljubavi, da."
<BR>&nbsp;&nbsp;&nbsp;&nbsp;&nbsp;Mlađi čovek je žmirkao; izraz njegovog lica bio je nekako podrugljiv. On gurnu kavez ka njoj.
<BR>&nbsp;&nbsp;&nbsp;&nbsp;&nbsp;"Pa, lepo, ruže su isto za ljubav", reče stariji. "Mislim da bi ova dva zeca trebalo da posluže dobro."
<BR>&nbsp;&nbsp;&nbsp;&nbsp;&nbsp;Mejtera Mermer šmrknu. "Žrtve u zatvorenoj posudi ili kavezu ne mogu biti prihvaćene. Krvavi, reci mu da otvori kavez i da mi da jednog."
<BR>&nbsp;&nbsp;&nbsp;&nbsp;&nbsp;Stariji kao da se na te reči trgao.
<BR>&nbsp;&nbsp;&nbsp;&nbsp;&nbsp;Mejtera Mermer podiže zeca i zabaci mu glavu da bi njegovo grlo bilo otkriveno. Ako je postojalo neko pravilo o zečevima, Mejtera Nana ga je zaboravila. "Sa ovima ćemo isto kao sa golubovima", reče ona, najčvršće što je mogla.
<BR>&nbsp;&nbsp;&nbsp;&nbsp;&nbsp;Stariji klimnu glavom.
<BR>&nbsp;&nbsp;&nbsp;&nbsp;&nbsp;Pa, ovi rade što god im ja kažem, razmišljala je. Prihvataju svaku moju reč! Jednim zamahom odseče glavu prvom zecu i hitnu je u vatru, sledećim zamahom ga raspori.
<BR>&nbsp;&nbsp;&nbsp;&nbsp;&nbsp;Utroba kao da se topila na vrelom suncu, pretvarajući se u streljački stroj ljudi koji su jurišali, naoružani pištoljima za debelu municiju, mačevima i kojekakvim primitivnim kopljima. Baz-mitraljez još jednom zapara vazduh, negde na rubu čujnosti, a jedan u stroju zakorači preko zapaljenog zeca.
<BR>&nbsp;&nbsp;&nbsp;&nbsp;&nbsp;Popela se opet na stepenike, pokušavajući da smisli odakle da počne. "Ova poruka veoma je jasna. Izuzetno jasna. Neuobičajena."
<BR>&nbsp;&nbsp;&nbsp;&nbsp;&nbsp;Žamor iz mase.
<BR>&nbsp;&nbsp;&nbsp;&nbsp;&nbsp;"Mi - najčešće nađemo zasebnu poruku za davaoca i drugu za augura. Treću za kongregaciju, a četvrtu, takođe zasebnu, za naš grad, mada su te dve često spojene u jednu. U ovoj žrtvi, sve je samo jedna poruka."
<BR>&nbsp;&nbsp;&nbsp;&nbsp;&nbsp;Davalac povika: "Je l' kaže šta će biti moja nagrada od Ajuntamienta?"
<BR>&nbsp;&nbsp;&nbsp;&nbsp;&nbsp;"Smrt." Zagledala se u njegovo zajapureno lice. Nije osećala ni najmanje sažaljenje, ali bila je iznenađena što ga ne oseća. "Umrećeš u veoma bliskoj budućnosti, ili će, bar, umreti onaj ko je dao poklon. Možda se misli na tvog sina."
<BR>&nbsp;&nbsp;&nbsp;&nbsp;&nbsp;Pojačala je glas, ali je istovremeno osluškivala rafale baz-mitraljeza; činilo se neobično da ih niko drugi nije čuo. "Donosilac ovog para zečeva podsetio me je da ruža, cvet po kome je naša otišavša sibila dobila ime, označava, u takozvanom jeziku cveća, ljubav. Tačno je rekao, a Zgodna Kipris, koja je toliko dobrote pokazala prema nama, ovde, u Sunčanoj, tvorac je tog jezika, koji omogućava da zaljubljeni razgovaraju pomoću buketa. Moj cvet-imenjak, nana ili minta ili metvica, simbolizuje vrlinu. Oduvek sam se opredeljivala da verujem da me to ime usmerava ka onim vrlinama koje dolikuju jednoj svetoj sibili. Mislim na milosrđe, poniznost i... i na sve ostalo. Ali reč vrli, od koje dolazi vrlina, je stara reč, koja je, kako nam Hrazmološki spisi kažu, prvobitno značila snagu i hrabrost u borbi za pravdu."
<BR>&nbsp;&nbsp;&nbsp;&nbsp;&nbsp;Stajali su u tišini punoj strahopoštovanja i slušali njene reči; a ona je pokušavala da čuje baz-mitraljez, koji se, međutim, više nije oglasio, ako je uopšte ijednom i progovorio.
<BR>&nbsp;&nbsp;&nbsp;&nbsp;&nbsp;"Ja takvih vrlina nemam mnogo, ali ću dati sve od sebe u borbama koje su pred nama." Pogledom potraži davaoca, nameravajući da kaže nešto o hrabrosti u suočenju sa smrću, ali taj je već nestao u masi, a i njegov sin sa njim. Prazan kavez ležao je na ulici, odbačen.
<BR>&nbsp;&nbsp;&nbsp;&nbsp;&nbsp;"Za sve nas", reče im ona, "pobeda!" Ma, čiji to srebrni glas leti iznad ovog mitinga? "Moramo se boriti za boginju! Uz njenu pomoć, pobedićemo!"
<BR>&nbsp;&nbsp;&nbsp;&nbsp;&nbsp;Koliko je životinja ostalo, šezdeset, ili više? Mejtera Nana oseti da nema snage ni za sledeću. "Ali žrtvovala sam predugo. Ja sam po starešinstvu mlađa od moje drage sibile i vodila sam ovaj obred samo po njenom dopuštenju." Pružila je žrtveni nož Mermeri, a uzela joj drugog zeca iz ruku pre nego što je Mermera imala vremena da se usprotivi.
<BR>&nbsp;&nbsp;&nbsp;&nbsp;&nbsp;Ode zec, dođe crno jagnje, za Hieraksa; za Mejteru Nanu bilo je neverovatno olakšanje da gleda kako Mermera prima tu životinju i nudi je praznoj sivoj svetlucavosti Svetog prozora; da nariče, i pleše, kao što je toliko puta radila asistirajući Pateri Štuki, pa Svili, i da prihvati krv jagnjeta u zdelu i njome zapljusne oltar, i da gleda kako Mermera baca jagnjeću glavu usred lomače - da gleda znajući da su svi pogledi sada uprti u Mejteru Mermer, a nijedan u nju.
<BR>&nbsp;&nbsp;&nbsp;&nbsp;&nbsp;Nežni papci jagnjetovi odoše, jedan po jedan, da nahrane bogove. Hitri zasek žrtvenim nožem raspori mu stomak, i Mejtera Mermer prošaputa: "Sestro, ovamo dolazi."
<BR>&nbsp;&nbsp;&nbsp;&nbsp;&nbsp;Mejtera Nana, trgnuvši se iznenađeno, načini jedan neodlučni korak ka njoj; a Mermera, videći njenu pometnju, poče da je poziva i povijenim kažiprstom, koji je bio samo jedan od njenih novih prstiju. "Molim te!"
<BR>&nbsp;&nbsp;&nbsp;&nbsp;&nbsp;Mejtera Nana joj se pridruži nad truplom, a Mermera promrmlja: "Moraćeš ti ovo da pročitaš umesto mene, sibilo."
<BR>&nbsp;&nbsp;&nbsp;&nbsp;&nbsp;Mejtera Nana diže pogled ka metalnom licu starije sibile.
<BR>&nbsp;&nbsp;&nbsp;&nbsp;&nbsp;"Ozbiljno ti kažem. Znam o jetri i znam šta tumori znače. Ali slike ne mogu videti. Nikad nisam mogla."
<BR>&nbsp;&nbsp;&nbsp;&nbsp;&nbsp;Mejtera Nana sklopi oči i odmahnu glavom.
<BR>&nbsp;&nbsp;&nbsp;&nbsp;&nbsp;"Moraš!"
<BR>&nbsp;&nbsp;&nbsp;&nbsp;&nbsp;"Mejtera, strah me."
<BR>&nbsp;&nbsp;&nbsp;&nbsp;&nbsp;Sada ne tako daleko, baz-mitraljez još jednom prozbori; posle njegovog rafala uslediše tupi pucnji pištolja sa debelom municijom.
<BR>&nbsp;&nbsp;&nbsp;&nbsp;&nbsp;Mejtera Mint se uspravi; ovog puta bilo je jasno da su i ljudi na ivici gomile čuli pucnjavu.
<BR>&nbsp;&nbsp;&nbsp;&nbsp;&nbsp;"Prijatelji, ne znam ko se bori, Ali reklo bi se..."
<BR>&nbsp;&nbsp;&nbsp;&nbsp;&nbsp;Debeljušni mladić u crnom gurao se kroz gomilu, sa toliko žurbe da je nekoliko ljudi maltene oborio. Ona ga ugleda i oseti ono silno olakšanje koje nastupi kad preneseš odgovornost na nekog drugog. "Prijatelji, ni moja draga sestra ni ja nećemo čitati ovo jagnje za vas. Niti je više potrebno da trpite nepravilnost, da sibile same prinose žrtve. Patera Gulo se vratio!"
<BR>&nbsp;&nbsp;&nbsp;&nbsp;&nbsp;Pre nego što je završila, on se našao uz nju, razbarušene kose, oznojen u vunenoj mantiji, ali sav ponet likovanjem. "Imaćete, svi vi, narode - sav narod u gradu - pravog augura koji će prinositi žrtve za vas. Da! Ali to neću biti ja. Patera Svila se vratio!"
<BR>&nbsp;&nbsp;&nbsp;&nbsp;&nbsp;Njihovo klicanje i vika bili su takvi da je morala pokriti uši rukama.
<BR>&nbsp;&nbsp;&nbsp;&nbsp;&nbsp;Gulo diže ruke, tražeći tišinu. "Mejtera, nisam želeo ovo da ti kažem, da te ne uznemiravam i ne uplićem ni u šta. Ali proveo sam skoro celu noć idući po gradu i pišući po zidovima. I razgovarajući sa... sa narodom. Sa svakim ko je hteo da me sluša, zapravo, a mnogi od njih pristali su da i oni pišu. Poneo sam kutiju krede iz palestre. Svilu za kaldea! Svilu za kaldea! Evo njega - on dolazi!"
<BR>&nbsp;&nbsp;&nbsp;&nbsp;&nbsp;Kape i marame poleteše u vazduh. "SVILU ZA KALDEA!"
<BR>&nbsp;&nbsp;&nbsp;&nbsp;&nbsp;Onda ga i ona ugleda, gde maše, vireći glavom i ramenima iz kupole jedne zelene lebdelice Civilne garde - lebdelice koja je, kao i svaka, dizala oko sebe oblake prašine, samo što se činilo da ova to radi avetinjski tiho, toliko je silna bila vika naroda.
<BR>
<BR>&nbsp;&nbsp;&nbsp;&nbsp;&nbsp;"Došao ja!" zagrme talus ponovo. "U službi Scile! Najmoćnije boginje! Prolaz mi dajte! Ili umrite!" Oba njegova baz-mitraljeza zatreštaše zajedno, a tunel se ispuni divljim vrištanjem rikošeta.
<BR>&nbsp;&nbsp;&nbsp;&nbsp;&nbsp;Njorka, koji je povukao Šenilu da legne ravno čim je pucnjava počela, sad je zagrli još jače. Posle pola minuta, i više, desni baz-mitraljez zaćuta, a za njim i levi. Njorka nije čuo nikakvu uzvratnu paljbu.
<BR>&nbsp;&nbsp;&nbsp;&nbsp;&nbsp;Ustade i virnu preko talusovog širokog ramena. Po tunelu su bili razbacani leševi hema, dokle god su puzajuće svetiljke omogućavale da se vidi. Neki od njih su goreli. "Vojnici", javi on ostalima.
<BR>&nbsp;&nbsp;&nbsp;&nbsp;&nbsp;Oreb to pojača. "Lju-di biju." Mahnu povređenim krilom nelagodno. "Gvo-zde-ni."
<BR>&nbsp;&nbsp;&nbsp;&nbsp;&nbsp;Inkus pročisti grlo. "Izgleda da je Ajuntamiento pozvao Vojsku." Talus pođe silovito napred pre nego što su te reči bile dovršene; jedan od vojnika jauknu pod talusovim pokretnim trakama koje ga zgnječiše.
<BR>&nbsp;&nbsp;&nbsp;&nbsp;&nbsp;Njorka sede između Inkusa i Šenile. "Mislim da je vreme da ti i ja popričamo, Patera. Nisam mogao mnogo da kažem dok je boginja bila prisutna."
<BR>&nbsp;&nbsp;&nbsp;&nbsp;&nbsp;Inkus nije odgovorio, niti ga pogledao u oči.
<BR>&nbsp;&nbsp;&nbsp;&nbsp;&nbsp;"Ja sam bio malo oštriji s tobom. Ne volim ja to da radim augure, al naljutio si me, a ja sam takav."
<BR>&nbsp;&nbsp;&nbsp;&nbsp;&nbsp;"Dobar Njor-ka!" izjavi Oreb.
<BR>&nbsp;&nbsp;&nbsp;&nbsp;&nbsp;On se gorko osmehnu. "Ponekad sam dobar. Pokušavam reći ovo, Patera: ne bih te rado bacio sa ovog velikog magarca. Ni ostavio u tunelu. Al ako moram, učiniću to. Maločas reče da si pošo na jezero da nađeš Šenilu. Ako si znao za nju, zar nisi znao i za mene i Svilu?"
<BR>&nbsp;&nbsp;&nbsp;&nbsp;&nbsp;Inkus maltene eksplodira. "Kako možeš da sediš ovde i pričaš niočemu kad ljudi ovde umiru!"
<BR>&nbsp;&nbsp;&nbsp;&nbsp;&nbsp;"Pre nego što sam ti postavio ovo pitanje, izgledao si i ti prilično smireno."
<BR>&nbsp;&nbsp;&nbsp;&nbsp;&nbsp;Keder, ribar, tiho se nasmeja.
<BR>&nbsp;&nbsp;&nbsp;&nbsp;&nbsp;"Molio sam se za njih!"
<BR>&nbsp;&nbsp;&nbsp;&nbsp;&nbsp;Njorka opet ustade. "Onda nećeš imati ništa protiv da skokneš dole i preneseč svima njima Pesov oproštaj."
<BR>&nbsp;&nbsp;&nbsp;&nbsp;&nbsp;Inkus žmirnu.
<BR>&nbsp;&nbsp;&nbsp;&nbsp;&nbsp;"Dok o tome razmišljaš", reče Njorka, mršteći se da bi ostavio jači utisak, ali i osećajući da počinje stvarno da se ljuti, "možda bi mogao da mi kažeš šta je tvoj šef hteo sa Šenilom."
<BR>&nbsp;&nbsp;&nbsp;&nbsp;&nbsp;Talus opali: bio je to samo jedan pucanj, ali zaglušujući, iz topa. Njorka do tog trenutka nije znao da je talus naoružan i topom. Istog trena uzdrma ih udarni talas od granate koja je eksplodirala ispred njih, veoma blizu.
<BR>&nbsp;&nbsp;&nbsp;&nbsp;&nbsp;"U pravu si." Inkus ustade. Drhtavom rukom izvuče iz džepa mantije brojanice sačinjene od perli crnih kao gar. "U pravu si, Hieraks te je podstakao da me vratiš mojoj dužnosti. Id-d-dem ja."
<BR>&nbsp;&nbsp;&nbsp;&nbsp;&nbsp;Nešto zveknu talusa po uvu i ode niz tunel iza njih, rikošetirajući i jaučući kao duh silnim jadom obuzet. Oreb, koji je do tog trenutka čučao na kresti talusovog šlema da bi odatle posmatrao bitku, pade nazad, Njorki u krilo, sa prestrašenim kreštanjem. "Loše bi-je!"
<BR>&nbsp;&nbsp;&nbsp;&nbsp;&nbsp;Njorka ga je prenebregao; gledao je Inkusa, koji se, uz Kederovu pomoć, pentrao niz talusov bok. Iza njega se tunel pružao do u nedogled: sužavajući svitak avetinjske zelene svetlosti ponegde prošaran vatrom.
<BR>&nbsp;&nbsp;&nbsp;&nbsp;&nbsp;Onda vide Inkusa kako čuči uz jednog palog vojnika. Njorka pljunu. "Da ovo nisam vido svojim očima... ne bi verovo da on ima petlju za tako nešto." Rafal zasu talusa kao kiša, potapajući Kederov odgovor.
<BR>&nbsp;&nbsp;&nbsp;&nbsp;&nbsp;Talus zaurla, a oblak plavog ognja iz njegovih usta obasja tunel ispred njih, kao da je počeo pljuvati munje. Jedan baz-mitraljez pridruži se, dugim, brzim rafalom, bacaču plamena. Onda se crna glavudža diva obrte unazad; jedno oko ispusti olovku svetlosti koja pronađe Inkusovu crnu mantiju. "Vrati se meni!"
<BR>&nbsp;&nbsp;&nbsp;&nbsp;&nbsp;Nagnut i sad preko vojnika, Inkus nešto odgovori, ali Njorka ne uspe da razazna reči. Oreb, gonjen radoznalošću, zaleprša kroz tunel, ka Inkusu i vojniku. Talus stade i zakotrlja se unazad, ispruživši jednu svoju izdužnu ruku ka Inkusu.
<BR>&nbsp;&nbsp;&nbsp;&nbsp;&nbsp;Ovog puta Inkusove reči dođoše jasno: "Vratiću se ako poneseš i njega."
<BR>&nbsp;&nbsp;&nbsp;&nbsp;&nbsp;Nastade zatišje. Njorka se osvrte da baci pogled na metalnu masku koja je talusu bila lice.
<BR>&nbsp;&nbsp;&nbsp;&nbsp;&nbsp;"Može li govoriti!"
<BR>&nbsp;&nbsp;&nbsp;&nbsp;&nbsp;"Moći će uskoro, nadam se. Pokušavam da ga popravim."
<BR>&nbsp;&nbsp;&nbsp;&nbsp;&nbsp;Ogromna šaka se spuštala, a Inkus se izmače da joj napravi mesta. Oreb je čučao na palcu divove šaketine; tako se i vratio, vedar i kočoperan, nad talusova leđa. "Još živ!"
<BR>&nbsp;&nbsp;&nbsp;&nbsp;&nbsp;Keder promumla nešto skeptično.
<BR>&nbsp;&nbsp;&nbsp;&nbsp;&nbsp;Šaka se spuštala ka leđima. Oreb prelete na Njorkino rame. "Tica ku-ći!"
<BR>&nbsp;&nbsp;&nbsp;&nbsp;&nbsp;Grotesknom nežnošću, prsti debeli kao vojnikove butine spustiše vojnika na površinu između iskrivljenih rukodržača.
<BR>&nbsp;&nbsp;&nbsp;&nbsp;&nbsp;"Još živ?" ponovi vran, sad tužnim glasom.
<BR>&nbsp;&nbsp;&nbsp;&nbsp;&nbsp;Nije se činilo da je vojnik još živ. Njegove ruke i noge, od obojenog metala koji je sad bio sav izgreban i potamneo, ležale su bez pokreta, pod uglovima koji su izgledali neprirodno; a njegovo metalno lice, sazdano da bude model junaštva, bilo je ispunjeno onom tugom koja prati sve što je slomljeno. Pod upitnim pogledom jednog Orebovog blistavog crnog oka, Njorka je mogao samo slegnuti ramenima.
<BR>&nbsp;&nbsp;&nbsp;&nbsp;&nbsp;Čim se Inkusova glava pojavila iznad ruba talusovih leđa, talus pođe opet napred. "Ja ću - nije on mrtav", dahtao je mali augur. "Nije potpuno mrtav."
<BR>&nbsp;&nbsp;&nbsp;&nbsp;&nbsp;Njorka prihvati njegovu pruženu ruku i izvuče ga na talusova leđa.
<BR>&nbsp;&nbsp;&nbsp;&nbsp;&nbsp;"Ja sam, znate, liturgiju recitovao, kad sam video... Bogovi nam daju takva milosrđa! Kad sam zavirio u njegovu ranu, tu gde mu je iskočila grudna ploča. Nas obučavaju, znaš, u sholi, da popravljamo Svete prozore."
<BR>&nbsp;&nbsp;&nbsp;&nbsp;&nbsp;Plašeći se da stane uspravno dok je blizu ivice talusovih leđa, on četvoronoške dođe do nepomičnog vojnika i pokaza prstom. "Ja sam u tome bio baš dobar. A imao sam i, i, prilike, od tad, da pomognem pojedinim hemima. Umirućim hemima, znate."
<BR>&nbsp;&nbsp;&nbsp;&nbsp;&nbsp;Dohvatio je gamadion koji mu je visio oko vrata i podigao ga da bi ga Njorka mogao bolje pogledati. "Ovo je Pesov krst, čiji je svaki krak šupalj. Video si ga mnogo puta, sigurno. Ali kraci i ti otvori uzduž njih su tako napravljeni da pomoću njih možeš da odvrćeš i otklapaš razne delove hemijskih ljudi. Vidi."
<BR>&nbsp;&nbsp;&nbsp;&nbsp;&nbsp;On spretno oslobodi i skide grudnu ploču, širom otvorenu, sa vojnika. Pokaza jednu razderanu rupu na njenoj sredini, čak i gurnu kažiprst kroz nju. "Ovde je ušao šrapnel."
<BR>&nbsp;&nbsp;&nbsp;&nbsp;&nbsp;Njorka zaviri u obilje mehanizama u vojnikovim grudima. "Vidim da neke tačkice tu svetlucaju."
<BR>&nbsp;&nbsp;&nbsp;&nbsp;&nbsp;"Naravno da vidiš!" reče Inkus, likujući. "I ja sam ih video kad sam mu počeo prenositi Pesov oproštaj. Presečen je njegov primarni kabl, a to što svetluca, to su krajevi vlakana. To ti je isto kao da je tebi presečena kičmena moždina."
<BR>&nbsp;&nbsp;&nbsp;&nbsp;&nbsp;Keder zapita: "Koju ćeš mu ti privezat?"
<BR>&nbsp;&nbsp;&nbsp;&nbsp;&nbsp;"Dabome!" Inkus je prosto sijao. "Tolika je milost Pesova! Toliko se on brine za nas, njegove usvojene sinove, da je doveo ovamo, na leđa ovog junačnog talusa, jedinog čoveka koji može ovome vojniku zaista vratiti zdravlje i snagu!"
<BR>&nbsp;&nbsp;&nbsp;&nbsp;&nbsp;"Da bi on mogo da nas poubija?" upita Njorka suvo.
<BR>&nbsp;&nbsp;&nbsp;&nbsp;&nbsp;Inkus zastade, sa jednom rukom u vazduhu, podozrivo gledajući oko sebe. Talus je sad nastupao znatno sporije; umesto ledenog vetra koji je hujao oko njih pre nego što je pucnjava počela, sad su osećali samo povetarac. Šenila, koja je sve do tog trenutka ležala na leđima, ravno opružena po kosoj metalnoj površini, sada sede, pokrivajući prsa skrštenim rukama.
<BR>&nbsp;&nbsp;&nbsp;&nbsp;&nbsp;"Pa, hm, ne", reče Inkus posle nekoliko trenutaka. Izvadi iz džepa mantije neki maleni instrument, nalik na vrlo mala klješta. "Ovo ti je optiko-sinapter, izuzetno vredna alatka. Pomoću nje - gledaj."
<BR>&nbsp;&nbsp;&nbsp;&nbsp;&nbsp;Pokaza prstom. "Ovaj crni valjkasti deo je tripleks, koji radi, otprilike, isti posao kao tvoje srce. Sad ne radi, ali trebalo bi da obezbeđuje pritisak za njegove radne fluide, da bi on mogao pokretati udove. Primarni kabl vodi do njegove mikromemorije - to je ovo veliko srebrno ispod tripleksa - prenosi komande iz post-procesora."
<BR>&nbsp;&nbsp;&nbsp;&nbsp;&nbsp;Šenila upita: "Možeš li ti njega stvarno da vratiš u život?"
<BR>&nbsp;&nbsp;&nbsp;&nbsp;&nbsp;Inkus je pogleda prestrašeno. "Ne bih mogao, da je on stvarno mrtav, Scilo Superlativna..."
<BR>&nbsp;&nbsp;&nbsp;&nbsp;&nbsp;"Nisam Scila, sad sam ja." Na trenutak se učini da bi mogla opet zaplakati. "Samo ja. Ti me uopšte ne poznaješ, Patera, a ni ja tebe."
<BR>&nbsp;&nbsp;&nbsp;&nbsp;&nbsp;"Ne poznajem te ni ja", reče Njorka. "Sećaš li se toga? Ali bih te rado upoznao jednog dana. Šta ćemo s time?"
<BR>&nbsp;&nbsp;&nbsp;&nbsp;&nbsp;Ona proguta knedlu, ali ne uzvrati ništa.
<BR>&nbsp;&nbsp;&nbsp;&nbsp;&nbsp;"Dobra mala!" obavesti ga Oreb. Ni Inkus ni Keder ne rekoše ništa, i ćutanje poče pritiskati sve njih.
<BR>&nbsp;&nbsp;&nbsp;&nbsp;&nbsp;Jednim od krakova gamadiona Inkus skide gornju ploču sa vojnikove lobanje i poče pregledati unutrašnjost; posao koji je (Njorki se tako činilo) potrajao bar pola sata. Tek tada on uvuče jedan krak gamadiona između dve žice, tanke poput konca.
<BR>&nbsp;&nbsp;&nbsp;&nbsp;&nbsp;A vojnik progovori: "Ka-trideset četiri, dvanaest. A-trideset četiri, devedeset sedam. Be-trideset četiri..."
<BR>&nbsp;&nbsp;&nbsp;&nbsp;&nbsp;Inkus izvadi gamadion i reče Kederu: "To on pregleda svoju unutrašnjost, znaš? Kao kad ideš kod doktora, a on te sluša i kaže ti da se nakašlješ."
<BR>&nbsp;&nbsp;&nbsp;&nbsp;&nbsp;Keder odmahnu glavom. "Ti ćeš njeg ozdravit, a on će nas pobit, kao što reče ovaj bakonja. Ja bi predložija da mi njega preko ograde."
<BR>&nbsp;&nbsp;&nbsp;&nbsp;&nbsp;"Neće", reče Inkus i nagnu se opet nad vojnika.
<BR>&nbsp;&nbsp;&nbsp;&nbsp;&nbsp;Šenila pruži ruku Kederu. "Žao mi je zbog tvoje brodice, kapetane, i žao mi je što sam te udarila. Možemo li biti prijatelji? Ja sam Šenila."
<BR>&nbsp;&nbsp;&nbsp;&nbsp;&nbsp;Inkus diže pogled. "Pitala si, mogu li vratiti život, kćeri moja. Nije on mrtav, samo ne može da pokreće one delove kojima je za pokretanje potrebna tečnost. Ne može, dakle, da pokreće glavu, ruke i noge. Ali može da govori, kao što si čula. Samo, zbog šoka koji mu se dogodio, ćuti. To je moje stručno mišljenje. Problem je kako spojiti sva presečena vlakna ispravno. Ako ne bude ispravno, on će, na primer, mahnuti rukama kad poželi da zakorači napred." Inkus se kikotavo nasmeja.
<BR>&nbsp;&nbsp;&nbsp;&nbsp;&nbsp;"Ja bi ipak reka..." poče Keder.
<BR>&nbsp;&nbsp;&nbsp;&nbsp;&nbsp;"Osim toga, nastojaću da ga učinim poslušnim. Radi naše bezbednosti. To nije legalno, ali ako ćemo slušati Sciline zapovesti..." On se opet nagnu nad opruženog vojnika.
<BR>&nbsp;&nbsp;&nbsp;&nbsp;&nbsp;Šenila reče: "Zdravo, Orebe."
<BR>&nbsp;&nbsp;&nbsp;&nbsp;&nbsp;Oreb preskoči sa Njorkinog ramena na njeno. "Ne plače?"
<BR>&nbsp;&nbsp;&nbsp;&nbsp;&nbsp;"Nema više plakanja." Zastala je, grickajući donju usnu. "Druge devojke mi uvek govore kako sam ja čvrsta. One to misle zato što sam velika. Mislim da ću morati malo i da zaslužim te pohvale koje od njih dobijam."
<BR>&nbsp;&nbsp;&nbsp;&nbsp;&nbsp;Inkus opet diže pogled. "Kćeri moja, zašto ne bih ja tebi pozajmio ovu moju mantiju?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Boli me bilo kakav dodir po koži, naročito na leđima i ramenima. Gledali su mene muškarci golu, i-ha-haj. Onoliko. Ali, moram priznati, obično posle dve čaše, ili posle malo rđe. Sa rđom ide lakše." Okrete se Njorki. "Zovem se Šenila, Mlatko. Ja sam jedna od cura kod Orhi."
<BR>&nbsp;&nbsp;&nbsp;&nbsp;&nbsp;Njorka klimnu glavom, ne znajući šta bi odvratio. Posle nekog vremena reče: "Ja sam Njorka. Drago mi je da te upoznam, Šenila."
<BR>
<BR>&nbsp;&nbsp;&nbsp;&nbsp;&nbsp;To je bilo poslednje čega se mogao setiti. Sad leži licem na nekoj mokroj, hladnoj površini, sav natopljen bolovima, a nečiji tihi koraci odlaze u nečujnost.
<BR>&nbsp;&nbsp;&nbsp;&nbsp;&nbsp;Prevali se na leđa, pridiže se u sedeći položaj. Onda otkri da mu krv curi iz nosa, preko usta, niz donju vilicu.
<BR>&nbsp;&nbsp;&nbsp;&nbsp;&nbsp;"Ej, ti, borče." Nepoznat glas, metalni, oštro odzvanja. "Upotrebi ovo."
<BR>&nbsp;&nbsp;&nbsp;&nbsp;&nbsp;Neko mu je gurnuo u šaku nekakvu zgužvanu beličastu krpu; on je obazrivo pritisnu na lice. "Hvala."
<BR>&nbsp;&nbsp;&nbsp;&nbsp;&nbsp;Sa izvesne udaljenosti pozva ga neka žena. "Jesi to ti?"
<BR>&nbsp;&nbsp;&nbsp;&nbsp;&nbsp;"Sifonka?"
<BR>&nbsp;&nbsp;&nbsp;&nbsp;&nbsp;Tunel je, levo od njega, bio gotovo potpuno u tami: krug katran-crne boje i u njemu, kao olakšanje, jedna jedina daleka trun zelenog svetla. Desno od njega nešto je gorelo - nekakva šupa, ili neki veliki vagon, koliko je on mogao oceniti.
<BR>&nbsp;&nbsp;&nbsp;&nbsp;&nbsp;Nepoznati glas upita: "Možeš li da ustaneš, borče?"
<BR>&nbsp;&nbsp;&nbsp;&nbsp;&nbsp;Pritiskajući krpu na lice, Njorka odmahnu glavom.
<BR>&nbsp;&nbsp;&nbsp;&nbsp;&nbsp;Neko stoji blizu te zapaljene, srušene mase: neko mali, zdepasto građen, sa jednom rukom imobilisanom i prislonjenom na grudi, zamotanom u krpe od kojih su neke prebačene gore, čoveku oko vrata. Oko njega su neki drugi ljudi, njihova koža je tamna, pokrivena čudnim mrljama raznih boja... Njorka zažmuri i pogleda ponovo.
<BR>&nbsp;&nbsp;&nbsp;&nbsp;&nbsp;Vojnici, hemijski ljudi, viđao je on takve, nekada, na paradama. Ovde leže mrtvi, a pored njih leži njihovo oružje, avetinjski obasjano plamenovima.
<BR>&nbsp;&nbsp;&nbsp;&nbsp;&nbsp;Mali čovek u crnom stvori se iz tame i uputi mu zubat osmeh. "Ja te već otpravio bogovima, sine moj, a oni te, koliko vidim, vratili ovamo."
<BR>&nbsp;&nbsp;&nbsp;&nbsp;&nbsp;Njorka uspe da kaže, kroz krpu: "Ne sećam se da sam ih sreo", a onda mu pade na um da ih jeste sreo, gotovo dva dana bez prestanka je Scila išla sa njima, i nije ni najmanje ličila na onu Scilu kakvu je on do tada zamišljao. Odvaži se da skloni krpu. "Dođi ovamo, Patera. Sedi. Mora popričam s tobom."
<BR>&nbsp;&nbsp;&nbsp;&nbsp;&nbsp;"Sa zadovoljstvom. Moram i ja da popričam s tobom." Mali augur se spusti na pod od brodskog kamena. Njorka je video belo svetlucanje njegovih zuba.
<BR>&nbsp;&nbsp;&nbsp;&nbsp;&nbsp;"Je li ono stvarno bila Scila?"
<BR>&nbsp;&nbsp;&nbsp;&nbsp;&nbsp;"To ti znaš bolje nego ja, sine moj."
<BR>&nbsp;&nbsp;&nbsp;&nbsp;&nbsp;Njorka lagano klimnu glavom. Ali glava ga je bolela, a bol je otežavao razmišljanje. "Da, samo, ne znam. Je li to bila stvarno ona ili je neki đavo glumio Scilu?"
<BR>&nbsp;&nbsp;&nbsp;&nbsp;&nbsp;Inkus je oklevao, ali se osmehivao zubatije nego ikad. "To je prilično teško objasniti."
<BR>&nbsp;&nbsp;&nbsp;&nbsp;&nbsp;"Slušaću." Njorka opipa svoj opasač: igličar je i sad bio tu, na svom mestu.
<BR>&nbsp;&nbsp;&nbsp;&nbsp;&nbsp;"Sine moj, ako bi neko od đavola glumio boginju, samim tim bi, u izvesnom smislu reči, postao ta boginja."
<BR>&nbsp;&nbsp;&nbsp;&nbsp;&nbsp;Njorka uzvi jednu obrvu.
<BR>&nbsp;&nbsp;&nbsp;&nbsp;&nbsp;"Ili taj bog. Pes, recimo, ili Hieraks. Bio bi u ozbiljnoj opasnosti da se utopi u ukupnost tog boga. Da se stopi i pretopi i postane on. Tako nam, bar, govori nauka poznata kao teodeimonija."
<BR>&nbsp;&nbsp;&nbsp;&nbsp;&nbsp;"Nema frke." I nož mu je u čizmi, i njegov kratki mač je u koricama, na opasaču.
<BR>&nbsp;&nbsp;&nbsp;&nbsp;&nbsp;"To su ti činjenice, sine moj." Inkus upečatljivo pročisti grlo. "Naime, one činjenice koje se uopšte mogu iskazati rečima koje su nama dostupne - jer mi smo, ipak, samo ljudi. Kaže se, dakle, da se demoni retko kad usude da oponašaju bogove, baš iz tog razloga, dok bogovi, opet, sa svoje stane, nikad ne žele da se spuste tako nisko da glume demone."
<BR>&nbsp;&nbsp;&nbsp;&nbsp;&nbsp;"Hornbus", reče Njorka. Onaj sa zavijenom rukom kružio je oko vatre. Onda, promenivši temu, upita: "Ono tamo je naš talus, a? Vojnici ga sredili, je li tako?"
<BR>&nbsp;&nbsp;&nbsp;&nbsp;&nbsp;Nepoznati glas reče: "Tako je, sredili smo ga."
<BR>&nbsp;&nbsp;&nbsp;&nbsp;&nbsp;Njorka se okrete. Iza njega je čučao jedan vojnik. "Ja sam Njorka", reče on, i seti se da se i Šenili po drugi put predstavio upravo tim rečima. Pre nego što se desilo, šta god se, zapravo, desilo. Pruži mu ruku.
<BR>&nbsp;&nbsp;&nbsp;&nbsp;&nbsp;"A ja sam kaplar Hamerston, Njorka." Vojnikov stisak se zaustavio malo pre nego što bi kosti počele da se lome.
<BR>&nbsp;&nbsp;&nbsp;&nbsp;&nbsp;"Drago mi je." Njorka ustade, ali bi odmah i pao da ga Hamerston ne pridrža. "Izgleda da još nisam dobar."
<BR>&nbsp;&nbsp;&nbsp;&nbsp;&nbsp;"I ja sam nešto klimav, borče."
<BR>&nbsp;&nbsp;&nbsp;&nbsp;&nbsp;"Keder i ona mlada ž-žena su me navodili da te natovarim na kaplara Hamerstona, da te on nosi, sine moj. Za njegovo dobro, odupro sam se tome. On bi rado to učinio, ako bih ja zatražio. On i ja smo najbolji prijatelji."
<BR>&nbsp;&nbsp;&nbsp;&nbsp;&nbsp;"Više nego prijatelji", reče Hamerston Njorki, bez i najmanjeg traga humora u glasu. "Više nego braća."
<BR>&nbsp;&nbsp;&nbsp;&nbsp;&nbsp;"On bi sve uradio za mene. U iskušenju sam da to demonstriram, ali se uzdržavam. Radije bih da ti o tome neko vreme razmišljaš, uvek sa izvesnim prisenkom sumnje. Možda te ja samo zadirkujem, samo se hvališem naprazno. Šta misliš?"
<BR>&nbsp;&nbsp;&nbsp;&nbsp;&nbsp;Njorka odmahnu glavom. "Šta ja mislim, nije važno."
<BR>&nbsp;&nbsp;&nbsp;&nbsp;&nbsp;"Upravo tako. Jer ti si mislio da me možeš baciti sa onog brodića nekažnjeno. Da ću se udaviti, i da će to biti zgodan, je li, način da me se otarasiš. A sad vidimo, izvini molim te, kolika je to pogreška bila. Izgubio si svako pravo da se ubuduće tvoja mišljenja slušaju i sa najmanjim uvažavanjem."
<BR>&nbsp;&nbsp;&nbsp;&nbsp;&nbsp;Šenila izađe iz mraka, noseći neko dugačko oružje sa valjkastim šaržerom. "Možeš li sad da hodaš, Mlatko? Čekali smo te."
<BR>&nbsp;&nbsp;&nbsp;&nbsp;&nbsp;Oreb, koji je čučao na vrhu cevi, dodade: "Dobar?"
<BR>&nbsp;&nbsp;&nbsp;&nbsp;&nbsp;"Još koji minut", reče im Njorka. "Šta ti je to?"
<BR>&nbsp;&nbsp;&nbsp;&nbsp;&nbsp;"Raketni lanser." Šenila spusti jedan kraj na tlo. "Time je, koliko sada znamo, rasturen ovaj naš talus. Kamenko mi je pokazao kako se time rukuje. Možeš gledati, ali ne dodiruj."
<BR>&nbsp;&nbsp;&nbsp;&nbsp;&nbsp;Iako mu je bol smetao da uživa u šali, Njorka reče: "Pipanje može tek posle plaćanja, a?"
<BR>&nbsp;&nbsp;&nbsp;&nbsp;&nbsp;Iscerila se opako; on se, od toga, odmah oseti bolje. "Možda ni tad", reče ona. "Slušaj ovamo, Patera. I ti, Kamenko. Da vam kažem šta ja mislim?"
<BR>&nbsp;&nbsp;&nbsp;&nbsp;&nbsp;"Mala zna!" reče im Oreb.
<BR>&nbsp;&nbsp;&nbsp;&nbsp;&nbsp;Inkus klimnu glavom; Njorka slegnu ramenima i reče: "Ja ionako neću ustati još neko vreme. Dođi ovamo, ti, ptičurino."
<BR>&nbsp;&nbsp;&nbsp;&nbsp;&nbsp;Oreb preskoči na njegovo rame. "Rupa lo-ša!"
<BR>&nbsp;&nbsp;&nbsp;&nbsp;&nbsp;Šenila klimnu glavom. "Tačno to. Čuli smo neke stvarno neobične zvuke dok smo išli natrag kroz tunel - tražila sam šta bih mogla da spucam pomoću ovoga, znaš. Ako se pođe dalje, verovatno će biti još vojske. Tamo ima i više svetla, što bi moglo pomoći."
<BR>&nbsp;&nbsp;&nbsp;&nbsp;&nbsp;Hamerston reče: "Ne, ako se mi spremamo da izbegavamo njihove patrole."
<BR>&nbsp;&nbsp;&nbsp;&nbsp;&nbsp;"Onda, valjda ne. U svakom slučaju Oreb bi mogao tačno da kaže šta je radio na svakom pojedinom mestu u ovim tunelima, i ne bi pogrešio. Nego, Njorka, o drugoj jednoj stvari sam htela s tobom. Nosila sam svojevremeno jedan sladak mali bodež pritegnut uz nogu. Sečivo mu je bilo dugačko otprilike kao moje stopalo, i ja sam smatrala da je to taman kako treba. Smatrala sam da čoveku nož, igličar, ili već šta drugo ima, treba da pasuje, da bude po meri, kao cipele. Znaš šta hoću da kažem?"
<BR>&nbsp;&nbsp;&nbsp;&nbsp;&nbsp;Nije znao; svejedno, klimnuo je glavom.
<BR>&nbsp;&nbsp;&nbsp;&nbsp;&nbsp;"Pamtiš kad bejah Scila?"
<BR>&nbsp;&nbsp;&nbsp;&nbsp;&nbsp;"Ja se pitam da li ti pamtiš. To bih ja da znam."
<BR>&nbsp;&nbsp;&nbsp;&nbsp;&nbsp;"Pomalo i pamtim. Kao i kad sam Kipris bila; to pamtim čak i malo bolje. Ti, Patera, u to vreme to nisi znao? Bila sam, bila sam i jedna i druga, ali ispod njih ja sam ostala ja. Mislim da magarac možda tako oseća jahača. Ostaje magarac, i ima svoje ime; recimo da mu je gazda dao ime 'Puž'. Ali pošto ga ti jašeš, on kao da je postao ti, naime ide kud god ti hoćeš i radi šta ti hoćeš. Ako se usprotivi, ritaju ga sve dok ne pristane."
<BR>&nbsp;&nbsp;&nbsp;&nbsp;&nbsp;Oreb saosećajno nakrivi glavu. "Jad-na mala!"
<BR>&nbsp;&nbsp;&nbsp;&nbsp;&nbsp;"Zato on prilično brzo prestane da se protivi. Podbodeš ga petama, on krene, povučeš uzde, on stane, i ne obraća mnogo pažnje ni u jednom ni u drugom slučaju. Tako je bilo sa mnom. Želela sam rđu, mnogo sam želela, pa sam razmišljala o tome, i kako sam potpuno umorna. Onda, odjednom, kao da je sve bilo san. U jednom trenutku sam u mantejonu u Limni, odmah zatim na oltaru u pećini i to u takvom stanju da zaista nisam nizašta. A ono između, ne pamtim uopšte, ili ako sam nešto i zapamtila, moje misli neće da krenu na tu stranu. Posle, kad sam se klatila gore po onom kamenjaru prema svetilištu, počeh se prisećati nekih stvari. Kakva sam bila kao Kipris, hoću reći."
<BR>&nbsp;&nbsp;&nbsp;&nbsp;&nbsp;Inkus uzdahnu. "Scila je to pomenula, draga moja; dakle, znao sam ja to, u vreme koje pominješ. Deliti svoje telo sa boginjom ljubavi! Kako ti zavidim! Mora biti da je bilo predivno!."
<BR>&nbsp;&nbsp;&nbsp;&nbsp;&nbsp;"Valjda je bilo. Ali nije bilo lepo. Nije bilo ni najmanje zabavno. Opet, što više razmišljam, sve više zaključujem da je zaista bilo divno na jedan laćan način. Sad nisam baš ona ista Šenila od nekada, znaš. Mislim da su boginje, odlazeći iz mene, ostavile pokoju mrvicu, a možda su ponešto i ponele."
<BR>&nbsp;&nbsp;&nbsp;&nbsp;&nbsp;Podiže bacač raketa i prstima pređe preko klinastih izbočina na šaržeru. "Počeh ti govoriti ovo: tek kad je talus pogođen, uvidela sam da oružje ne mora biti po meri, da legne uz telo kao moj bodež, i tako dalje. Nema tu nikakve sličnosti sa cipelama. Naprotiv, što si manji, treba ti veće. Mislim da mi je Scila ostavila svest o tome, ili bar sposobnost da sama uvidim tu istinu.
<BR>&nbsp;&nbsp;&nbsp;&nbsp;&nbsp;Uglavnom, ovde je Njorka koji ima sladak mali igličar, ali mislim da mu nije stvarno potreban. Meni bi bio potreban, svaki dan, kad bih živela njegovim načinom života, kad bih se za to opredelila. Zato nađoh ovaj lanser protivoklopnih. Veći je. Bio je prazan, ali sam našla i drugi čiju je cev talus pregazio i spljeskao, ali pun. Ovaj ovde Hamer-kamen, Kamenko moj, on mi je pokazao kako se puni i prazni."
<BR>&nbsp;&nbsp;&nbsp;&nbsp;&nbsp;Njorka reče: "Mislim da ću i ja uzeti nešto, tek da mi se nađe. Pištolj debeljaner, sigurno ih mnogo leži ovde po tlu."
<BR>&nbsp;&nbsp;&nbsp;&nbsp;&nbsp;Inkus odmahnu glavom i pruži ruku ka Njorkinom pojasu. "Bolje ti meni daj i taj igličar, sine moj."
<BR>&nbsp;&nbsp;&nbsp;&nbsp;&nbsp;Istog trena obe Njorkine ruke bile su uhvaćene, s leđa, zahvatom koji je bio bukvalno čeličan.
<BR>&nbsp;&nbsp;&nbsp;&nbsp;&nbsp;Sa neskrivenim gađenjem Inkus zadiže prednji deo Njorkine tunike i izvuče mu igličar iz pojasa. "Ovo ne bi nanelo nikakvu štetu kaplaru Hamerstonu, ali bi ubilo mene, pretpostavljam." Zubato se osmehnu Njorki. "Ili tebe, sine moj."
<BR>&nbsp;&nbsp;&nbsp;&nbsp;&nbsp;"Ne puca", progunđa Oreb; tek sekund ili dva posle toga, Njorka shvati da je on to rekao Šenili.
<BR>&nbsp;&nbsp;&nbsp;&nbsp;&nbsp;"Ako ga vidiš sa pištoljem za debelu municiju, kaplare, oduzmi mu i polomi to oružje odmah. To, ili bilo koje slično."
<BR>&nbsp;&nbsp;&nbsp;&nbsp;&nbsp;"E-hej, e-hej, tamo!" Pozivao ih je ribar, i mahao rukom. Njegove obrise ocrtavali su narandžasti plamenovi iz zapaljenog talusa. "Ovaj kaže da mre. Hoće s nama govorit!"
<BR>
<BR>&nbsp;&nbsp;&nbsp;&nbsp;&nbsp;Svila se još izdigao, i seo, maltene udobno, na kupolu; onda poče mahati obema rukama. Lice mu je bilo zaprljano blatom od oluje, blatom koje je sad pucalo i otpadalo; blatnjava je bila i tunika žive boje, koju mu je doktor Ždral kupio u Limni. On se zapita koliko je, među ovima koji viču, kliču, skaču i mašu oko lebdelice, onih koji zaista uspevaju da ga prepoznaju.
<BR>&nbsp;&nbsp;&nbsp;&nbsp;&nbsp;SVI-LU ZA! - KAL-DE-A!
<BR>&nbsp;&nbsp;&nbsp;&nbsp;&nbsp;SVI-LU ZA! - KAL-DE-A!
<BR>&nbsp;&nbsp;&nbsp;&nbsp;&nbsp;Da li će opet postojati kalde, i da li će taj novi kalde biti on? Kalde, to je titula koju je njegova majka pominjala ponekad; kalde, to je jedna izrezbarena glava u maminom ormanu.
<BR>&nbsp;&nbsp;&nbsp;&nbsp;&nbsp;On pogleda niz Ulicu sunca, zatim se ukočeno zapilji napred. Pa, ono je srebrno sivilo Svetog prozora, ne može biti ništa drugo, ali gotovo izgubljeno u blistavom sunčevom sjaju. Prozor, nasred ulice.
<BR>&nbsp;&nbsp;&nbsp;&nbsp;&nbsp;Vetar mu donese dobro poznate mirise prinošenja žrtava: dim od kedrovine, izgorelu masnoću, dlaku i perje, mešavinu mnogo jaču od mirisa vrućeg metala, vrućeg ribleg ulja i vruće prašine koji su odasvud obuhvatali lebdelicu. Ispred srebrnastog treperenja Prozora, jedan crni rukav se sroza niz tanku ruku od sivog metala, i Svila sledećeg trenutka ugleda sjajno, voljeno lice Mejtere Mermer ispod šake koja je mahala; samo ta šaka na njoj je izgledala kao da je od živog ljudskog tkiva. Činilo se da je suviše dobro da bi bilo istinito.
<BR>&nbsp;&nbsp;&nbsp;&nbsp;&nbsp;"Mejtera!" povika on, ali u tutnjavi mitinga jedva je čuo sopstveni glas; zato ih poče utišavati pokretima, ispruživši ruke ravno napred; dlanovima dole. "Tišina! Tišina, molim!"
<BR>&nbsp;&nbsp;&nbsp;&nbsp;&nbsp;Buka se stišala, ostade samo uznemireno blejanje ovaca i ljutito šištanje gusaka; masa naroda se razmicala pred lebdelicom, i on najzad ugleda i životinje.
<BR>&nbsp;&nbsp;&nbsp;&nbsp;&nbsp;"Mejtera! Obred pod vedrim nebom držiš?"
<BR>&nbsp;&nbsp;&nbsp;&nbsp;&nbsp;"Mejtera Nana to vodi! Ja samo pomažem!"
<BR>&nbsp;&nbsp;&nbsp;&nbsp;&nbsp;"Patera!" Gulo se vratio i sad je potrčao naporedo sa lebdelicom; mantija mu je pokrivena debelim slojem prašine. "Imamo desetine žrtava, Patera! Nekoliko desetina!"
<BR>&nbsp;&nbsp;&nbsp;&nbsp;&nbsp;Moraće raditi bar dvojica naporedo, a životinje klati naizmenično, ako ne žele da ovo potraje do spuzastora - a to bi Gulo i želeo, dabome: slavu da je prineo toliko žrtava, i to pred tako ogromnim skupom vernika. Pa, zašto ne bi želeo (podseti Svila sebe oštro); ima i pravo, njegovo je, kao akolita, da želi i radi upravo takve stvari. Uostalom, Gulo može ovog trenutka da se baci na posao, dok on, Svila, mora prvo da se opere i presvuče. "Stoj", reče on vozaču. "Stani tačno ovde gde smo." Lebdelica se spusti na ulicu, pred oltarom.
<BR>&nbsp;&nbsp;&nbsp;&nbsp;&nbsp;Svila izvuče noge iz kupole i stade na oklopnu ploču prednje gornje strane vozila; na ovo, njegov desni skočni zglob uzvrati upozoravajućim, malim bolom.
<BR>&nbsp;&nbsp;&nbsp;&nbsp;&nbsp;"Prijatelji!" Nečiji glas; njemu se čini da bi trebalo odmah da prepozna čiji je. Glas oštar, ali i pun treptaja, ali kako odjekuje, od svih zidova Sunčane! "To je Patera Svila! To je čovek čija slava dovede sve vas do najsiromašnijeg mantejona u gradu. Do Prozora kroz koji, na Viron grad, bogovi opet gledaju!"
<BR>&nbsp;&nbsp;&nbsp;&nbsp;&nbsp;Gomila zatutnja urlikom odobravanja.
<BR>&nbsp;&nbsp;&nbsp;&nbsp;&nbsp;"Čujmo ga! Imajmo na umu njegov sveti zadatak, i naš!"
<BR>&nbsp;&nbsp;&nbsp;&nbsp;&nbsp;Svila, koji je posle četvrte reči prepoznao govornicu, poče da žmirka; strese glavom i pogleda ponovo. Onda je bila tišina, a on - zaboravio šta je nameravao da kaže.
<BR>&nbsp;&nbsp;&nbsp;&nbsp;&nbsp;Jedan jelen sa razgranatim, velikim rogovima, doveden da bude žrtva (ponudiće ga, valjda, Telksiepeji) posluži mu kao sugestija za pravi pristup. Zasvrbeše ga prsti željni da pronađu ogradu ambiona. "Nesumnjivo ima mnogo pitanja koja biste želeli postaviti bogovima, u vezi sa ovim našim nemirnim vremenima. Ja bih svakako želeo mnoga da postavim. Nadasve bih želeo da molim sve bogove da pokažu dobrotu prema nama; ponajviše Sfiksu od Sabalja, onu po čijoj naredbi vojske kreću u boj, da nam mir donese. Ali pre nego što zamolim bogove da nam se obrate, moram se oprati i obući u odeću za to. Bitka je bila, vidite, i ja bejah u njoj - bitka u kojoj poginuše ljudi dobri i hrabri; pre nego što uđem u našu stambenu zgradu da operem lice i ruke, a ovu odeću bacim u peć, moram vam o toj bitci ispričati."
<BR>&nbsp;&nbsp;&nbsp;&nbsp;&nbsp;Slušali su ga, lica okrenutih gore, očiju raširenih.
<BR>&nbsp;&nbsp;&nbsp;&nbsp;&nbsp;"Sigurno ste se začudili videći me u gardijskom vozilu. Neki su od vas pomislili, sigurno, kad su videli našu lebdelicu, da je Garda naumila da spreči vaše prinošenje žrtava. Znam da su to pomislili, jer sam video da potežu razna oružja ili posežu za kamenjem. Ali, vidite, ovi gardisti su uspostavili novu vladu za Viron."
<BR>&nbsp;&nbsp;&nbsp;&nbsp;&nbsp;Klicanje i vika.
<BR>&nbsp;&nbsp;&nbsp;&nbsp;&nbsp;"Ili, trebalo bi da kažem, prihvatili su da se Vironu vrati ona stara vlada, negdašnja. Oni žele da imamo kaldea..."
<BR>&nbsp;&nbsp;&nbsp;&nbsp;&nbsp;"Svila je kalde!" povika neko.
<BR>&nbsp;&nbsp;&nbsp;&nbsp;&nbsp;"...i da se vratimo oblicima vladavine koji su u Povelji zapisani. Sreo sam u Limni neke od tih hrabrih i odanih gardista, i pošto sam se plašio da bi nas druge gardijske jedinice mogle zaustaviti, predložio sam, nerazumno, da glumimo da sam ja njihov zarobljenik. Mnogi od vas će se dosetiti šta se zbog toga desilo. Drugi gardisti su nas napali, misleći da me na taj način spasavaju iz zarobljeništva." Zastade da dođe do daha.
<BR>&nbsp;&nbsp;&nbsp;&nbsp;&nbsp;"Pamtite to. Pamtite da ne smete unapred biti ubeđeni da je svaki gardista naš neprijatelj, pamtite, štaviše, da i oni koji su protiv nas ipak jesu Vironci." Pogledom opet potraži Mejteru Mermer. "Izgubio sam ključeve, Mejtera. Da li je baštenska kapija otključana? Valjda ću moći tim putem da uđem u stambenu."
<BR>&nbsp;&nbsp;&nbsp;&nbsp;&nbsp;Sastavila je šake u trubu oko usta (šake koje su izgledale sasvima kao da pripadaju nekoj biološkoj ženi) i povikala: "Otključaću ti ja, Patera!"
<BR>&nbsp;&nbsp;&nbsp;&nbsp;&nbsp;"Patera Gulo, nastavi sa prinošđenjem žrtava, molim te. Ja ću vam se pridružiti čim budem mogao."
<BR>&nbsp;&nbsp;&nbsp;&nbsp;&nbsp;Nezgrapno doskoči sa lebdelice na ulicu, nastojeći da svu težinu prebaci samo na levu nogu, zdravu; odjednom se nađe odasvud okružen gomilom onih koji su mu hteli iskazati svoje dobre želje. Bilo je tu i gardista; neki od njih bili su u zelenim uniformama, a neki u oklopu sa kamuflažnim mrljama, ali većina prisutnih bili su civili, u svakojakim tunikama, koje su lepršale i blistale. Dobar broj njih bio je u dronjcima. Dodirivali su ga kao da dotiču sliku boga, i u kratkim govorima, za sekund ili dva, uspevali da se iskažu kao njegovi sledbenici, saborci, podržavaoci zauvek; poneli su ga napred kao reka pretvorena, od nekog silnog pljuska, u bujicu.
<BR>&nbsp;&nbsp;&nbsp;&nbsp;&nbsp;Onda je baštenski zid bio odmah do njegovog lakta, a Mejtera Mermer je stajala na kapiji i mahala mu, a gardisti su kundacima odgurivali masu da bi se moglo proći. Jedan glas uz njegovo uho reče: "Ja ću ući s tobom, moj Kalde. Sad mora biti uvek neko da te štiti." Bio je to onaj kapetan s kim su on i Ždral doručkovali u četiri ujutro u Limni.
<BR>&nbsp;&nbsp;&nbsp;&nbsp;&nbsp;Baštenska kapija se s treskom zatvori iza njih; sa spoljašnje strane ključ Mejtere Mermer škripnu u bravi. "Ti ovde ostani", naredi kapetan jednome oklopljenom gardisti. "Nemoj slučajno da bi neko ušao." Okrete se Svili i pokaza prstom prema kenobi. "Je li ono tvoja kuća, moj Kalde?"
<BR>&nbsp;&nbsp;&nbsp;&nbsp;&nbsp;"Ne. Ona tamo, trouglasta." Naknadno uvide da se, sa tog mesta, uopšte ne primećuje da ta zgrada nema četiri ugla nego samo tri. Pomisliće kapetan za njega da je lud. "Ona manja. Patera Gulo verovatno nije hteo da zaključa vrata. A moje ključeve je zadržao Poto."
<BR>&nbsp;&nbsp;&nbsp;&nbsp;&nbsp;"Savetnik Poto, moj Kalde?"
<BR>&nbsp;&nbsp;&nbsp;&nbsp;&nbsp;"Da, Savetnik Poto." Vrati mu se jučerašnji bol, kao talas: Potove pesnice i elektrode, Peskova crna kutija. Pošteni odgovori koji donose samo nove udarce i novo zabijanje elektroda u prepone. Svila odgurnu te uspomene i pođe šljunkovitom stazom, hramljući, za njim kapetan, za kapetanom pet boraca Civilne garde. Prođoše pored umiruće smokve u čijoj senci su se, ne tako davno, odmarale životinje koje su potom umrle da bi Fidejinom duhu bilo dobro, pa pored senice u čijem hladu je pre koji dan razgovarao sa Kipris i ćaskao sa Mejterom Mermer; pored bašte njene, i pored njegovih kupina i sparušenih žbunića paradajza, sve to u vremenu kraćem nego što je njegovom umu bilo potrebno da ih prepozna i voli.
<BR>&nbsp;&nbsp;&nbsp;&nbsp;&nbsp;"Neka tvoji ljudi ostanu ispred zgrade, kapetane. Neka se odmaraju u senci onog drveta pored kapije, ako žele." Da li su i oni osuđeni na propast? Sa gornje ploče lebdelice govorio je o Sfiksi; ko pogine u borbi, smatra se da je žrtva njoj prineta, baš kao što se za ljude koji poginu od groma kaže da su prineti Pesu.
<BR>&nbsp;&nbsp;&nbsp;&nbsp;&nbsp;Kuhinja je bila do najsitnijih pojedinosti ista kao što ju je zapamtio; ako je Gulo uopšte jeo otkad se uselio, nije jeo u ovoj prostoriji. Orebova čaša vode još je stajala na kuhinjskom stolu, pored one lopte koju je Svila na igralištu oteo Rogu. "Da se to nije desilo, veći dečaci bi pobedili", progunđa on.
<BR>&nbsp;&nbsp;&nbsp;&nbsp;&nbsp;"Molim, Kalde?"
<BR>&nbsp;&nbsp;&nbsp;&nbsp;&nbsp;"Ah, ne obraćaj pažnju - rekao sam nešto samome sebi." Odbijajući kapetanovu ponudu da pomogne, Svila se razmaha na poluzi pumpe i najzad se ispljuska po licu i neurednoj žutoj kosi hladnom vodom, ali ne mogavši da se otme utisku, sasvim izmaštanom, da vode miriše na tunele. Nasapunjao se, pa sprao sapun, i najzad osušio lice i kosu peškirom, onim istim koji služi i za sudove.
<BR>&nbsp;&nbsp;&nbsp;&nbsp;&nbsp;"I ti ćeš hteti da se malo opereš, kapetane. Samo napred, ti to uradi, dok se ja gore presvučem."
<BR>&nbsp;&nbsp;&nbsp;&nbsp;&nbsp;Stepenište je bilo strmije nego što ga je zapamtio; a stambena zgrada, oduvek mala, sad je bila manja nego ikad. On sede na krevet, koji je ostavio u neredu u molpindan ujutro i koji je do ovog trenuitka tako ostao. Poče šibati po naboranoj ćebadi ovojnicom doktora Ždrala.
<BR>&nbsp;&nbsp;&nbsp;&nbsp;&nbsp;Rekao je narodu, maločas, da će spaliti ovu tuniku i ove labave, smeđe pantalone, ali one su i sad praktično nove, iako mokre i blatnjave; štaviše, odličnog su kvaliteta. Kad se operu, moći će da služe nekom siromahu godinu dana, ili duže. On skide tuniku i baci je u koš za uprljanu odeću.
<BR>&nbsp;&nbsp;&nbsp;&nbsp;&nbsp;Azof ukraden iz Zumbulinog budoara bio mu je i sad pod opasačem pantalona. On ga pritisnu na usne i prinese prozoru da ga još jednom osmotri. Po Ždralovoj tvrdnji, nikad nije pripadao Zumbuli. Ždral ga je samo poverio Zumbuli na čuvanje, smatrajući da je manja verovatnoća da njene odaje budu pretresane nego njegove. A sam Ždral ga je dobio od neke neimenovane hanume u Trivigaunteu, koja ga je namenila da bude poklon Krvu. Da li je Krvov, dakle? Ako jeste, mora biti neizostavno Krvu i predat. Nikakvih daljih krađa od Krva ne sme biti; u fejdan je on, Svila, otišao daleko i predaleko u tom pravcu.
<BR>&nbsp;&nbsp;&nbsp;&nbsp;&nbsp;Opet, ako je Ždral imao ovlašćenje (kao što izgleda jeste) da raspolaže azofom kako nađe za shodno, onda je njegov, Svilin, jer mu ga je Ždral, ležeći na samrti, dao. Mogao bi se prodati za više hiljada karata, a taj novac upotrebiti dobro - ali prvi trenutak samoispitivanja uveri ga da on nikad ne bi takvu stvar, ako ima ikakvo pravo na nju, razmenio za pare.
<BR>&nbsp;&nbsp;&nbsp;&nbsp;&nbsp;Neko u gomili na ulici primeti da on stoji na prozoru. Ljudi počeše da kliču, da se podgurkuju i da pokazuju prstom. On zakorači unazad, navuče zavese i opet osmotri Zumbulin azof, predmet surove lepote, oružje koje može da učini koliko cela četa Civilne garde - ono kojim je ubio talusa u tunelima, ono kojim je Zumbula njemu pripretila kad nije hteo da legne s njom.
<BR>&nbsp;&nbsp;&nbsp;&nbsp;&nbsp;Zar je njena potreba zaista bila tako velika? Ili se ona nadala da će ga, podajući se, navesti da je zavoli, baš kao što se on nadao (sad prepoznade jezgro istine u toj misli) da će on nju navesti, upravo odbijanjem, da ga zavoli? Zumbula je prostitutka, žena koju za nekoliko zlatnih kartica iznajme za celu noć - a takva upotreba karata znači razaranje uma nekog napuštenog, urlajućeg monitora kao što je onaj u podzemnoj kuli. On je, međutim, augur, pripadnik najuzvišenijeg i najsvetijeg od svih zanimanja. Ili su ga, bar, tako učili.
<BR>&nbsp;&nbsp;&nbsp;&nbsp;&nbsp;Augur spreman da krade da bi se dočepao baš takvih kartica, kao što su one za koje se njeno telo prodaje. Augur spreman da se ušunja noću da krade od čoveka od koga je već iznudio, svojom nasrtljivošću, tri karte u podne. Jedna od te tri kupila je Oreba, zajedno sa kavezom. Da li bi tri bile dovoljne da kupe Zumbulu? Da je dovedu u ovaj trougaoni kavez zvani 'stambena zgrada', sa zamandaljenim vratima i prozorima?
<BR>&nbsp;&nbsp;&nbsp;&nbsp;&nbsp;Ostavio je azof u ladicu svog pisaćeg stola, uz njega i Zumbulin igličar i svoje brojanice, i skinuo pantalone. Bile su blatnjavije čak i od tunike; kolena bukvalno oblepljena blatom, mada je, zbog boje pantalona, to bilo manje upadljivo. Dok ih je gledao takve, pade mu na um da auguri možda nose crno ne zato da bi, prikriveni bojom Tartarosa, lakše prisluškivali bogove, nego da bi sveža krv pljuskala na dramatičniju pozadinu i da bi se prikrile one mrlje koje se pranjem ne mogu izvući.
<BR>&nbsp;&nbsp;&nbsp;&nbsp;&nbsp;Njegove gaće sa kratkim nogavicama, čistije od pantalona, ali podjednako mokre, pođoše za pantalonama u košaru.
<BR>&nbsp;&nbsp;&nbsp;&nbsp;&nbsp;Neučtivi ljudi nazivaju augure kasapima, ali ne bez razloga. Njega, napolju, čeka grdan kasapski posao. Ako se ostavi po strani njegova lična sklonost prema krađi i ako se gledaju auguri uopšte, da li se može reći da su u očima boga kao što je Izvanaš išta bolji od žena kakva je Zumbula? Mogu li oni biti bolji od naroda koji zastupaju pred bogovima, a ipak ga i dalje zastupati? I biološki i hemijski ljudi prezira su dostojni u očima bogova, a to su, na kraju, jedine važne oči.
<BR>&nbsp;&nbsp;&nbsp;&nbsp;&nbsp;Oči u mutnom ogledalcu pred kojim se brijao pogledaše u njegove. Zurio je, a ispod tih očiju postepeno se zgusnuo Gljivin mrtvački osmejak; u parodiji koketnosti, ona zacvile: "Nije ovo prvi put da te gledam bez odeće."
<BR>&nbsp;&nbsp;&nbsp;&nbsp;&nbsp;Okrenuo se brzo, očekujući da je vidi kako sedi na njegovom krevetu; ali nje tamo nije bilo.
<BR>&nbsp;&nbsp;&nbsp;&nbsp;&nbsp;"Htela sam ti reći o mom prozoru i mom ocu. Ti si mislio da mu kažeš da ga zaključa da ja više ne bih mogla da izlazim i da ti dosađujem."
<BR>&nbsp;&nbsp;&nbsp;&nbsp;&nbsp;On je, u međuvremenu, uspeo da nanovo uspostavi svoje pribrano držanje. Izvukao je jedne čiste gaće iz ladice pisaćeg stola i obukao ih. Onda odmahnu glavom. "Nisam to stvarno nameravao. Nadao sam se da neću morati."
<BR>&nbsp;&nbsp;&nbsp;&nbsp;&nbsp;Iza vrata: "Moj Kalde?"
<BR>&nbsp;&nbsp;&nbsp;&nbsp;&nbsp;"Silazim za minut, kapetane."
<BR>&nbsp;&nbsp;&nbsp;&nbsp;&nbsp;"Čuo sam neke glasove, moj Kalde. Nisi ni u kakvoj opasnosti?"
<BR>&nbsp;&nbsp;&nbsp;&nbsp;&nbsp;"U ovoj stambenoj zgradi ima duhova, kapetane. Ako ne veruješ, popni se pa ćeš videti."
<BR>&nbsp;&nbsp;&nbsp;&nbsp;&nbsp;Mukor se sitno zakikota. "Pa zar vi ne razgovarate ovako sa njima? U staklima?"
<BR>&nbsp;&nbsp;&nbsp;&nbsp;&nbsp;"Sa monitorima, misliš?" Maločas je razmišljao o monitorima; može li ona da čita njegove misli? "Da, to veoma liči na ovo. Mora biti da si ih videla."
<BR>&nbsp;&nbsp;&nbsp;&nbsp;&nbsp;"Meni ne izgledaju isto."
<BR>&nbsp;&nbsp;&nbsp;&nbsp;&nbsp;"Pretpostavljam da ne." Sa znatnim osećanjem olakšanja, Svila navuče čiste crne pantalone.
<BR>&nbsp;&nbsp;&nbsp;&nbsp;&nbsp;"Htela sam da ja budem tebi to."
<BR>&nbsp;&nbsp;&nbsp;&nbsp;&nbsp;Klimnuo je glavom, da potvrdi da shvata njenu brigu. "Kao što ti koristiš tvoj prozor, bogovi koriste svoje Svete prozore, a monitori svoje. Nisam ranije zapazio te srodnosti, a trebalo je."
<BR>&nbsp;&nbsp;&nbsp;&nbsp;&nbsp;Njeno lice u ogledalu, koje nije bilo odraz ničega, poče se pomicati gore i dole, u oponašanju klimanja glavom. "Htela sam ti reći da ti više ne vredi to da ćeš reći mom ocu da zatvori prozor. On će te ubiti čim te vidi, sada. Poto mu naredio, a on pristao."
<BR>&nbsp;&nbsp;&nbsp;&nbsp;&nbsp;Ajuntamiento je, očigledno, saznao da je on živ i da je u gradu; uskoro će saznati, ako već nije, da je u ovoj ulici. Poslaće odane gardiste, možda čak i vojsku.
<BR>&nbsp;&nbsp;&nbsp;&nbsp;&nbsp;"Prema tome", nastavi ona, "prozor ili ne, nije važno. Moje telo će u svakom slučaju uskoro umreti, pa ću biti slobodna kao i ostali. Zar te moja sudbina uopšte zanima?"
<BR>&nbsp;&nbsp;&nbsp;&nbsp;&nbsp;"Da. Da, veoma. Zašto će tvoje telo umreti?"
<BR>&nbsp;&nbsp;&nbsp;&nbsp;&nbsp;"Zato što ne jedem. Nekad sam volela da jedem, ali sad više ne. Radije bih da budem slobodna."
<BR>&nbsp;&nbsp;&nbsp;&nbsp;&nbsp;Njeno lice poče da nestaje. On žmirnu, a od nje ostadoše samo šupljine gde su oči do maločas bile. Dašak vetra pomače zavese... nestadoše i te šupljine.
<BR>&nbsp;&nbsp;&nbsp;&nbsp;&nbsp;On reče: "Pa, moraš jesti, Gljivo. Ne želim da umreš." Čekao je, nadajući se nekom odgovoru. "Znam da me čuješ. Moraš jesti." Nameravao je da joj kaže da je nepošteno postupio i prema njoj, i prema njenom ocu. Da će nastojati to da ispravi, takođe, bez obzira na to što će ga Krv, možda, posle toga ubiti. Ali, bilo je prekasno.
<BR>&nbsp;&nbsp;&nbsp;&nbsp;&nbsp;Obrisa oči i izvuče poslednju čistu tuniku. Brojanice i maramica pređoše u jedan džep pantalona, Zumbulin igličar u drugi. (Vratiće joj ga čim bude mogao, ali taj problematični trenutak u kome bi se oni mogli ponovo susresti činio se bolno dalek.) Azof uđe pod opasač; možda će augursko predskazivanje dati neki nagoveštaj šta bi trebalo s njim da radi. Pade mu na um, opet, mogućnost da ga proda, ali se seti onog urlajućeg lica, koje je toliko ličilo na Gljivino u njegovom ogledalu, i sav se strese.
<BR>&nbsp;&nbsp;&nbsp;&nbsp;&nbsp;Moraće da obuče onu lošiju mantiju, a ne onu bolju; prikačiće na nju čist okovratnik i čiste manžetne. To je sve što se može uraditi. A onaj kapetan koji čeka dole, izgleda i sad gotovo isto onako besprekorno kao kad ga je prvi put video u - kako se zvaše ona krčma - u 'Zarđalom fenjeru' u Limni.
<BR>&nbsp;&nbsp;&nbsp;&nbsp;&nbsp;"Zabrinuo sam se za tvoju bezbednost, moj Kalde."
<BR>&nbsp;&nbsp;&nbsp;&nbsp;&nbsp;"Za moj ugled, hoćeš reći. Ono je bio ženski glas."
<BR>&nbsp;&nbsp;&nbsp;&nbsp;&nbsp;"Ja mislio dečji, moj Kalde."
<BR>&nbsp;&nbsp;&nbsp;&nbsp;&nbsp;"Možeš pretražiti sprat ako želiš, kapetane. Ako tamo nađeš ikakvu ženu, ili dete, javi mi, molim te."
<BR>&nbsp;&nbsp;&nbsp;&nbsp;&nbsp;"Hieraks nek uzme moje kosti ako sam ikad pomislio na tako nešto, moj Kalde!"
<BR>&nbsp;&nbsp;&nbsp;&nbsp;&nbsp;"Ona je dete Hieraksovo, to je bar sigurno."
<BR>&nbsp;&nbsp;&nbsp;&nbsp;&nbsp;Vrata ka Ulici srebra bila su zatvorena rezom, kao što je i trebalo biti; Svila zadrma kvaku da se uveri da su i zaključana. Prozor je bio zatvoren, a njegova rešetkasta spoljašnja zaštita takođe zaključana.
<BR>&nbsp;&nbsp;&nbsp;&nbsp;&nbsp;"Mogu ja da postavim ovde jednog borca, ako želiš, moj Kalde."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Trebaće nama, bojim se, svaki borac koga imamo, a trebaće nam i više od tog broja. Onaj oficir u lebdelici..."
<BR>&nbsp;&nbsp;&nbsp;&nbsp;&nbsp;"Major Cibet, moj Kalde."
<BR>&nbsp;&nbsp;&nbsp;&nbsp;&nbsp;"Reci ti majoru Cibetu da rasporedi osmatrače bar dve ulice uokolo, da nam jave ako Ajuntamientove trupe krenu ovamo da me hapse."
<BR>&nbsp;&nbsp;&nbsp;&nbsp;&nbsp;"Dve ili više ulica daleko, moj Kalde, a još dalje od toga moraju biti naše patrole."
<BR>&nbsp;&nbsp;&nbsp;&nbsp;&nbsp;"Vrlo dobro, kapetane. Organizuj to. Ja sam voljan i da iziđem pred sud, ako moram, ali samo ako će to doneti mir."
<BR>&nbsp;&nbsp;&nbsp;&nbsp;&nbsp;"Ti si voljan, moj Kalde. Mi nismo. A ni bogovi."
<BR>&nbsp;&nbsp;&nbsp;&nbsp;&nbsp;Svila slegnu ramenima i uđe u trpezariju/kuhinju. I vrata prema Sunčanoj bila su rezom zatvorena. Na ploči iznad kamina, dva pisma, oba sa pečatima; na jednom pečatu utisnut znak Udruženja sveštenika - nož i vrč, a na drugom plamičak iznad dveju šaka sakupljenih u zdelu. On ubaci oba u veliki, prednji džep mantije. Oba prozora prema Sunčanoj, zaključana.
<BR>&nbsp;&nbsp;&nbsp;&nbsp;&nbsp;Pohitaše opet kroz baštu i nazad na ulicu. Usput je razmišljao, i nehotice, o Gljivi. I o Krvu, koji ju je usvojio; zatim o Hieraksu Najvišemu, koji je pre nekoliko sati doleteo s neba po Ždrala i po onog ozbiljnog mladog borca sa kojim su Ždral i on razgovarali u 'Zarđalom fenjeru'. Gljiva želi da umre, da se preda Hieraksu; a on, Svila, mora da je spase, ako ikako može. Ako je tako, da li je pogrešio što ju je nazvao Hieraksovim detetom?
<BR>&nbsp;&nbsp;&nbsp;&nbsp;&nbsp;Možda nije. I žene su, kao i muškarci, usvojena deca bogova, a Gljivi ne odgovara nijedan drugi bog.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
