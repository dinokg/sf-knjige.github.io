<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>DA LI BOGINJA SVE OVO IZMIŠLJA U HODU?
<P>&nbsp;&nbsp;&nbsp;&nbsp;&nbsp;Jedna filozofska digresija. Kao što ću uskoro opisati, fizičari čestica su veselo gradili sve jače i jače akceleratore, podstaknuti, kao i svi ostali sapiensi za sve što uopšte rade, radoznalošću, egom, željom da steknu moć, pohlepom, ambicijom... S vremena na vreme sastane se grupa nas, sednemo oko krigli piva i razmišljamo ovako: da li i sama Boginja zna šta će se roditi u našoj sledećoj mašinčini - na primer, u trideset-gigaelektronvoltnom 'čudovištu' čija se izgradnja bližila kraju godine 1959. u Brukhejvenu. Šta ako mi sami za sebe izmišljamo sve nove zagonetke, koje inače ne bi ni postojale, kad god postignemo nove, 'još nečuvenije' energije? Da li Boginja, Stvoriteljica, viri preko ramena nekog Gel-Mana, Fajnmena ili već nekog drugog svog omiljenog teoretičara i misli: "Baš se pitam šta će biti kad ovaj opali iz ove ogromne stvari?" Možda ona sazove dežurnu ekipu anđela - Njucu, Ajnštajnocu, Maksvelčeta - da ih pita šta treba da se desi kad šibnemo 30 GeV? Ovakva razmišljanja zasnivaju se donekle i na skokovitom razvoju (istorijski gledano) naše teorije: čini se kao da nadiremo sve dalje i dalje, a Ona svaki put smisli šta će. Međutim, napredak u istraživanju kosmičkih zraka brzo nas uveri da je to samo pričanje bez veze, onako preko piva, na početku vikenda. One naše kolege koje gledaju uvis uveravaju nas da u Vaseljeni ima 30 GeV koliko hoćeš, da se Vaseljena igra i česticama od 300 GeV, razbacuje se ona neštedimice i česticama od tri milijarde GeV. Kroz kosmički prostor plove takve astronomske energije. Osim toga, ono što je nama danas u nekoj laboratoriji, na Long Ajlendu, Bataviji ili Cukubi, egzotičan događaj koji se desi samo u jednoj infinitezimalno sitnoj tački sudara, to je u vreme neposredno posle rađanja Vaseljene bilo nešto najnormalnije i raslo je posvuda, kao zelenilo u komšijinoj bašti.
<BR>&nbsp;&nbsp;&nbsp;&nbsp;&nbsp;Dobro, da se vratimo mašinama.
</TD></TR></TABLE>
<P class="next">
<A HREF=p85.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
