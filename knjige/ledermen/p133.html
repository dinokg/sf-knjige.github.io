<html>

<head>
<link REL="STYLESHEET" HREF="../../style/main.css" TYPE="text/css">
<meta charset="UTF-8">
<title></title>
</head>

<body>
<div align="center"><center>

<table width="97%">
  <tr>
    <td><h3>GOLI ŠARM </h3>
    <p>&nbsp;&nbsp;&nbsp;&nbsp;&nbsp;A šta? <br>
    &nbsp;&nbsp;&nbsp;&nbsp;&nbsp;Teoretičari su svi do jednog digli ruke i glasali ovako: tu
    postoji neki novi kvantni broj ili, srodno tome, deluje neki novi zakon očuvanja. Koja
    vrsta očuvanja bi to bila? Koja je to nova stvar koja biva očuvana? Ah, sada je žagor,
    svaki teoretičar odgovara drugačije. Ova situacija potrajala je neko vreme. <br>
    &nbsp;&nbsp;&nbsp;&nbsp;&nbsp;Nastavilo se priticanje podataka, ali samo sa e<sup>+</sup>
    e<sup>-</sup> mašina. SPEAR-u se jednog dana pridružio kolajder ADONE u Italiji, zatim i
    DORIS u Nemačkoj. Još jedna grba pokazala se na 3,7 GeV. Nazovimo je <font FACE="Symbol">y</font>'
    (psi prim), više nema potrebe da pominjemo nikakvo 'džej', pošto je sad stvar bila u
    celosti stenfordska. (Ting i njegovi sadruzi ispali su iz igre; njihov akcelerator je
    jedva uspeo da otkrije tu česticu, a o nekom daljem poboljšanju podataka na njemu nije
    moglo biti ni govora.) Ali uprkos grozničavim naporima, nikako se nije nalazilo
    objašnjenje za iznenađujuću oštrinu džej-psija. <br>
    &nbsp;&nbsp;&nbsp;&nbsp;&nbsp;Konačno je jedno nagađanje počelo da zvuči razumno.
    Možda je džej-psi onaj odavno čekani 'atom' nastao vezivanjem c i c, dakle šarm kvarka
    i njegovog antikvarka. Oduševljeni Glešou predloži novi naziv za džej-psi:
    'šarmonijum' (charmonium). Na kraju se ispostavilo da je ta teorija tačna, ali tek posle
    dodatnih napora i nagađanja koji potrajaše još dve godine. Razlog što je trebalo
    toliko dugo čekati na potvrđivanje da je to takav 'atom' sastojao se u tome što
    prilikom kombinovanja c i c, sve inherentne odlike šarma bivaju izbrisane. Što god c
    unese, c poništi. Svi mezoni se sastoje od po jednog kvarka i jednog antikvarka, ali ne
    od kvarka i upravo njegovog, istovrsnog antikvarka, kao harmonijum. Pion (pi-mezon) je,
    recimo, <strong>ud</strong>. <br>
    &nbsp;&nbsp;&nbsp;&nbsp;&nbsp;Krenula je potera za 'golim šarmom', a to bi bio mezon u
    kome bi jedan kvark šarm bio spregnut sa, recimo, kvarkom antidole. Kvark antidole ne bi
    poništavao odlike svog partnera, pa bi šarm bio, u svoj svojoj goloj slavi, izložen
    našim pogledima. To je najbolje posle onog što bi bilo još mnogo bolje, ali ne može
    postojati, a to je slobodni šarm kvark. Godine 1976. nađen je jedan mezon sa golim
    šarmom, <strong>cd</strong>. Ovo je postigla jedna grupa slakovaca sa Berklija, pod
    rukovodstvom Gersona Goldhabera (Gerson Goldhaber) na stenfordskom kolajderu e<sup>+</sup>
    e<sup>-</sup>. Tom mezonu dat je naziv D<sup>0</sup> (de nula). Sledećih petnaest godina,
    mašine sa elektronima bile su zauzete upravo proučavanjem de nule. Danas mezoni kao što
    su <strong>cd</strong>, <strong>cs</strong> i <strong>cd</strong> jesu glavno žito za onu
    vodenicu koja proizvodi doktorske titule. Složenom spektroskopijom raznih njihovih stanja
    obogaćujemo svoje razumevanje osobina kvarkova. <br>
    &nbsp;&nbsp;&nbsp;&nbsp;&nbsp;Sada je oštrina džej-psija bila shvaćena. Šarm je jedan
    novi kvantni broj, a zakoni očuvanja jake sile nisu dopuštali <strong>c</strong> kvarku
    da se preobrati u neki kvark niže (to jest, manje) mase. Da bi se takvo preobraćenje
    ipak postiglo, morale su biti pozvane u pomoć slaba sila i elektromagnetna sila, a te dve
    deluju mnogo sporije - otud dugi život i uzana kriva raspodele mase. <br>
    &nbsp;&nbsp;&nbsp;&nbsp;&nbsp;Otprilike u to vreme pali su i poslednji rovovi iz kojih je
    pružan otpor ideji kvarka. Jer, zamisao kvarka dovela je do vrlo neobičnih prognoza,
    koje su se, posle toga, obistinile. Verovatno je čak i Gel-Man pomišljao da kvarkovi
    možda jesu čestice koje stvarno postoje. Ostaje nam problem vezanosti koja se sastoji u
    tome što nikad, nigde, ne može da postoji slobodni kvark. Po tome se kvarkovi razlikuju
    od svih drugih čestica materije. Sa šarmom, naš periodni sistem čestica opet je dospeo
    u stanje ravnoteže:</p>
    <div align="center"><center><table border="0" cellpadding="0" cellspacing="0" width="80%">
      <tr>
        <td width="100%" align="center" colspan="2"><font face="Times New Roman"><strong></strong></font>KVARKOVI<font
        face="Times New Roman"><strong></strong></font></td>
      </tr>
      <tr>
        <td width="50%" align="center"><font face="Times New Roman">gore <strong>u</strong></font></td>
        <td width="50%" align="center"><font face="Times New Roman">šarm <strong>c</strong></font></td>
      </tr>
      <tr>
        <td width="50%" align="center"><font face="Times New Roman">dole <strong>d</strong></font></td>
        <td width="50%" align="center"><font face="Times New Roman">čudni <strong>s</strong></font></td>
      </tr>
    </table>
    </center></div><p align="center">&nbsp;</p>
    <div align="center"><center><table border="0" cellpadding="0" cellspacing="0" width="80%">
      <tr>
        <td width="100%" align="center" colspan="2"><font face="Times New Roman"></font>LEPTONI<font
        face="Times New Roman"></font></td>
      </tr>
      <tr>
        <td width="50%" align="center"><font face="Times New Roman">elektronov neutrino (</font><font
        FACE="Symbol">n<sub>e</sub></font><font face="Times New Roman">)</font></td>
        <td width="50%" align="center"><font face="Times New Roman">muonov neutrino (</font><font
        FACE="Symbol">n<sub>m</sub></font><font face="Times New Roman">)</font></td>
      </tr>
      <tr>
        <td width="50%" align="center"><font face="Times New Roman">elektron (e)</font></td>
        <td width="50%" align="center"><font face="Times New Roman">muon (</font><font
        FACE="Symbol">m</font><font face="Times New Roman">)</font></td>
      </tr>
    </table>
    </center></div><p>&nbsp;&nbsp;&nbsp;&nbsp;&nbsp;Vidite, tu su sad četiri kvarka (četiri
    ukusa kvarka, u stvari) i četiri leptona. Počeli smo da govorimo o dva pokolenja koja su
    raspoređena okomito, jedno ispod drugog, na ovoj tabeli. Prvo pokolenje bilo bi <strong>u</strong>-<strong>d</strong>-<font
    FACE="Symbol">n<sub>e</sub></font>-e, a pošto su upravo od njega sagrađeni protoni i
    neutroni, prvo pokolenje dominira u ovom našem sadašnjem svetu. Drugo pokolenje je <strong>c</strong>-<strong>s</strong>-<font
    FACE="Symbol">n<sub>m</sub></font>-<font FACE="Symbol">m</font>. Njega vidimo samo u
    žestokoj, ali kratkotrajnoj vrelini sudara u akceleratoru. Čini se da su te čestice
    egzotične, ali ih ne možemo prenebreći. Pošto smo neustrašivi istraživači, moramo
    se boriti da sagledamo koju je ulogu priroda namenila njima. <br>
    &nbsp;&nbsp;&nbsp;&nbsp;&nbsp;Nisam posvetio dužnu pažnju teoretičarima koji su
    predskazivali džej-psi, a onda i dokazali da je on šarmonijum. Ako je SLAC bio opitno
    srce, Harvard je bio teorijski mozak. Tamo su Glešou i njegov školski drugar Stiv
    Vajnberg (zajedno su išli u srednju prirodnonaučnu školu u Bronksu) radili uz pomoć
    gomile mladih genijalaca; pomenuću, od svih njih, samo Helen Kvin (Helen Quinn) koja je
    bitno doprinela toj euforiji oko šarmonijuma i koja se idealno uklapa u moj zamišljeni
    tim saradnika kakve bih želeo. </td>
  </tr>
</table>
</center></div>

<p class="next" align="center"><a HREF="p134.html"><img BORDER="0"
SRC="../../graphics/next.gif" width="35" height="27"></a> </p>
</body>
</html>
