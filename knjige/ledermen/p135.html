<html>

<head>
<link REL="STYLESHEET" HREF="../../style/main.css" TYPE="text/css">
<meta charset="UTF-8">
<title></title>
</head>

<body>
<div align="center"><center>

<table width="97%">
  <tr>
    <td><h3>SLABOJ SILI PONOVO U POHODE </h3>
    <p>&nbsp;&nbsp;&nbsp;&nbsp;&nbsp;Tokom sedamdesetih godina prikupljeno je mnoštvo
    podataka o raspadanju nestabilnih hadrona. Ovo raspadanje je, zapravo, ispoljavanje
    pojedinih reakcija koje se događaju sastavnim kvarkovima - na primer, neki kvark gore se
    'premetne' u dole, ili obratno. Još informativniji bili su rezultati više decenija
    vršenja opita sa rasipanjem neutrina. Svi ti podaci zajedno govorili su da slabu silu
    moraju prenositi tri masivne čestice-prenosioci: jedna bi bila W<sup>+</sup>, druga W<sup>-</sup>,
    a treća bi se zvala Z<sup>0</sup>. Morale su biti masivne zato što slaba sila ima veoma
    mali poluprečnik dejstva, ne dohvata dalje nego do, približno, 10<sup>-19</sup> metara.
    Kvantna teorija nameće grubo pravilo koje kaže da se domašaj sile menja obrnuto
    srazmerno masi čestice-prenosioca. Elektromagnetna sila doseže u beskonačnost (iako
    postaje, sa povećanjem udaljenja, sve slabija), a njena čestica-prenosilac jeste foton
    čija je masa mirovanja jednaka nuli. <br>
    &nbsp;&nbsp;&nbsp;&nbsp;&nbsp;Ali zašto tri prenosioca sile? Zašto tri čestice-glasnika
    - od kojih je jedna pozitivno naelektrisana, jedna negativno, a jedna neutralna - da bi se
    širilo kroz prostor polje koje navodi kvarkove da prelaze iz jedne vrste u drugu? Da
    bismo ovo objasnili, moramo malo biti računovođe i knjigovođe fizike, i pri tome moramo
    paziti da ono levo od strelice ostane uvek jednako onome desno od strelice. To se odnosi i
    na znake naelektrisanja. Ako se, na primer, neutralna čestica raspadne na neke
    naelektrisane, onda među tim tako nastalim česticama ukupna količina pozitivnog mora
    biti jednaka ukupnoj količini negativnog naelektrisanja. <br>
    &nbsp;&nbsp;&nbsp;&nbsp;&nbsp;Za početak, evo šta se dešava kad se jedan neutron
    'raskoka' na jedan proton i još nešto. To je tipičan proces za koji je 'odgovorna'
    slaba sila. Pišemo ga ovako:</p>
    <p align="center">&nbsp;&nbsp;&nbsp;&nbsp;&nbsp;n <font FACE="Symbol">®</font> p<sup>+</sup>
    + e<sup>-</sup> + <font FACE="Symbol">n</font><sub>e</sub> </p>
    <p>&nbsp;&nbsp;&nbsp;&nbsp;&nbsp;Već smo jednom ovo videli: jedan neutron raspadne se na
    jedan proton, jedan elektron i jedan antineutrino. Primećujete da na desnoj strani
    reakcije imamo pozitivni proton i negativni elektron koji se uzajamno poništavaju; a
    antineutrino je neutralan, nenaelektrisan. Sve se lepo uklopilo. Ali ovo je samo površan
    pogled na tu reakciju, kao kad gledate kako se jaje raspada i iz njega se pojavljuje
    ptičica. Niste uopšte videli šta je sve fetus radio unutra. Neutron je, zapravo,
    konglomerat tri kvarka - jednog gore i dva dole (udd); a proton je konglomerat dva gore i
    jednog dole (uud). Znači, kad se neutron raspadne i proizvede jedan proton, tom prilikom
    se jedan kvark dole preobrati u kvark gore. Zato je uputnije da pogledamo u neutron i
    opišemo šta se dešava sa tim kvarkovima. E, sad, ista ova reakcija može da se napiše
    kvarkovskim jezikom ovako: </p>
    <p>&nbsp;&nbsp;&nbsp;&nbsp;&nbsp;d <font FACE="Symbol">®</font> u + e<sup>-</sup> + <font
    FACE="Symbol">n</font><sub>e</sub> </p>
    <p>&nbsp;&nbsp;&nbsp;&nbsp;&nbsp;Dakle, jedan kvark dole u neutronu pretvori se u jedan
    kvark gore, a pri tome emituje jedan elektron i jedan antineutrino. Međutim, čak i ovo
    je preveliko pojednostavljenje onoga što se stvarno dogodilo. Prava verzija događaja
    mora uzeti u obzir činjenicu da elektron i antineutrino ne iskaču neposredno iz kvarka
    dole. Postoji tu jedna međureakcija u kojoj jedna W<sup>-</sup> čestica odigrava bitnu
    ulogu. Zato kvantna teorija slabe sile piše proces raspada neutrona kao događaj koji ima
    dve faze:</p>
    <p>&nbsp;&nbsp;&nbsp;&nbsp;&nbsp;1) d<sup>-1/3</sup> <font FACE="Symbol">®</font> W<sup>-</sup>
    + u<sup>+2/3</sup> </p>
    <p>&nbsp;&nbsp;&nbsp;&nbsp;&nbsp;a tek posle toga</p>
    <p>&nbsp;&nbsp;&nbsp;&nbsp;&nbsp;2) W<sup>-</sup> <font FACE="Symbol">®</font> e<sup>-</sup>
    + <font FACE="Symbol">n</font><sub>e</sub> </p>
    <p>&nbsp;&nbsp;&nbsp;&nbsp;&nbsp;Opazite da se kvark dole raspada prvo u česticu W<sup>-</sup>
    i u jedan kvark gore. Tek posle toga se ta W čestica raspada u elektron i antineutrino.
    Dakle, W je posrednik slabe sile i učesnik u reakciji raspada. U gornjoj reakciji to mora
    biti negativna W čestica, da bi se uravnotežila promena naelektrisanja koja se dogodila
    pretvaranjem d u <strong>u</strong>. Kad sabereš -1 naelektrisanje pomenute čestice W<sup>-</sup>
    i +2/3 naelektrisanje kvarka gore, dobiješ -1/3, a to je naelektrisanje kvarka dole koji
    je reakciju i pokrenuo. Sve se lepo uklapa. <br>
    &nbsp;&nbsp;&nbsp;&nbsp;&nbsp;U jezgrima, kvarkovi gore se takođe mogu raspasti u
    kvarkove dole, pri čemu se protoni pretvaraju u neutrone. Na jeziku kvarkova ovaj proces
    se opisuje ovako: u <font FACE="Symbol">®</font> W<sup>+</sup> + d, a posle toga nastupa
    W<sup>+</sup> <font FACE="Symbol">®</font> e<sup>+</sup> + <font FACE="Symbol">n</font><sub>e</sub>.
    Ovde nam je potreban pozitivan W da bi se uravnotežile promene električnih naboja.
    Dakle, opaženi raspadi kvarkova, u preobraćanjima neutrona u protone i obratno,
    zahtevaju postojanje i pozitivnog, ali i negativnog W. Ali ni to nije cela priča. <br>
    &nbsp;&nbsp;&nbsp;&nbsp;&nbsp;Opiti izvedeni sredinom sedamdesetih godina sa neutrinskim
    snopovima dokazali su postojanje 'neutralnih struja' koje, opet, zahtevaju da postoji i
    jedan neutralni prenosilac sile. Na ovakve opite navodili su nas teoretičari kao što je
    Glešou, koji su radili na objedinjenju sila i nervirali se zbog činjenice da su slabe
    sile, po svim dotadašnjim dokazima, zahtevale samo naelektrisane prenosioce sile. Zato se
    digla potera za strujama koje bi bile neutralne. <br>
    &nbsp;&nbsp;&nbsp;&nbsp;&nbsp;Reč 'struja' u suštini znači bilo šta što struji,
    protiče. U reci ili u česmi imate vodenu struju. Struja elektrona protiče kroz žicu
    ili kroz neki rastvor. Čestice W<sup>-</sup> i W<sup>+</sup> posreduju u 'proticanju'
    čestica iz jednog stanja u drugo; potreba da se prati kuda odlazi naelektrisanje i šta
    se dešava s njim verovatno je navela ljude da počnu govoriti da i tu postoji neka
    'struja'. Čestica W<sup>+</sup> posreduje u proticanju pozitivne struje; W<sup>-</sup> u
    proticanju negativne. Ove struje proučavamo u spontanim slabim raspadima, kao što su ovi
    upravo opisani. Ali one mogu biti stvorene i neutrinskim sudarima u akceleratorima, što
    je moguće postići zato što su eksperimentatori u Brukhejvenu, u dvoneutrinskom opitu,
    ovladali proizvodnjom neutrinskih snopova. <br>
    &nbsp;&nbsp;&nbsp;&nbsp;&nbsp;Da pogledamo šta se dešava kad se muonski neutrino, ona
    vrsta koju smo otkrili u Brukhejvenu, sudari sa protonom - tačnije, sa nekim kvarkom
    jednoga protona. Sudar muonskog antineutrina sa kvarkom gore dovešće do nastanka jednog
    kvarka dole i jednog pozitivnog muona.</p>
    <p>&nbsp;&nbsp;&nbsp;&nbsp;&nbsp;<font FACE="Symbol">n<sub>m</sub></font> + u<sup>-2/3</sup>
    <font FACE="Symbol">®</font> d<sup>-1/3</sup> + <font FACE="Symbol">m</font><sup>+</sup> </p>
    <p>&nbsp;&nbsp;&nbsp;&nbsp;&nbsp;Ili, na svakodnevnom jeziku, muonski antineutrino plus
    kvark gore daje kvark dole plus pozitivni muon. To mu iziđe na sledeće: kad se neutrino
    i kvark gore čvaknu, gore postane dole, a neutrino postane muon. Ali opet, ono što se po
    teoriji slabe sile zaista dešava jeste jedan sled od dve reakcije:</p>
    <p>&nbsp;&nbsp;&nbsp;&nbsp;&nbsp;(1)<font FACE="Symbol">n<sub>m</sub></font> <font
    FACE="Symbol">®</font> W<sup>-</sup> + <font FACE="Symbol">m</font><sup>+</sup> <br>
    &nbsp;&nbsp;&nbsp;&nbsp;&nbsp;(2) W<sup>-</sup> + u <font FACE="Symbol">®</font> d</p>
    <p>&nbsp;&nbsp;&nbsp;&nbsp;&nbsp;Antineutrino naleti na kvark gore i iz tog 'karambola'
    izleti kao muon. Gore se pretvara u dole, a posrednik u tom poslu jeste negativna W
    čestica. Znači, tu je proticala jedna negativna struja. E, da, ali još 1955. godine
    pojedini teoretičari (na primer Džulijan Švinger, koji je bio profesor Šeldonu
    Glešou) sagledali su da bi bilo moguće imati i neutralnu struju, ovako:</p>
    <p>&nbsp;&nbsp;&nbsp;&nbsp;&nbsp;<font FACE="Symbol">n<sub>m</sub></font> + u <font
    FACE="Symbol">®</font> u + <font FACE="Symbol">n<sub>m</sub></font></p>
    <p>&nbsp;&nbsp;&nbsp;&nbsp;&nbsp;Pa, tu imamo iste stvari na obe strane; levo jedan
    muonski neutrino i kvark gore, a desno opet kvark gore i opet muonski neutrino. Pa, šta
    li se tu dešava? Dešava se to da neutrino udari u kvark gore i odskoči, ali izlazi iz
    te reakcije opet kao neutrino, a ne kao muon, što smo imali u prethodnoj reakciji. Kvark
    gore bude ćušnut, ali ostaje gore. Pošto je taj kvark gore deo jednog protona (ili
    neutrona), pomenuti proton, iako žestoko tresnut, ostaje proton. Ako bismo bacili pogled
    na tu reakciju samo ovlaš, površno, zaključili bismo da je jedan muonski neutrino
    udario u proton i naprosto, neizmenjen, odskočio. Ali događaj je kudikamo istančaniji
    od toga. U ranijim reakcijama videli smo da je bila potrebna ili negativna ili pozitivna W
    čestica da bi se pomoglo preobražavanje jednog kvarka gore u dole ili obratno; dok,
    međutim, ovde neutrino mora da emituje neku česticu-glasnika koja će da 'ritne' taj
    kvark gore. (Ujedno će neutrina 'progutati' vlastita čestica-glasnik.) Kad pokušamo da
    napišemo ovu reakciju, jasno vidimo da ta čestica-glasnik mora biti neutralna. <br>
    &nbsp;&nbsp;&nbsp;&nbsp;&nbsp;Ova reakcija je slična načinu na koji shvatamo električnu
    silu - na primer, između dva protona; događa se razmena jednog neutralnog prenosioca,
    koji je foton, a to dovodi do nastanka Kulonovog zakona o sili, koji dopušta jednom
    protonu da 'šutne' neki drugi proton. Ne događa se prelazak iz jedne vrste u drugu. Ova
    sličnost nije slučajna. Ovi što se bave unifikacijom (ne mislim na crkvu/sektu
    'Velečasnog Muna' nego na Šeldona Glešoua i njegove drugare) moraju imati na
    raspolaganju jedan takav proces, ako žele da steknu makar i najminimalniju priliku da
    ikada objedine slabu silu sa elektromagnetnom. <br>
    &nbsp;&nbsp;&nbsp;&nbsp;&nbsp;Dakle, izazov za eksperimentatore bio je: možemo li izvesti
    neke reakcije u kojima se neutrini sudaraju sa atomskim jezgrima i izlaze opet kao
    neutrini? Presudni element u ovome morao bi biti taj da opazimo da se sudar dogodio. To
    znači da se po nečemu mora videti da je jezgro pretrpelo udarac. Postojali su neki
    dvosmisleni nagoveštaji takvih reakcija još u onom našem dvoneutrinskom opitu u
    Brukhejvenu. Mel Švarc je za takve slučajeve govorio da su 'ništarije': neutralna
    čestica uđe, neutralna čestica iziđe, i šta je tu bilo? Ništa. Nije se promenilo
    naelektrisanje. Doduše, jezgro bude razbijeno; ta sitnica se ipak desi. Ali naš
    neutrinski zrak u Brukhejvenu imao je srazmerno nisku energiju, otud Švarcova ljutnja da
    nam je to 'ništa'. Neutralne struje? Iz razloga kojih se ne mogu prisetiti, neko je negde
    odlučio da se neutralna čestica-prenosilac ima zvati Z<sup>0</sup> (ze nula), a ne W<sup>0</sup>.
    Ali kad hoćete da ostavite jak utisak na svoje prijatelje, upotrebljavajte izraz
    'neutralne struje', što tako dobro zvuči, a, zapravo, izražava zamisao da moramo imati
    neku nenaelektrisanu česticu-prenosioca koja će da 'šutne' i pokrene reakciju slabe
    sile. </td>
  </tr>
</table>
</center></div>

<p class="next" align="center"><a HREF="p136.html"><img BORDER="0"
SRC="../../graphics/next.gif" width="35" height="27"></a> </p>
</body>
</html>
