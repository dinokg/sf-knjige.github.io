<html>

<head>
<link REL="STYLESHEET" HREF="../../style/main.css" TYPE="text/css">
<meta charset="UTF-8">
<title></title>
</head>

<body>
<div align="center"><center>

<table width="97%">
  <tr>
    <td><h3>O ČEMU PRIČAMO? </h3>
    <p>&nbsp;&nbsp;&nbsp;&nbsp;&nbsp;Teoretičari su, hodajući svakojakim, raznim stazicama
    prema hipotetičnom ujedinjenju, predložili veoma široku lepezu različitih
    hipotetičnih čestica. Obično su sve odlike takve neke čestice, osim njene mase, oštro
    određene modelom. Pošto nikako ne viđamo te 'egzotične', znamo koja im je donja
    granica mase, u skladu sa pravilom da što je veća masa nečega, teže je to nešto
    proizvesti. <br>
    &nbsp;&nbsp;&nbsp;&nbsp;&nbsp;Ovde ima posla za teoriju. Teoretičar Li kaže: sudar
    proton-antiproton proizvešće jednu česticu, zasad hipotetičnu - hajde nek se ona zove
    recimo li-on - ukoliko je u sudar ušla dovoljna količina energije. Međutim,
    verovatnoća ili relativna učestanost proizvođenja tog li-ona zavisi od li-onove mase.
    Što je li-on teži, slučaj njegovog nastanka je ređi. Teoretičar hita da nam ponudi
    grafikon koji dovodi u vezu moguću dnevnu proizvodnju li-ona i moguću masu li-ona. Na
    primer: kad bi li-onova masa bila 20 GeV, mogli bismo da ih pravimo hiljadu na dan (to je
    da ti pamet stane - tako mnogo!). Ako je 30 GeV, dobijali bismo 2 li-ona na dan. Ako je 50
    GeV, dobijali bismo hiljadinku dnevno; drugim rečima, trebalo bi da akcelerator radi
    punom snagom hiljadu dana da bi proizveo najzad jedan li-on. Međutim, eksperimentatori
    obično tvrde da opit ne može biti smatran uspešnim ako nemaju snimljeno bar deset
    događaja, jer postoje i razni drugi problemi, u vezi sa delotvornošću i pozadinskim
    smetnjama. Znači, sad eksperimentatori izvedu jedan niz opita od recimo 150 dana
    (godišnji niz), i ne nađu nijedan događaj sa li-onom. Bacimo pogled na krivu i pratimo
    je pogledom do mesta na njoj gde piše da je trebalo da bude proizvedeno, recimo, deset
    događaja. To odgovara, na primer, masi od 40 GeV. Konzervativna procena kaže da se pola
    događaja moglo i prevideti. Znači, kriva linija nam kaže: kad bi masa li-ona bila 40
    GeV, videli bismo bar pet događaja, što bi bio prilično slab, ali ipak nekakav uspeh.
    Međutim, nismo videli ništa. Zaključak: masa li-ona mora biti veća od 40 GeV.<br>
    &nbsp;&nbsp;&nbsp;&nbsp;&nbsp;Šta bi bilo sledeće? Ako taj zamišljeni li-on, ili
    Higsova čestica, ili kvark vrh vrede da u njih dalje ulažemo pare i materijal, pred nama
    su tri moguće strategije za nastavak rada. Prvo, krenuti sa dužim nizovima, ali to je
    težak put. Drugo, postići veći broj sudara u sekundi - dakle, povećati luminoznost.
    Odlično! Upravo to Fermilab čini u devedesetim godinama, a cilj je da se luminoznost
    poveća otprilike stostruko. Pod uslovom da u sudare ulazi dovoljno energije (a 1,8 TeV je
    obilje energije), povećavanje luminoznosti će pomoći. Treća strategija jeste
    povećanje energije mašine, čime se povećava i verovatnoća da budu proizvedene sve
    teške čestice. To je put superkolajdera. <br>
    &nbsp;&nbsp;&nbsp;&nbsp;&nbsp;Otkrićem W i Z, identifikovali smo ukupno šest kvarkova,
    šest leptona i dvanaest baždarskih bozona (čestica-glasnika). Postoji u standardnom
    modelu još nešto sa čime se dosad nismo suočili, ali pre nego što pređemo na tu
    tajnu, trebalo bi da se još malo zadržimo na nekim drugim stvarima. Pisati model tako da
    bude razdeljen u tri pokolenja, što sad radimo, daje bar neki utisak sređenosti. Ali mi
    zapažamo i neke druge obrasce. Svako sledeće pokolenje ima sve veću težinu, što je
    krupna stvar u našem hladnom svetu danas, ali ne bi bilo mnogo značajno u doba kad je
    svet bio mlad i veoma vruć. Sve čestice u veoma mladoj Vaseljeni imale su ogromne
    energije - milijarde i milijarde TeV, tako da neka mala razlika između mase mirovanja
    kvarka dno i kvarka vrh ne bi mnogo značila. Svi kvarkovi, leptoni i tako dalje imali su
    u to davno doba otprilike jednaku snagu, bili su ravnopravni. Iz nekog razloga, Boginji su
    svi bili potrebni i ona ih je sve volela. Zato i mi moramo sve njih da shvatimo ozbiljno. <br>
    &nbsp;&nbsp;&nbsp;&nbsp;&nbsp;Podaci o Z<sup>0</sup> u CERN-u nalažu još jedan
    zaključak: veoma je slaba verovatnoća da postoji četvrto ili peto pokolenje čestica.
    Šta kažete o takvom zaključku? Kako su mogli ti naučnici koji rade tamo u
    Švajcarskoj, gde snegom pokriveni planinski vrhovi, ledeno hladna duboka jezera i
    veličanstveni restorani mame pogled putnika namernika, doći to tako ograničavajućeg
    zaključka? <br>
    &nbsp;&nbsp;&nbsp;&nbsp;&nbsp;Fino su mogli. Argumentacija ide ovako. Čestica Z<sup>0</sup>
    ima mnogo mogućih načina da se raspadne, a što ih više ima, to joj je kraći životni
    vek. Pa i ljudski život je kraći ako haraju boleštine, ako je odasvud puno neprijatelja
    i opasnosti. Doduše, to je pomalo bolesna analogija. Kod čestice Z<sup>0</sup>, svaka
    pojedina mogućnost raspadanja otvara još jedan put do nestanka. Zbir svih tih
    mogućnosti određuje koliko dugo će čestica poživeti. Hajde da zapazimo da nemaju sve
    čestice Z<sup>0</sup> istu masu. Kvantna teorija nam kaže da ako je jedna čestica
    nestabilna - a to znači: ako ne živi večno - onda i njena masa mora da bude do neke
    mere neodređena. Hajzenbergove relacije govore nam kako vek čestice utiče na njenu
    distribuciju mase: dug život značu uzanu, a kratak život veliku raširenost u raspodeli
    mase. Drugim rečima, što je kraći život jedne čestice, to će biti nejasnije
    određena njena masa, a raspon njenih mogućih iznosa (vrednosti) mase širi. Teoretičari
    će biti presrećni da nam daju formulu za ovu povezanost. Raširenost raspodele mase lako
    je izmeriti kad imaš na raspolaganju milione Z<sup>0</sup> čestica i stotinak miliona
    švajcarskih franaka za izgradnju detektora. <br>
    &nbsp;&nbsp;&nbsp;&nbsp;&nbsp;Ako namestimo energiju mašine tako da elektron i pozitron
    unose u svoj sudar znatno manje od prosečne mase Z<sup>0</sup> koja iznosi 91,175 GeV,
    neće biti proizvedena nijedna Z<sup>0</sup> čestica. Sad operater koji upravlja poslom
    kaže: pojačajte to malo. Pa još malo, i još, sve dok u detektorima ne počnemo da
    primećujemo pogdekoji Z<sup>0</sup>. Ako još pojačamo energiju sudara, i prinos
    željenih Z<sup>0</sup> biće povećan. Tu, zapravo, ponavljamo onaj opit sa džej-psijem
    koji je izveden u SLAC-u, ali ovde je ustanovljena širina od čak 2,5 GeV. Naime,
    vrhunski prinos je na 91,175 GeV, a ako se energija snizi na 89,9 GeV ili poveća na 92,4
    GeV, prinosi će opasti otprilike na polovinu. To je raspon od dva i po GeV tamo-amo.
    (Sećate se da je kod džej-psi čestice raspon mnogo uži: oko 0,05 MeV.) Zvonasta
    Gausova kriva normalne statističke distribucije daje nam širinu koja je u suštini
    ujedno i životni vek čestice Z<sup>0</sup>. Svaki pojedini mogući način da se Z<sup>0</sup>
    raspadne oduzima toj čestici još oko 0,20 GeV života. <br>
    &nbsp;&nbsp;&nbsp;&nbsp;&nbsp;Kakve veze to ima sa četvrtim pokolenjem? Zapažamo da sva
    tri pokolenja imaju svoje neutrine koji su vrlo malene mase ili sasvim bez mase. Ako
    postoji i četvrto pokolenje sa neutrinom vrlo malene mase, onda za česticu Z<sup>0</sup>
    mora postojati, kao jedna mogućnost raspadanja, i raspad na par neutrino-antineutrino tog
    novog pokolenja, četvrtog, što bi se pisalo <font FACE="Symbol">n</font><sub>x</sub> i <font
    FACE="Symbol">n</font><sub>x</sub>. Ova mogućnost dodala bi širini masene raspodele
    čestice Z<sup>0</sup> nekih 0,17 GeV. Iz ovog razloga, mi smo distribuciju mase Z<sup>0</sup>
    proučili veoma pomno. I pokazalo se da je ona tačno, baš tačno ono što predviđa
    model u kome postoje samo tri pokolenja, a četvrto ne. Podaci o raširenosti Z<sup>0</sup>
    takvi su da isključuju postojanje nekakvog neutrina niske mase četvrtog pokolenja. Sva
    četiri dosadašnja opita na LEP-u uklopila su se izvrsno i iz svih proističe čvrst
    zaključak da postoje samo tri para neutrina. Dakle, kažem još jednom: podaci dobijeni
    proizvodnjom Z<sup>0</sup> isključuju mogućnost da postoji četvrto pokolenje čestica
    strukturisano jednako, sa nekim svojim neutrinom bez mase ili vrlo niske mase. <br>
    &nbsp;&nbsp;&nbsp;&nbsp;&nbsp;Gle čuda, isto ovo su nekoliko godina pre nas rekli i
    kosmolozi. Oni su svoje zaključivanje zasnovali na načinu na koji su se neutroni i
    protoni povezali i obrazovali hemijske elemente tokom ranog razdoblja širenja i hlađenja
    Vaseljene posle Velikog praska. Koliko će se u tim trenucima proizvesti vodonika, a
    koliko helijuma, to zavisi (neću objašnjavati) od toga koliko vrsta neutrina postoji;
    podaci o izobilju vodonika i drugog u kosmosu nalažu da postoje samo tri vrste neutrina.
    Tako je ispalo da uz pomoć LEP-a prošlost Vaseljene biva bolje shvaćena. <br>
    &nbsp;&nbsp;&nbsp;&nbsp;&nbsp;Eto, vidite, naš standardni model jeste, uistinu, maltene
    dovršen. Samo nam još kvark vrh nedostaje. Pa, dobro, nedostaje i tau neutrino, ali to,
    kao što smo videli, nije ni približno tako ozbiljno. Gravitaciju moramo da odložimo dok
    je teoretičari ne shvate bolje, ali, naravno, nedostaje i Higsova čestica, Božija
    čestica. </td>
  </tr>
</table>
</center></div>

<p class="next" align="center"><a HREF="p152.html"><img BORDER="0"
SRC="../../graphics/next.gif" width="35" height="27"></a> </p>
</body>
</html>
