<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ZADIMLJENI PIŠTOLJ BROJ 2: FOTOELEKTRIČNI EFEKAT
<P>&nbsp;&nbsp;&nbsp;&nbsp;&nbsp;Preskačemo hitro na Alberta Ajnštajna, koji raducka polako kao ćata u Patentnom zavodu države Švajcarske, u gradu Bernu. Godina je 1905. Dve godine pre toga, Ajnštajn je odbranio doktorsku tezu. Posle doktoriranja, proveo je jednu godinu razmišljajući sumorno o smislu i sistemu života. Ali godine 1905. krenulo mu je bolje. Uspeo je da reši tri krupna problema fizike, sva tri te iste godine: fotoelektrični efekat (o tome ćemo sad), teoriju Braunovog kretanja (izvol'te pa pogledajte to u nekoj drugoj knjizi!) i - oh, da - posebnu teoriju relativnosti. Ajnštajn je shvatio da ono što je Plank pogodio znači da se svetlost, elektromagnetna energija, emituje uvek u diskretnim (zasebnim, izdvojenim) grudvama energije. Svako hf je jedna takva grudva. Ne događa se ona klasična idila u kojoj emisija samo teče, glatko teče, i svaka talasna dužina se glatko i neprekinuto preliva u one pre i posle sebe.
<BR>&nbsp;&nbsp;&nbsp;&nbsp;&nbsp;Ovo uviđanje svakako je navelo Ajnštajna na pomisao da bi mogao da objasni jedno eksperimentalno opažanje Hajnriha Herca, koji je proizvodio radio-talase da bi potvrdio Maksvelovu teoriju. Herc ih je proizvodio tako što je nameštao da između dve metalne kugle iskaču iskre. Dok se bavio time, primetio je da varnice lakše iskaču ako su kugle nedavno izglačane. Pomislio je da uglačanost olakšava električnom naboju skok ka susednoj kugli. Pošto je bio radoznao, utrošio je izvesno vreme proučavajući kako svetlost deluje na metalne površine. Primetio je da kad varnica zablista plavoljubičastom bojom, u blizini kugle se pojavi veća količina naelektrisanja, što onda pomaže i olakšava da zaprašte još mnoge iskre. Herc je ovako razmišljao: glačanjem se skidaju oksidi koji, valjda, ometaju delovanje svetlosti na površinu metala.
<BR>&nbsp;&nbsp;&nbsp;&nbsp;&nbsp;Pokazalo se da plavoljubičasta svetlost navodi elektrone da izleću iz metala u okolni prostor. U ono vreme činilo se da je to baš bizaran efekat. Drugi eksperimentatori su proučavali ovu pojavu i došli do sledećih neobičnih zaključaka:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;1. Crvena svetlost ne uspeva da oslobodi elektrone, pa čak ni kad je izuzetno jaka.
<BR>&nbsp;&nbsp;&nbsp;&nbsp;&nbsp;2. Ljubičasta svetlost, čak i kad je srazmerno slaba, uspeva, vrlo lako, da oslobodi elektrone.
<BR>&nbsp;&nbsp;&nbsp;&nbsp;&nbsp;3. Što je kraća talasna dužina (što je svetlost ljubičastija), viša je energija oslobođenih elektrona.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ajnštajn je shvatio da Plankova zamisao da se svetlost javlja u zamotuljcima može biti ključ za shvatanje ove fotoelektrične tajne. Zamislite jedan elektron kako, u metalu neke Hercove silno uglačane kugle, gleda svoja posla. Koja vrsta svetlosti može dodati ovom elektronu toliko energije da on iskoči iz površine metala? Ajnštajn je, koristeći Plankovu jednačinu, zaključio da kad je talasna dužina svetlosti dovoljno kratka, elektron primi dovoljno energije da se 'otrgne' iz metala i poleti kroz vazduh. Elektron tu ima samo dve mogućnosti, razmišljao je Ajnštajn: ili da proguta ceo zamotuljak energije, ili ništa. E, sad, ako je talasna dužina progutanog zamotuljka prevelika (a količina energije, dakle, premala), elektron neće moći da pobegne; neće imati dovoljno energije. Uzalud ćeš ti zasipati metal pravom poplavom nemoćnih, impotentnih (dugotalasnih) paketića svetlosne energije. Ništa to ne pomaže. Bitno je, rekao je Ajnštajn, koliko energije ima u svakom zamotuljku ponaosob, a ne koliko tih zamotuljaka imaš.
<BR>&nbsp;&nbsp;&nbsp;&nbsp;&nbsp;Ova Ajnštajnova zamisao dejstvuje do savršenstva dobro. Kod fotoelektričnog efekta bivaju apsorbovani svetlosni kvanti - dakle, fotoni (to su ti zamotuljci, to jest paketići). (Plankova teorija je objasnila kako se emituju. Sad vidimo kako se apsorbuju.) I kod emitovanja i kod apsorbovanja neophodni su kvanti, a njihova energija E jednaka je h puta f. Zamisao o kvantima sve šire je prihvatana u nauci. Ali postojanje fotona ubedljivo je dokazano tek 1923. godine, kad je američki fizičar Artur Kompton (Arthur Compton) pokazao da foton može da se sudari sa elektronom; da to ide otprilike kao sudar dve bilijarske kugle; da posle tog sudara foton odleti drugim pravcem i ima drugu energiju i drugi impuls i, uopšte, ponaša se u svakom pogledu kao čestica - ali sasvim izuzetna čestica, koja je na neki način povezana sa frekvencijom treperenja (vibriranja), što znači, dabome, i sa talasnom dužinom.
<BR>&nbsp;&nbsp;&nbsp;&nbsp;&nbsp;Tu se jedan duh digao iz groba. Priroda svetlosti bila je bojište vrlo staro. Setite se, Njutn i Galilej smatrali su da se svetlost sastoji od 'korpuskula' - dakle, 'telašaca'. Međutim, danski astronom Kristijan Hajgens zalagao se za talasnu teoriju. Ovu istorijsku bitku Njutnovih telašaca i Hajgensovih talasa smirio je Tomas Jang (Thomas Young) tako što je pobedu dodelio talasima (razmotrićemo uskoro Jangov opit sa dva proreza) početkom devetnaestog veka. Ali nailaskom kvantne teorije vaskrsnula je čestica svetlosti, sada nazvana foton, a nedoumica 'talas ili čestica' opet se postavila pred nauku. Ubrzo je rešena na prilično iznenađujući način.
<BR>&nbsp;&nbsp;&nbsp;&nbsp;&nbsp;Ali još crnje i gore nevolje čekale su klasičnu fiziku zbog Ernesta Raderforda koji je otkrio atomsko jezgro.
</TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
