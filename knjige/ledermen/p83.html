<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H2>6. AKCELERATORI: ATOME RAZBIJAJU, ZAR NE?
<P>&nbsp;&nbsp;&nbsp;&nbsp;&nbsp;SENATOR DŽON PASTORE: Postoji li, u vezi sa nadanjima da se ovaj akcelerator sagradi, išta što bi na ma koji način moglo uticati na bezbednost ove države?
<BR>&nbsp;&nbsp;&nbsp;&nbsp;&nbsp;ROBERT R. VILSON: Ne, gospodine. Mislim da ne postoji.
<BR>&nbsp;&nbsp;&nbsp;&nbsp;&nbsp;PASTORE: Baš ništa?
<BR>&nbsp;&nbsp;&nbsp;&nbsp;&nbsp;VILSON: Baš ništa.
<BR>&nbsp;&nbsp;&nbsp;&nbsp;&nbsp;PASTORE: Akcelerator je, sa tog stanovišta, potpuno bezvredan?
<BR>&nbsp;&nbsp;&nbsp;&nbsp;&nbsp;VILSON: Vrednost akceleratora samo je u onome zbog čega mi jedni druge poštujemo, u dostojanstvu čoveka, to je ono zbog čega volimo našu kulturu. Jesmo li dobri slikari, dobri vajari, veliki pesnici? Isto tako treba da se pitamo i kad je reč o ovom akceleratoru. Imam u vidu sve ono što je u ovoj zemlji predmet našeg ogromnog uvažavanja, počasti i rodoljublja. Akcelerator nema nikakve veze sa odbranom ove države, osim što čini da ju je vredno braniti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Mi u Fermilabu imamo jednu tradiciju. Svakog 1. juna, bez obzira na to da li je sunčano ili pada kiša, tačno u 7 sati ujutro krenemo - celo osoblje, svi zaposleni - da optrčimo, i to lakim trkom, jedan pun krug, šest i po kilometara, oko akceleratora. Trčimo uvek u onom smeru u kom antiprotoni ubrzavaju. Za to nam služi površinski put koji je tačno iznad tunela izgrađen, a koji, vidite, dobro dođe i kao staza za džoging. Moje poslednje nezvanično izmereno vreme bilo je 38 minuta. Sadašnji direktor Fermilaba, moj naslednik, Džon Pipls (John Peoples), kad je započeo svoje prvo leto na tom poslu, okačio je plakat kojim je pozvao osoblje da prvog juna potrči sa 'mlađim, bržim direktorom'. Bio je brži od mene, tačno, ali ni ja ni on ne možemo prestići antiprotone. Oni optrče jedan krug za 22 milionita dela sekunde, što znači da dok ja optrčim jedan pun krug, antiproton me prestigne oko 100 miliona puta - naime, on toliko puta optrči isti taj pun krug.
<BR>&nbsp;&nbsp;&nbsp;&nbsp;&nbsp;Antiprotoni na ovaj način svake godine ponize osoblje Fermilaba. Mi im se, međutim, osvetimo tako što im namestimo opite u kojima se oni moraju nabiti čeomice u mlaz protona koji stiže jednako zahuktano, ali iz suprotnog smera. Suština ovog poglavlja jeste: kako mi to teramo čestice da se sudaraju.
<BR>&nbsp;&nbsp;&nbsp;&nbsp;&nbsp;Naša rasprava o akceleratorima značiće prilično veliku promenu u ovoj knjizi. Sve dosad smo jurili kroz vekove naučnog napretka kao kamion koji se oteo kontroli. Sad nam predstoji da malo prikočimo. Nećemo više govoriti mnogo o otkrićima, pa ni o fizičarima, nego uglavnom o mašinama. Instrumenti su nerazdvojno povezani sa naučnim napretkom, još od Galilejevih strmih ravni, pa do Raderfordove scintilacione komore. A sada je na sredini pozornice jedan određeni instrument. Nemoguće je razumeti poslednjih nekoliko decenija razvoja fizike bez razumevanja prirode akceleratora i raznovrsnih detektora čestica; jer to su glavni alati na ovom polju već četrdeset i više godina. A kad shvatimo akcelerator, ujedno smo naučili poprilično o fizici, jer u tu mašinu uključena su mnoga načela na čijem usavršavanju fizičari već decenijama mukotrpno rade.
<BR>&nbsp;&nbsp;&nbsp;&nbsp;&nbsp;Ponekad pomišljam da je Krivi toranj u Pizi prvi akcelerator čestica; jedan, da kažemo, (umalo) okomit linearni akcelerator koji je Galilej koristio u svojim raznim opitima. Međutim, prava priča počinje mnogo kasnije. Razvoj akceleratora proističe iz naše želje da siđemo u atom. Ako ostavimo Galileja po strani, istorija ovog posla počinje sa Ernestom Raderfordom i njegovim studentima, koji su, željni da istraže atom, postali majstori u korišćenju alfa-čestice.
<BR>&nbsp;&nbsp;&nbsp;&nbsp;&nbsp;Alfa-čestica je poklon koji smo od sudbine dobili. Kad se izvesni radioaktivni materijali spontano raspadaju, ispaljuju iz sebe ove teške čestice, pune energije. Alfa-čestica obično ima energiju od 5 miliona elektron-volti. Jedan elektron-volt (eV) jeste količina energije koju bi jedan jedini elektron dobio prelazeći u nekoj baterijskoj svetiljki (ako je umetnuta baterija sa naponom od 1 volt) iz negativnog pola baterije na pozitivni pol. Dok vi dogurate do kraja ovog poglavlja, i do kraja onog sledećeg, biće vam eV nešto vrlo dobro znano, nešto blisko, kao i centimetar, kalorija ili megabajt. Evo četiri skraćenice koje bi trebalo da poznajete pre nego što nastavimo:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;KeV: hiljadu elektron-volti (K za kilo)
<BR>&nbsp;&nbsp;&nbsp;&nbsp;&nbsp;MeV: milion elektron-volti (M za milion)
<BR>&nbsp;&nbsp;&nbsp;&nbsp;&nbsp;GeV: milijardu elektron-volti (G za giga)
<BR>&nbsp;&nbsp;&nbsp;&nbsp;&nbsp;TeV: bilion elektron-volti (T za tera)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Posle TeV, pribegavamo notaciji sa stepenovanjem broja deset. Naravno 10<SUP>12</SUP> eV jednako je 1 TeV. Preko 10<SUP>14</SUP> eV naša tehnologija, sadašnja i svaka koju u doglednoj budućnosti možemo stvoriti, ne može da dobaci. Ostaju nam, tada, samo kosmički zraci, koji bombarduju našu planetu iz kosmosa. Oni su malobrojni, ali njihove energije dosežu sve do 10<SUP>21</SUP> eV.
<BR>&nbsp;&nbsp;&nbsp;&nbsp;&nbsp;Sa stanovišta fizike čestica, 5 MeV i nije nešto. Raderfordove alfe jedva su uspevale da se proguraju do jezgra atoma azota; bili su to možda prvi namerno izvedeni nuklearni sudari. Samo daleki nagoveštaji o onom svetu koji postoji unutra, u atomu, dobijeni su takvim sudarčićima. Kvantna teorija nas uči da što je manji objekt koji želimo da proučavamo, više energije nam je potrebno - to vam je ravno zaoštravanju Demokritovog noža. Ako hoćemo uspešno da seckamo jezgro, moramo da spremimo mnogo desetina, pa i mnogo stotina MeV. Što više, to bolje.
</TD></TR></TABLE>
<P class="next">
<A HREF=p84.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
