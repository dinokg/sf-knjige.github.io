<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. HAK NAM
<P>&nbsp;&nbsp;&nbsp;&nbsp;&nbsp;Kija je sedela naspram Masahika na belom tepihu. Jedina stolica u sobi bila je stvar lomnog izgleda sa izvijenim žičanim nogama i sedištem u obliku srca, obloženim ružičastom plastikom pomešanom sa česticama metala. Nijedno od njih nije želelo da sedi na krevetu. Kija je postavila Sendbenders na kolena i stavljala je naprstke na prste. Masahikov kompjuter bio je na tepihu ispred njega; ponovo mu je pripojio kontrolnu jedinicu i sa poleđine kocke odlepio veoma kompaktan par naprstaka, kao i dva crna ovalna prekrivača za oči na tankim optičkim kablovima. Isti takav kabl pružao se od njegovog kompjutera do malog otvorenog poklopca na zadnjem delu Sendbendersa.
<BR>&nbsp;&nbsp;&nbsp;&nbsp;&nbsp;"U redu", reče Kija, pošto je pričvrstila naprstke, "idemo. Moram da se držim uz nekoga..."
<BR>&nbsp;&nbsp;&nbsp;&nbsp;&nbsp;"Da", reče on. Uzeo je crne prekrivače, svaki u jednu ruku, i položio ih preko očiju. Kada je spustio ruke, prekrivači su ostali tamo. Izgledalo je neudobno.
<BR>&nbsp;&nbsp;&nbsp;&nbsp;&nbsp;Kija posegnu uvis i spusti naočare na oči. "Šta treba da..."
<BR>&nbsp;&nbsp;&nbsp;&nbsp;&nbsp;Nešto u srži stvari pokrenu se istovremeno u međusobno nemogućim smerovima. Nije ličilo čak ni na uključivanje. Programski konflikt? Slaba sugestija svetlosti kroz lepršanje krpa.
<BR>&nbsp;&nbsp;&nbsp;&nbsp;&nbsp;A onda ta stvar ispred nje: nekakva građevina ili biomasa ili litica dizala se u visinu, u bezbrojnim neplaniranim slojevima, bez ijedne jednake ili pravilne pojedinosti. Naplavljeni krpež od plitkih, nasumičnih balkona, hiljade malih prozora koji su odbijali prazne, srebrne pravougaonike magle. Sve se to pružalo u oba smera do ivice vidokruga, a na visokoj, neravnoj grbi tog neuredn og pročelja gnezdila se crna šuma izuvijanih cevi, antena poleglih pod razgranatim puzavicama kablova. A iza te iškrabane granice, nebo na kome su se boje prelivale kao benzin na vodi.
<BR>&nbsp;&nbsp;&nbsp;&nbsp;&nbsp;"Hak Nam", reče on, pored nje.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"'Grad tame.' Unutar zidova sveta."
<BR>&nbsp;&nbsp;&nbsp;&nbsp;&nbsp;Setila se marame koju je videla, u njegovoj sobi iza kuhinje, i složene mape na njoj, nečega haotičnog i zgusnutog, sićušnih, nepravilnih segmenata crvene, crne i žute boje. A onda se oboje pokrenuše napred, prema uskom otvoru. "To je VKA, zar ne?" Nešto kao šira, postojanija verzija lokacije koju je tokijsko odeljenje napravilo za sastanak ili tropske prašume koju su postavile Kelsi i Zona. Ali ljudi su koristili VKA da igraju igre; stvarali su sebi likove i igrali ih. Zanimacija male dece i usamljenih ljudi.
<BR>&nbsp;&nbsp;&nbsp;&nbsp;&nbsp;"Ne", reče on, "nije igra." Sada su bili unutra, glatko ubrzavajući, a previruća gustina te stvari bila je stalni vizuelni udar, optičko dobovanje. "Ulica Tai Čang." Zidovi ispisani i tečni od pokretnih poruka, spektralnih dovrataka koji su promicali kao karte u špilu koji se meša.
<BR>&nbsp;&nbsp;&nbsp;&nbsp;&nbsp;I tu nisu bili sami: bilo je drugih, avetinjskih likova što su šibali pored njih - svuda osećaj očiju...
<BR>&nbsp;&nbsp;&nbsp;&nbsp;&nbsp;Fraktalna prljavština, bitska trulež, hodnik njihovog prolaska zasvođen ludim potezima nekakvih bledih, treptavih linija. "Uličica Kuće Milosrđa." Oštar zaokret. Pa još jedan. Onda uzleteše kroz lavirint vijugavih stepeništa, i dalje ubrzavajući, i Kija udahnu i sklopi oči. Tamo su se rascvetavali retinalni vatrometi, ali je pritisak nestao.
<BR>&nbsp;&nbsp;&nbsp;&nbsp;&nbsp;Kada je otvorila oči, bili su u mnogo čistijoj, ali ne i prostranijoj verziji njegove sobe iza kuhinje u restoranu. Nije bilo praznih posuda od ramena, niti gomila odeće. Sedeo je pored nje na ispustu postelje, zureći u smenjivanje simbola na kontrolnoj jedinici kompjutera. Pored njega, na radnoj površini, bio je njen Sendbenders. Teksture površina bile su rudimentarne, sve je bilo previše glatko i metalasto. Pogledala ga je, da vidi kakav je oblik odabrao da ga predstavlja. Samo osnovno skeniranje, možda godinu dana staro: kosa mu je bila kraća. Nosio je istu crnu tuniku.
<BR>&nbsp;&nbsp;&nbsp;&nbsp;&nbsp;Na zidu iza kompjutera bila je animirana verzija štampane marame, čiji su crveni, crni i žuti delići pomalo pulsirali. Jarkozelena linija ocrtavala je putanju od spoljnjeg zida; tamo gde se završavala, blistavozeleni, koncentrični prstenovi širili su se od jednog žutog kvadrata.
<BR>&nbsp;&nbsp;&nbsp;&nbsp;&nbsp;Pogledala ga je, ali je on i dalje zurio u kontrolni ekran.
<BR>&nbsp;&nbsp;&nbsp;&nbsp;&nbsp;Nešto zazvoni. Ona pogleda prema vratima, mapiranim u posebno lošem efektu teksture drveta, i ugleda mali, beli pravougaonik kako se provlači ispod njih. I nastavlja da klizi, pravo prema njoj, preko poda, da bi nestao ispod ispusta ležaja. Spustila je pogled na vreme da vidi kako se penje, istovetnom brzinom, uz ivicu prugastog dušeka i preko, zastavši kada se našao na najpovoljnijoj visini za čitanje. Bio je u istom fontu koji su upotrebili u Viski Klonu, ili sasvim sličnom. Pisalo je 'Zbirka Kju Kluks Klana', a ispod toga bila su neka slova i brojevi koji nisu ličili ni na jednu njoj poznatu adresu.
<BR>&nbsp;&nbsp;&nbsp;&nbsp;&nbsp;Ponovo zvono. Ona okrenu glavu i opazi kako nešto sivo i zamagljeno klizi ispod vrata. Pljosnato, komešavo, brzo. Sada je bilo na onom belom pravougaoniku, nešto poput senke raka ili pauka, dvodimenziono i sa više nogu. Progutalo ga je i jurnulo prema vratima.
<BR>&nbsp;&nbsp;&nbsp;&nbsp;&nbsp;"Obavio sam svoj zadatak za Utvrđeni grad", reče Masahiko, okrenuvši se od kontrolne jedinice.
<BR>&nbsp;&nbsp;&nbsp;&nbsp;&nbsp;"Kakve su ono stvari?" upita ga Kija.
<BR>&nbsp;&nbsp;&nbsp;&nbsp;&nbsp;"Koje stvari?"
<BR>&nbsp;&nbsp;&nbsp;&nbsp;&nbsp;"Nešto kao posetnica. Provuklo se ispod vrata. A za njim još nešto, kao sivi obrisi raka, koje je pojelo ono prvo."
<BR>&nbsp;&nbsp;&nbsp;&nbsp;&nbsp;"Oglas", reče on, "i potprogram koji je ponudio kritiku."
<BR>&nbsp;&nbsp;&nbsp;&nbsp;&nbsp;"Nije ponudio kritiku; smazao ga je."
<BR>&nbsp;&nbsp;&nbsp;&nbsp;&nbsp;"Možda osoba koja je napisala potprogram ne voli oglase. Mnogi ih ne vole. Ili ne vole oglašivače. Politički, estetski, lični razlozi. Sve je moguće."
<BR>&nbsp;&nbsp;&nbsp;&nbsp;&nbsp;Kija se osvrnu po reprodukciji njegove sobice. "Zašto nemaš veću lokaciju?" Smesta se zabrinula da je to zato što je Japanac, zato što su oni možda naviknuti na to. Ali je to i dalje bilo valjda najmanje virtuelno mesto na kome je ikada bila, iako više prostora nije značilo višu cenu, osim kada je reč o Zoni koja je želela čitavu oblast za sebe.
<BR>&nbsp;&nbsp;&nbsp;&nbsp;&nbsp;"Utvrđeni grad je stvar razmera. To je veoma važno. Dimenzije čine mesto, da? U originalnoj verziji živelo je trideset tri hiljade ljudi. Dva zapeta sedam hektara. Najveća visina četrnaest spratova."
<BR>&nbsp;&nbsp;&nbsp;&nbsp;&nbsp;Kija nije shvatala ništa od toga. "Sad moram da se uključim, važi?"
<BR>&nbsp;&nbsp;&nbsp;&nbsp;&nbsp;"Naravno", reče on i pokaza prema Sendbendersu.
<BR>&nbsp;&nbsp;&nbsp;&nbsp;&nbsp;Pripremila se za onaj osećaj dva-smera-odjednom, ali je ovaj put izostao. Unutar staklenog čajnog stočića plivale su bit-mapirane ribice. Pogledala je kroz prozor, u pastelama nacrtano drveće, i upitala se gde je Mamfalamfagus. Već ga neko vreme nije videla. Bilo je to nešto što je otac napravio za nju kada je bila mala, veliki ružičasti dinosaurus sa smešnim trepavicama.
<BR>&nbsp;&nbsp;&nbsp;&nbsp;&nbsp;Potražila je poštu na stolu, ali tamo nije bilo ničeg novog.
<BR>&nbsp;&nbsp;&nbsp;&nbsp;&nbsp;Odavde može da telefonira. Da se javi majci. Kako da ne.
<BR>&nbsp;&nbsp;&nbsp;&nbsp;&nbsp;...Ćao, ja sam u Tokiju. U 'ljubavnom hotelu'. Neki ljudi me gone zato što mi je neko podmetnuo nešto u torbu. Šta misliš, šta da radim?
<BR>&nbsp;&nbsp;&nbsp;&nbsp;&nbsp;Umesto toga, pokušala je da pozove Kelsinu adresu, ali je dobila samo ono dosadno mermerno predvorje i glas, ne Kelsin, koji je poručio da Kelsi Van Trojer trenutno nije tu. Izišla je odatle, ne ostavivši poruku. Sledeća adresa koju je pozvala bila je Zonina, ali Zonin dobavljač nije bio dostupan. To se često događalo, u Meksiku, a naročito u Meksiko Sitiju, gde je Zona živela. Odlučila je da pokuša sa Zoninim tajnim mestom, zato što se nalazilo na matičnom kompjuteru u Arizoni, tako da nikada nije bilo prekida veze. Znala je da Zona ne voli nezvane goste, zato što nije htela da kompanija koja je izgradila prvobitnu mrežnu lokaciju, a onda zaboravila na nju, otkrije da je upala tamo i postavila svoju oblast.
<BR>&nbsp;&nbsp;&nbsp;&nbsp;&nbsp;Upitala je Sendbendersa gde je mesto priključenja, i on joj je rekao da je u Helsinkiju, u Finskoj. Ako ništa drugo, to je značilo da je ispravna funkcija povezivanja sa hotelom.
<BR>&nbsp;&nbsp;&nbsp;&nbsp;&nbsp;Kao i obično, kod Zone tek što se nije bilo smrklo. Kija osmotri dno praznog bazena za plivanje, tražeći Zonine guštere, ali nije videla nijednog. Obično bi je dočekali tamo, ali ovaj put nisu. "Zono?"
<BR>&nbsp;&nbsp;&nbsp;&nbsp;&nbsp;Kija pogleda uvis, pitajući se da li će ugledati one Zonine sablasne kondorske stvari. Nebo je bilo prelepo, ali pusto. To nebo je u početku bilo najvažniji deo čitavog mesta, i bilo je očigledno da nisu štedeli na njemu. Zaista ozbiljno nebo: duboko i čisto i u nekoj otkačenoj meksikanskoj nijansi nalik na bledi tirkiz. Ovde su dovodili ljude da im prodaju avione, korporativne mlaznjake, dok su mlaznjaci još bili u fazi projektovanja. Postojala je i bela pista, ali ju je Zona nabrala u kanjon i mapirala njenu površinu. Čitav lokalni kolorit bio je Zonino delo: logorske vatre, isušeni bazeni i srušeni zidovi. Ubacila je crteže pejzaža, možda čak i prave snimke odnekud iz Meksika. "Zono?"
<BR>&nbsp;&nbsp;&nbsp;&nbsp;&nbsp;Nešto zaštropota, gore na najbližem grebenu, kao šljunak po metalnoj ploči.
<BR>&nbsp;&nbsp;&nbsp;&nbsp;&nbsp;...Sve je u redu. Jedan od guštera. Ona nije tu.
<BR>&nbsp;&nbsp;&nbsp;&nbsp;&nbsp;Krcnu grančica. Bliže njoj.
<BR>&nbsp;&nbsp;&nbsp;&nbsp;&nbsp;...Ne zajebavaj, Zono.
<BR>&nbsp;&nbsp;&nbsp;&nbsp;&nbsp;Ali je ipak brže-bolje zbrisala odatle.
<BR>&nbsp;&nbsp;&nbsp;&nbsp;&nbsp;Bit-mapirane ribice plivale su unaokolo.
<BR>&nbsp;&nbsp;&nbsp;&nbsp;&nbsp;Ovo je bilo baš jezivo. Nije bila sigurna zašto, ali je bilo. I nastavilo je da bude, nekako. Pogledala je vrata spavaće sobe i pitala se šta bi zatekla tamo kada bi pokazala na njih. Postelju, njen poster Ni/Rez Obzorja, Nijev lik koji bi je pozdravio na svoj besvesni, prijateljski način. Ali šta ako bi zatekla nešto drugo? Nešto što čeka. Kao da je još čula onaj štropot, gore na padini. Ili kada bi otišla do rešetkastog prikaza vrata majčine sobe? Kada bi ih otvorila i otkrila da je soba još tamo i da je tamo čekaju, ali ne njena majka već nešto drugo?
<BR>&nbsp;&nbsp;&nbsp;&nbsp;&nbsp;Samo plaši sebe bez razloga. Osmotrila je svoju hrpu Ni/Rezovih albuma pored litografske za hranu i virtuelnu Veneciju pokraj njih. Sada bi čak i njen Učitelj Muzike bio dobrodošlo društvo. Otvorila je dokument, posmatrajući kako se Pjaca razmotava kao neka neverovatno složena knjiga sa trodimenzionim kartonskim slikama u brzom premotavanju, kako oko nje niču pročelja i kolonade, u svetlosti sata pred svitanje zimskog jutra.
<BR>&nbsp;&nbsp;&nbsp;&nbsp;&nbsp;Okrenuvši se od vode, gde su pramci crnih gondola nicali kao oznake u nekom izgubljenom notnom sistemu, podigla je prst i pojurila napred u lavirint, razmišljajući usput kako je to mesto podjednako neobično, na svoj način, kao Masahikov Utvrđeni grad, i pitajući se šta ju je to snašlo.
<BR>&nbsp;&nbsp;&nbsp;&nbsp;&nbsp;I tek kada je prešla treći most, primetila je da njega nema, tamo.
<BR>&nbsp;&nbsp;&nbsp;&nbsp;&nbsp;...Hej.
<BR>&nbsp;&nbsp;&nbsp;&nbsp;&nbsp;Zaustavila se. U izlogu jedne prodavnice bile su karnevalske maske, zaista drevni primerci. Crna koža, nosevi u obliku penisa, prazni otvori za oči. Ogledalo oivičeno požutelim krepom.
<BR>&nbsp;&nbsp;&nbsp;&nbsp;&nbsp;Proverila je da nije slučajno isključila Sendbenders. Nije.
<BR>&nbsp;&nbsp;&nbsp;&nbsp;&nbsp;Zažmurila je i izbrojala do tri. Potrudila se da oseti tepih na kome je sedela u hotelu Di. Otvorila je oči.
<BR>&nbsp;&nbsp;&nbsp;&nbsp;&nbsp;Na kraju uske venecijanske ulice, na dnu nagnutih, stepenastih, kamenih ploča, tamo gde se otvarala u malu raskrsnicu ili trg, pored vodoskoka u sredini stajao je nepoznati lik.
<BR>&nbsp;&nbsp;&nbsp;&nbsp;&nbsp;Smaknula je naočare, ne potrudivši se ni da zatvori Veneciju.
<BR>&nbsp;&nbsp;&nbsp;&nbsp;&nbsp;Masahiko je sedeo naspram nje, prekrštenih nogu, sa crnim prekrivačima prilepljenim na oči. Usne su mu se pokretale, bez zvuka, a ruke, na kolenima, sa crnim naprscima, crtale su minijature u vazduhu.
<BR>&nbsp;&nbsp;&nbsp;&nbsp;&nbsp;Na čupavom, ružičastom krevetu, sa nezapaljenom cigaretom u ustima, sedela je Merielis. U ruci je držala mali, sivi, četvrtasti pištolj, i Kija opazi kako se sveže naneti lak na njenim noktima ističe na bisernoj plastici drške.
<BR>&nbsp;&nbsp;&nbsp;&nbsp;&nbsp;"Ponovo je počelo", reče Merielis, preko cigarete u ustima. Kada je povukla obarač, iz cevi je izbio zlatni plamičak, koji je upotrebila da upali cigaretu. "Tokio. Rekla sam ti. Svaki put ista stvar."
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
