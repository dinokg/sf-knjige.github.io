<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. GOMI BOJ
<P>&nbsp;&nbsp;&nbsp;&nbsp;&nbsp;U vozovima je sada bila veća gužva, mesta je bilo samo za stajanje, svi gusto napakovani; pravila kontakta pogledom takođe su bila nekako drugačija, ali nije mogla da odredi razliku. Njena torba sa Sendbendersom zaglavljena uz Masahikova leđa. Ponovo je proučavao kontrolu jedinicu, držeći je kao što putnik drži strateši presavijene novine.
<BR>&nbsp;&nbsp;&nbsp;&nbsp;&nbsp;Vraćali su se u restoran Micukinog oca, i ona nije znala šta će potom. Učinila je upravo ono što Hiromi nije želela. I to joj nije donelo ništa osim nejasno neprijatnog uviđanja da i Rez ume da bude davež. I gde ju je to dovelo? Ponovo je upotrebila Kelsinu karticu da plati voz, a onda i za povratak. A Zona je rekla da je neko traži; kad god bi upotrebila karticu, ostavljala im je trag. Možda je postojao način da je unovči, ali nije verovala da je to izvodljivo.
<BR>&nbsp;&nbsp;&nbsp;&nbsp;&nbsp;Ništa se nije dogodilo kao što je zamišljala tamo u Sijetlu, ali zar je moguće zamisliti nekoga kao što je Merielis? Ili Edija, pa čak i Hiromi.
<BR>&nbsp;&nbsp;&nbsp;&nbsp;&nbsp;Masahiko je namršteno zurio u kontrolnu jedinicu. Kija vide kako se kvačice i tačke menjaju.
<BR>&nbsp;&nbsp;&nbsp;&nbsp;&nbsp;Ta stvar koju joj je Merielis ćušnula u torbu. Tu, pod njenom rukom. Trebalo je da je ostavi kod Micuko. Ili da je baci, ali šta bi rekla kada bi se pojavili Merielis ili Edi? Šta ako je to puno droge?
<BR>&nbsp;&nbsp;&nbsp;&nbsp;&nbsp;U Singapuru su vešali ljude, nasred ulice, za to. Njen otac to nije opravdavao i rekao je da je to jedan od razloga što je nikada nije pozvao tamo. To su prikazivali i na televiziji, i on nije hteo da ona to gleda. Sada se pitala koliko je Singapur daleko od Tokija. Želela je da ode tamo: ne bi otvarala oči sve dok se ne bi našla u očevom stanu, a posle ne bi uključivala televizor, samo bi bila s njim i udisala miris njegovog losiona posle brijanja i pritiskala lice uz njegovu bockavu, vunenu košulju, iako je pretpostavljala da se u Singapuru ne nose takve stvari zato što je toplo. Bilo kako bilo, žmurila bi i slušala bi ga kako priča o poslu, o arbitražnim mašinama koje lete tamo i ovamo između tržišta sveta kao nevidljivi zmajevi, brzinom svetlosti, deljući opiljke koristi za trgovce kao što je njen otac...
<BR>&nbsp;&nbsp;&nbsp;&nbsp;&nbsp;Kada se voz zaustavio u stanici - nije bila njihova - Masahiko se okrenu, nehotice gurnuvši njenu torbu u stranu. Žena sa žutom kesom reče nešto na japanskom. Masahiko uhvati Kija za zglob ruke i povuče je prema otvorenim vratima.
<BR>&nbsp;&nbsp;&nbsp;&nbsp;&nbsp;"Ovo nije naša..."
<BR>&nbsp;&nbsp;&nbsp;&nbsp;&nbsp;"Hajde! Hajde!" Nađoše se na platformi. Tu je vladao drugačiji miris, hemijski i oštar. Zidovi su bili manje čisti. Na keramičkom svodu slomljena pločica.
<BR>&nbsp;&nbsp;&nbsp;&nbsp;&nbsp;"U čemu je stvar? Zašto smo sišli?"
<BR>&nbsp;&nbsp;&nbsp;&nbsp;&nbsp;On je povuče u ugao između popločanog zida i velikog prodajnog automata. "Neko je u restoranu, čeka da se pojaviš." Oborio je pogled na njenu ruku, kao da se iznenadio što je drži, i smesta je pustio.
<BR>&nbsp;&nbsp;&nbsp;&nbsp;&nbsp;"Kako znaš?"
<BR>&nbsp;&nbsp;&nbsp;&nbsp;&nbsp;"Utvrđeni grad. Tokom poslednjeg sata bilo je raspitivanja."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Rusi."
<BR>&nbsp;&nbsp;&nbsp;&nbsp;&nbsp;"Rusi?"
<BR>&nbsp;&nbsp;&nbsp;&nbsp;&nbsp;"Ovde ima mnogo njih iz Kombinata, posle zemljotresa. Uspostavljaju veze sa gumijem."
<BR>&nbsp;&nbsp;&nbsp;&nbsp;&nbsp;"Šta je gumi?"
<BR>&nbsp;&nbsp;&nbsp;&nbsp;&nbsp;"Kod vas se to zove mafija. Moj otac ima dogovor sa lokalnim gumijem. Mora se, ako hoćeš da vodiš restoran. Predstavnici gumija razgovarali su o tebi sa mojim ocem."
<BR>&nbsp;&nbsp;&nbsp;&nbsp;&nbsp;"Mafija u tvom susedstvu je ruska?" Iza njegove glave, na boku automata, animirani logo nečega što se zvalo Epl Širs.
<BR>&nbsp;&nbsp;&nbsp;&nbsp;&nbsp;"Ne. Franšiza Jamaguči-gumija. Moj otac poznaje te ljude. Rekli su mu da se Rusi raspituju o tebi i da to ne valja. Ne mogu da jemčim uobičajenu bezbednost. Rusi su nepouzdani."
<BR>&nbsp;&nbsp;&nbsp;&nbsp;&nbsp;"Ne znam nijednog Rusa", reče Kija.
<BR>&nbsp;&nbsp;&nbsp;&nbsp;&nbsp;"Treba da pođemo."
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;Poveo ju je duž zakrčene platforme, čiji je beton bio mokar od stotina zatvorenih kišobrana. Mora da napolju pada, pomisli ona. Išli su prema pokretnim stepenicama.
<BR>&nbsp;&nbsp;&nbsp;&nbsp;&nbsp;"Kada su u Utvrđenom gradu primetili da se neko zanima za naše adrese, moju i sestrinu, poslat je prijatelj da skloni kompjuter..."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što imam zaduženja. U Utvrđenom gradu. Podeljena obrada podataka..."
<BR>&nbsp;&nbsp;&nbsp;&nbsp;&nbsp;"Imaš VKA u kompjuteru?"
<BR>&nbsp;&nbsp;&nbsp;&nbsp;&nbsp;"Utvrđeni grad ne postoji kao mesto", reče on, kada su ih ponele stepenice. "Moj drug je uzeo kompjuter. I zna za ljude koji te čekaju."
<BR>
<BR>&nbsp;&nbsp;&nbsp;&nbsp;&nbsp;Masahiko je rekao da njegovog druga zovu Gomi Boj.
<BR>&nbsp;&nbsp;&nbsp;&nbsp;&nbsp;Bio je veoma sitan i nosio je ogromne postavljene pantalone sa vrećastim nogavicama sa bar deset džepova. Držali su ih osam centimetara široki fluorescentni narandžasti tregeri, prebačeni preko pacovski sive pamučne majice sa zavrnutim rukavima. Cipele su mu bile ružičaste i ličile su na cipele koje nose bebe, samo veće. Sedeo je na uglastoj aluminijumskoj stolici, a njegove cipele za bebe nisu sasvim dodirivale pod. Kosa mu je izgledala kao da je oblikovana špahtlom, sva u sjaktećim uvojcima i talasima, te se činilo da će onom ko pokuša da je dodirne ruka ostati zalepljena za nju. Na isti način su slikali kosu Džej Di Šejplija, na onim muralima na Pionirovom Trgu, i Kija je znala iz škole da to ima neke veze sa Elvisom, iako se nije tačno sećala kakve.
<BR>&nbsp;&nbsp;&nbsp;&nbsp;&nbsp;Razgovarao je sa Masahikom na japanskom, kroz zaglušujući zvučni talas salona arkadnih igara. Kija požele da je stavila prevodioca, ali bi morala da otvori torbu, pronađe ga i uključi Sendbendersa. A Gomi Boj je izgledao kao da mu odgovara što ga ona ne razume.
<BR>&nbsp;&nbsp;&nbsp;&nbsp;&nbsp;Pio je iz limenke nečega što se zvalo Slatki Pokari i pušio cigaretu. Kija je posmatrala plavi dim kako se taloži u slojevima u vazduhu, osvetljen svetlošću igara. U tome je bilo kancera, i u Sijetlu su hapsili korisnike. Cigareta Gomi Boja izgledala je kao da je napravljena u fabrici: savršena bela cevčica sa smeđim vrhom koji mu je bio u ustima. Kija je viđala takve stvari u starim filmovima, povremeno, onima gde se još nisu potrudili da ih digitalno izbrišu, ali su jedine druge prave cigarete koje je videla one što su ih prodavali na ulici u Sijetlu, iskrivljene i smotane od papira, njih ili vrećice sa duvanom i bele papiriće za savijanje. Džiberi u školi trošili su takve.
<BR>&nbsp;&nbsp;&nbsp;&nbsp;&nbsp;Kiša je i dalje padala. Kroz zadimljeni prozor arkade mogla je da nazre još jednu arkadu, na drugoj strani ulice, jednu od onih sa automatima u kojima su jurile srebrne kuglice. Neon, kiša i srebrne kuglice mešali su se u jedno, i pitala se o čemu Masahiko i Gomi Boj razgovaraju.
<BR>&nbsp;&nbsp;&nbsp;&nbsp;&nbsp;Kod Gomi Boja bio je Masahikov kompjuter, spakovan u plastičnu torbu za nošenje sa reljefnim ružičastim upozorenjima Međunarodnog Biohazarda. Ležao je na stočiću, pored limenke Slatkog Pokarija. Šta bi Pokari moglo da znači? Zamišljala je neku vrstu divlje svinje, sa čekinjama i uvis zakrivljenim kljovama, poput onih koje je videla na Kanalu Prirode.
<BR>&nbsp;&nbsp;&nbsp;&nbsp;&nbsp;Gomi Boj je vukao iz svoje cigarete, terajući vrh da se žari. Začkiljio je kroz dim u Masahika i rekao nešto. Masahiko je slegnuo ramenima. Ispred njega je stajala limenka espresa, sveže zagrejana u mikrotalasnoj, a Kija je pila Laku Kolu. U Tokiju nigde nisi mogao da sedneš dok nešto ne kupiš i bilo je brže kupiti piće nego nešto za jelo. I manje je koštalo. Mada ovaj put nije ona platila, već Gomi Boj jer joj on i Masahiko nisu dali da ponovo upotrebi Kelsinu karticu.
<BR>&nbsp;&nbsp;&nbsp;&nbsp;&nbsp;Gomi Boj ponovo progovori. "Želi da razgovara s tobom", reče Masahiko.
<BR>&nbsp;&nbsp;&nbsp;&nbsp;&nbsp;Kija se sagnu, otvori torbu, pronađe minđuše. Imala je samo dve, pa jednu pruži Gomi Boju, drugu prikači sebi i uključi je. On prikači svoju. "Ja sam iz Utvrđenog grada", reče on. "Razumeš?"
<BR>&nbsp;&nbsp;&nbsp;&nbsp;&nbsp;"VKA, zar ne? Višekorisnička adresa."
<BR>&nbsp;&nbsp;&nbsp;&nbsp;&nbsp;"Ne baš to što misliš, ali približno. Šta radiš u Tokiju?"
<BR>&nbsp;&nbsp;&nbsp;&nbsp;&nbsp;"Prikupljam informacije o Rezovom planu da se oženi idoru, Reji Toeji."
<BR>&nbsp;&nbsp;&nbsp;&nbsp;&nbsp;Gomi Boj klimnu glavom. Biti otaku značilo je ceniti informacije; shvatao je šta znači biti poklonik. "Imaš li neke veze sa Kombajnom?" Kija je znala da je rekao Kombinat, ali je prevodilac to pokrio svojim izborom. Mislio je na mafijašku vladu u Rusiji.
<BR>&nbsp;&nbsp;&nbsp;&nbsp;&nbsp;"Ne", reče Kija.
<BR>&nbsp;&nbsp;&nbsp;&nbsp;&nbsp;"A u gostima si kod Micuko zato...?"
<BR>&nbsp;&nbsp;&nbsp;&nbsp;&nbsp;"Zato što je Micuko sekretarica protokola tokijskog odeljenja kluba obožavalaca Ni/Reza čiji sam ja član u Sijetlu."
<BR>&nbsp;&nbsp;&nbsp;&nbsp;&nbsp;"Koliko puta si se uključivala, u restoranu?"
<BR>&nbsp;&nbsp;&nbsp;&nbsp;&nbsp;"Tri puta." Zilke-Mari Kolb kostim. Sastanak. Zona Rosa. "Platila sam za prezentacioni softver; Micuko i ja smo prisustvovale sastanku i povezala sam se sa kućom."
<BR>&nbsp;&nbsp;&nbsp;&nbsp;&nbsp;"Za softver si platila karticom?"
<BR>&nbsp;&nbsp;&nbsp;&nbsp;&nbsp;"Da." Prelazila je pogledom sa Gomi Boja na Masahika. Između i iza njih, kiša. Beskrajna bučna kaskada srebrnih kuglica, iza stakla preko puta ulice. Igrači zgrbljeni na integralnim stolicama, kontrolišući bujicu metala. Izraz Masahikovog lica bio je neodgonetljiv.
<BR>&nbsp;&nbsp;&nbsp;&nbsp;&nbsp;"Masahikov kompjuter održava neke funkcije Utvrđenog grada", reče Gomi Boj. "Primenjeni su planovi za njegovo uklanjanje na bezbedno mesto. Kada je postalo očigledno da korisničke adrese koje pripadaju Masahiku i njegovoj sestri privlače neuobičajenu pažnju, poslali su me da sklonim njegovu mašinu. Mi često razmenjujemo hardver. Ja prodajem polovnu opremu. Zato me zovu Gomi Boj. Imam ključ od Masahikove sobe. Njegov otac zna da mi je dozvoljeno da ulazim. Njegov otac ionako ne mari. Došao sam i uzeo kompjuter. U blizini je malo igralište. Odande se vidi restoran. Videvši Ouklendske Bombardere, prešao sam ulicu i porazgovarao sa njima."
<BR>&nbsp;&nbsp;&nbsp;&nbsp;&nbsp;"Koga si video?"
<BR>&nbsp;&nbsp;&nbsp;&nbsp;&nbsp;"Grupu vozača skejtborda. Uzeli su ime fudbalskog kluba iz Kalifornije. Pitao sam ih da li su primetili neuobičajenu aktivnost. Rekli su mi da su sat ranije videli veliko vozilo..."
<BR>&nbsp;&nbsp;&nbsp;&nbsp;&nbsp;...Grejslend.
<BR>&nbsp;&nbsp;&nbsp;&nbsp;&nbsp;"Daihacu Grejslend. Ovde se ređe viđaju nego u Americi, čini mi se."
<BR>&nbsp;&nbsp;&nbsp;&nbsp;&nbsp;Kija klimnu glavom. Želudac joj se opet prevrnuo, sleđen. Učinilo joj se da će povratiti.
<BR>&nbsp;&nbsp;&nbsp;&nbsp;&nbsp;Gomi Boj se nagnu u stranu sa svojom cigaretom, koja je sada bila kratka, i utrlja zapaljeni kraj u malu hromiranu činiju pričvršćenu na boku kućišta. Kija se pitala koja joj je prava namena i zašto je to učinio, ali je pretpostavljala da je morao negde da je odloži jer bi inače opekao prste. "Grejslend se zaustavio blizu restorana. Iz njega su izišla dva muškarca..."
<BR>&nbsp;&nbsp;&nbsp;&nbsp;&nbsp;"Kako su izgledala?"
<BR>&nbsp;&nbsp;&nbsp;&nbsp;&nbsp;"Pripadnici gumija."
<BR>&nbsp;&nbsp;&nbsp;&nbsp;&nbsp;"Japanci?"
<BR>&nbsp;&nbsp;&nbsp;&nbsp;&nbsp;"Da. Ušli su u restoran. Grejslend je ostao da čeka. Posle petnaest minuta su se vratili, ušli u Grejslend i odvezli se. Pojavio se Masahikov otac. Osmotrio je okolinu. Izvadio je telefon iz džepa i neko vreme pričao s nekim. Onda se vratio u restoran." Gomi Boj pogleda prema kompjuteru u torbi. "Nisam hteo da se zadržavam na igralištu sa Masahikovim kompjuterom. Rekao sam vođi Bombardera da ću mu dati bolji telefon ako ostane tamo i pozove me ako primeti neku novu aktivnost. Bombarderi ionako ništa ne rade, i zato je pristao. Otišao sam. Pozvao me je dvadeset minuta kasnije, da mi kaže da se pojavio sivi Hondin kombi. Vozač je bio Japanac, ali su ostala trojica bili stranci. On misli da su Rusi."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što su veoma krupni i oblače se u stilu koji on povezuje sa Kombajnom. Još su tamo."
<BR>&nbsp;&nbsp;&nbsp;&nbsp;&nbsp;"Kako znaš?"
<BR>&nbsp;&nbsp;&nbsp;&nbsp;&nbsp;"Ako odu, on mora da mi javi. Želi novi telefon."
<BR>&nbsp;&nbsp;&nbsp;&nbsp;&nbsp;"Mogu li da se uključim odavde? Moram odma' da razgovaram sa Er Magelanom, oko promene rezervacije. 'Oću da se vratim kući." I da ostavi Merielisin paket u kontejneru iza Gomi Boja.
<BR>&nbsp;&nbsp;&nbsp;&nbsp;&nbsp;"Ne smeš da se uključuješ", reče Masahiko. "Ne smeš da upotrebljavaš karticu. Ako to uradiš, pronaći će te."
<BR>&nbsp;&nbsp;&nbsp;&nbsp;&nbsp;"Ali šta drugo da radim?" upita ona, iznenađena sopstvenim glasom, koji joj je zvučao kao tuđi. "Ja samo 'oću da vratim kući!"
<BR>&nbsp;&nbsp;&nbsp;&nbsp;&nbsp;"Daj da vidim karticu", reče Gomi Boj. Bila joj je u jakni, sa pasošem i avionskom kartom. Izvadila ju je i pružila mu je. On otkopča džep na vojničkim pantalonama i izvadi malu četvrtastu napravu koja je izgledala kao da je drže višestruki slojevi ofucane srebrne trake. Provukao je Kijinu karticu kroz prorez na spravici i zavirio u okance čitača slično signalnoj diodi faksa. "Ova je neprenosiva i ne može se unovčiti. Takođe ju je veoma lako pratiti."
<BR>&nbsp;&nbsp;&nbsp;&nbsp;&nbsp;"Moja prijateljica je ionako sigurna da već imaju broj", reče Kija, misleći na Zonu.
<BR>&nbsp;&nbsp;&nbsp;&nbsp;&nbsp;Gomi Boj poče da kucka rubom kartice po obodu svoje limenke Slatkog Pokarija. "Postoji mesto gde možeš da upotrebiš ovo, a da te ne otkriju", reče. Tap-tap. "Odakle Masahiko može da se poveže sa Utvrđenim gradom." Tap-tap. "Odakle možeš da se javiš kući."
<BR>&nbsp;&nbsp;&nbsp;&nbsp;&nbsp;"Gde je to?"
<BR>&nbsp;&nbsp;&nbsp;&nbsp;&nbsp;"Ljubavni hotel." Tap. "Znaš šta je to?"
<BR>&nbsp;&nbsp;&nbsp;&nbsp;&nbsp;"Ne", reče Kija.
<BR>&nbsp;&nbsp;&nbsp;&nbsp;&nbsp;Tap.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
