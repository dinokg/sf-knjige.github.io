<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. AKIHABARA
<P>&nbsp;&nbsp;&nbsp;&nbsp;&nbsp;Niski sivi oblak polegao po jednolično sivom gradu. Iza zatamnjenog, svilenim zavesama oivičenog stakla limuzine pogled na nove zgrade.
<BR>&nbsp;&nbsp;&nbsp;&nbsp;&nbsp;Prošli su pored reklame za Epl Širs, koja je prikazivala popločanu stazu prema nekoj zemlji iz bajki, gde su pevale i igrale boce sa sokom od jabuka. Lejniju se povratio umor od puta, u blažem, ali i dalje baroknom obliku. Nešto sastavljeno od preovlađujućeg osećanja krivice i osećanja fizičke odvojenosti od sopstvenog tela, kao da čulni utisci pristižu bajati, posle predugog putovanja, kroz neku drugu zemlju kojoj on nije imao pristupa.
<BR>&nbsp;&nbsp;&nbsp;&nbsp;&nbsp;"Mislio sam da smo završili s tim kada smo se rešili onih sibirskih neuropata", reče Blekvel. Bio je od glave do pete u crnom, što mu je donekle smanjivalo razmere. Bila je to meka, komotna odora sašivena od veoma crnog džinsa, sa mnogobrojnim džepovima oko širokog struka. Lejniju je izgledala nekako japanska, u srednjevekovnom stilu. Nešto što bi obukao stolar, recimo. "Uvrnuti k'o zadnje noge kera. Pokupili smo ih u toku turneje po zemljama gde vlada Kombinat."
<BR>&nbsp;&nbsp;&nbsp;&nbsp;&nbsp;"Neuropate?"
<BR>&nbsp;&nbsp;&nbsp;&nbsp;&nbsp;"Punili su Rezu glavu svojim smećem. Podložan je uticajima kad putuje. Kombinacija stresa i dosade. Gradovi počnu da izgledaju jednolično. Sve te hotelske sobe. To je sindrom, u stvari."
<BR>&nbsp;&nbsp;&nbsp;&nbsp;&nbsp;"Kuda idemo?"
<BR>&nbsp;&nbsp;&nbsp;&nbsp;&nbsp;"U Akihabaru."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Tamo kuda idemo." Blekvel pogleda na ogroman hronometar sa složenim brojčanikom i čeličnom narukvicom koji je izgledao kao da je napravljen da istovremeno služi kao bokser. "Trebalo im je mesec dana da mi daju zeleno svetlo da uradim ono što je bilo potrebno. Onda smo ga odveli u kliniku u Parizu, gde su nam rekli da je ono čime su ga kljukali napravilo gicin doručak od njegovog endokrinog sistema. Na kraju su ga opravili, ali sve to nije trebalo ni da se dogodi."
<BR>&nbsp;&nbsp;&nbsp;&nbsp;&nbsp;"Oterali ste ih?" Lejni nije imao pojma o čemu Blekvel govori, ali mu se činilo najbolje da održava privid nekog dijaloga.
<BR>&nbsp;&nbsp;&nbsp;&nbsp;&nbsp;"Rek'o sam im da razmišljam o tome da ih propustim, licem napred, kroz malu Hondinu glodalicu za drva koju sam bio kupio, tek onako, za ne daj Bože", reče Blekvel. "Nije bilo potrebno. Ali sam im pokazao glodalicu. Na kraju su bili kuferisani posle vrlo skromne obrade."
<BR>&nbsp;&nbsp;&nbsp;&nbsp;&nbsp;Lejni pogleda u potiljak vozačeve glave. Brinulo ga je to što je volan na desnoj strani. Imao je osećaj da na vozačevom sedištu nema nikoga. "Koliko dugo kažete da radite za grupu?"
<BR>&nbsp;&nbsp;&nbsp;&nbsp;&nbsp;"Pet godina."
<BR>&nbsp;&nbsp;&nbsp;&nbsp;&nbsp;Lejni pomisli na video, Blekvelov glas u zamračenom klubu. Dve godine. "Kuda idemo?"
<BR>&nbsp;&nbsp;&nbsp;&nbsp;&nbsp;"Uskoro stižemo."
<BR>&nbsp;&nbsp;&nbsp;&nbsp;&nbsp;Ušli su u četvrt užih ulica, bezličnih, pomalo zapuštenih zgrada prekrivenih neosvetljenim, isključenim reklamama. Ogromne površine medijskih platformi koje Lejni nije mogao da prepozna. Na nekim zgradama videli su se tragovi, pretpostavljao je, štete od zemljotresa. Iz pukotina koje su se pružale dijagonalno preko jednog od pročelja štrčale su loptaste tvorevine veličine ljudske glave nekakve smeđe, staklaste mase, kao na igrački koju je opravio nespretni džin. Limuzina pristade uz ivičnjak.
<BR>&nbsp;&nbsp;&nbsp;&nbsp;&nbsp;"Električni Grad", reče Blekvel. "Pozvaću te", obrati se vozaču, koji klimnu glavom na način koji Lejniju nije izgledao naročito japanski. Blekvel otvori vrata i iziđe sa istom neočekivanom lakoćom koju je Lejni već zapazio, a vozilo dobro poskoči kada je nestalo njegove težine. Povalečeći telo preko sivog velura sedišta, Lejni se osećao umorno i drveno.
<BR>&nbsp;&nbsp;&nbsp;&nbsp;&nbsp;"Nekako sam očekivao malo otmenije odredište", reče on Blekvelu. Bila je to istina.
<BR>&nbsp;&nbsp;&nbsp;&nbsp;&nbsp;"Prestanite da očekujete", reče Blekvel.
<BR>&nbsp;&nbsp;&nbsp;&nbsp;&nbsp;Zgrada sa pukotinama i smeđom, žvalastom masom otvarala se u belo i pastelno more kuhinjskih uređaja. Tavanica je bila niska, premrežena cevima i vodovima privremenog izgleda. Lejni je išao za Blekvel niz prolaz u sredini prostorije. U bočnim prolazima sa obe strane bilo je nekoliko ljudi, ali nije mogao da odredi da li su prodavci ili mušterije.
<BR>&nbsp;&nbsp;&nbsp;&nbsp;&nbsp;Staromodne pokretne stepenice mlele su uvis, na kraju središnjeg prolaza, a pravougaoni čelični zupci na ivicama svakog stepena uspona bili su izoštrenih ivica i uglačani od upotrebe. Blekvel se nije zaustavljao. Levitirao je ispred Lejnija, penjući se, kao da gotovo uopšte ne pokreće noge. Lejni se teško vukao za njim.
<BR>&nbsp;&nbsp;&nbsp;&nbsp;&nbsp;Popeli su se na sprat, gde je bila izložena nešto raznovrsnija roba: zidni ekrani, konzole za potapanje, automatske ležaljke iz čijih su dušeka štrčali masažni moduli nalik na glave džinovskih mehaničkih larvi.
<BR>&nbsp;&nbsp;&nbsp;&nbsp;&nbsp;Išli su prolazom koji je bio obložen pločama talasaste plastike, Blekvel sa izbrazdanim šakama zavučenim duboko u džepove svoje nindža-odore. Zalazili su sve dublje u lavirint svetloplavih plastičnih zastora, prebačenih preko cevi na tavanici. Alat nepoznate namene. Ulubljeni radnički termos na crvenoj kutiji sa alatom položenoj preko aluminijumskih nogara za testerisanje drveta. Blekvel podiže poslednji zastor. Lejni se provuče ispod.
<BR>&nbsp;&nbsp;&nbsp;&nbsp;&nbsp;"Već pun sat držimo otvoreno, Blekvele", reče neko. "Nimalo laka stvar."
<BR>&nbsp;&nbsp;&nbsp;&nbsp;&nbsp;Blekvel pusti zastor da padne za njim. "Morali smo da ga pokupimo iz hotela."
<BR>&nbsp;&nbsp;&nbsp;&nbsp;&nbsp;Prostor, sa tri strane ograđen plavim zastorima, bio je veličine dve Lejnijeve hotelske sobe, ali i mnogo zakrčeniji. Tu je bila naslagana sva sila opreme: niz međusobno povezanih crnih kućišta usred bele močvare pakovnih kalupa od stiropora, pokidane talasaste plastike i zgužvanih čaršava najlona sa vazdušnim mehurićima. Unutra su čekali dva muškarca i jedna žena. Žena je bila ta koja se obratila Blekvelu. Dok je Lejni gacao napred, do članaka u ambalaži, materijal je škripao i pucketao, klizav pod đonovima njegovih cipela.
<BR>&nbsp;&nbsp;&nbsp;&nbsp;&nbsp;Blekvel ritnu taj nanos. "Mogli ste da pospremite."
<BR>&nbsp;&nbsp;&nbsp;&nbsp;&nbsp;"Nismo posluga", reče žena. Lejniju je zvučalo kao da je iz Severne Kalifornije. Imala je kratku, smeđu kosu podšišanu u pramenove, i zbog nečega ga je podsećala na kvantove zaposlene u Slitskenu. Kao i druga dvojica, jedan japanac i jedan riđokosi, nosila je farmerke i pilotsku jaknu od generičkog najlona.
<BR>&nbsp;&nbsp;&nbsp;&nbsp;&nbsp;"Krš posla na brzaka", reče riđokosi.
<BR>&nbsp;&nbsp;&nbsp;&nbsp;&nbsp;"Ma, kamo sreće da je na brzaka", reče drugi; i ovaj je definitivno bio iz Kalifornije. Kosa mu je bila vezana pozadi i pričvršćena u samurajski repić.
<BR>&nbsp;&nbsp;&nbsp;&nbsp;&nbsp;"Za to ste plaćeni", reče Blekvel.
<BR>&nbsp;&nbsp;&nbsp;&nbsp;&nbsp;"Plaćeni smo da krstarimo", reče riđokosi.
<BR>&nbsp;&nbsp;&nbsp;&nbsp;&nbsp;"Ako 'oćete ponovo da krstarite, molite se da ovo radi." Blekvel pogleda prema povezanim konzolama.
<BR>&nbsp;&nbsp;&nbsp;&nbsp;&nbsp;Lejni ugleda plastični sto na sklapanje pored zadnjeg zida. Bio je jarko ružičaste boje. Na njemu su stajali sivi kompjuter i par optofona. Do najbližeg kućišta pružali su se nekakvi neobični kablovi: pljosnate trake sa prugama raznih boja. Zid iza stola bio je prekriven slojevima starih postera: tačno iza stola nalazilo se žensko oko, metar široko, čija je laserski odštampana zenica bila veličine Lejnijeve glave.
<BR>&nbsp;&nbsp;&nbsp;&nbsp;&nbsp;Lejni pođe prema stolu, kroz stiropor, vukući noge, pokretima nalik na skijaško hodanje.
<BR>&nbsp;&nbsp;&nbsp;&nbsp;&nbsp;"Hajde da to uradimo", reče. "Da vidimo šta imate."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
