<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. NJENA RUŽNA STRANA
<P>&nbsp;&nbsp;&nbsp;&nbsp;&nbsp;Arlin kombi mirisao je na monomere i zagrejanu elektroniku. Bili su uklonili zadnja sedišta da bi napravili mesta za crna kućišta, povezana kablovima i ušuškana u krckajuće table mehur-pakovanja.
<BR>&nbsp;&nbsp;&nbsp;&nbsp;&nbsp;Rez se vozio napred, pored vozača, kalifornijskog Japanca iz Akihabare sa konjskim repom. Lejni je čučao na jednom od kućišta, između Arli i Jamazakija, a Vili Džud i riđokosi tehničar bili su iza njih. Lejnija su bolela rebra tamo gde je pao na sto, i činilo se da se bol pojačava. Otkrio je da mu je vrh leve čarape lepljiv od krvi, ali nije bio siguran kako je dospela tu, niti da li je uopšte njegova.
<BR>&nbsp;&nbsp;&nbsp;&nbsp;&nbsp;Arli je držala telefon uz uho. "Scenario osam", reče ona, očigledno se obraćajući vozaču, koji na to dodirnu ploču pored elektronske mape. Lejni opazi kako segmenti rešetke Tokija promiču preko ekrana. "Vodimo Reza sa sobom."
<BR>&nbsp;&nbsp;&nbsp;&nbsp;&nbsp;"Vozite me u Imperijal", reče Rez.
<BR>&nbsp;&nbsp;&nbsp;&nbsp;&nbsp;"Blekvelovo naređenje", reče Arli.
<BR>&nbsp;&nbsp;&nbsp;&nbsp;&nbsp;"Daj da ga čujem." Posegnuo je za telefonom.
<BR>&nbsp;&nbsp;&nbsp;&nbsp;&nbsp;Skrenuli su levo, u širu ulicu, i farovi kombija osvetliše malu grupu pešaka koja se žurnim hodom udaljavala od Zapadnog Sveta; trudili su se da izgledaju kao da su se slučajno obreli tu, pošto su izišli u kratku šetnju. Okolina je izgledala obično i uglavnom urbano i bila je, izuzev grupe uplašenih pešaka, gotovo pusta.
<BR>&nbsp;&nbsp;&nbsp;&nbsp;&nbsp;"Kejti", reče Rez, "hoću da se vratim u hotel." Iznad njih prolete zastrašujuća usijanobela zvezda policijskog helikoptera, poteravši ugljeno crne senke preko betona. Rez je slušao glas iz telefona. Prošli su pored prikolice gde su svu noć prodavali knedle, unutrašnjosti sablasne iza zavesa od požutele plastike. Na malom ekranu iza tezge smenjivale su se slike. Arli munu Lejnija u koleno i pokaza preko Rezovog ramena. Tri bela oklopna vozila projuriše kroz raskrsnicu ispred njih, sa pulsirajućom plavom svetlošću na pravougaonim kupolama, i nestadoše bez zvuka. Rez se okrenu i vrati joj telefon. "Kejti je opet paranoičan. 'Oće da odem u vaš hotel sa vama i da ga sačekam."
<BR>&nbsp;&nbsp;&nbsp;&nbsp;&nbsp;Arli uze telefon. "Je l' saznao šta je posredi?"
<BR>&nbsp;&nbsp;&nbsp;&nbsp;&nbsp;"Lovci na autograme?" Rez poče da se okreće na sedištu.
<BR>&nbsp;&nbsp;&nbsp;&nbsp;&nbsp;"Šta je bilo sa idoru?" upita Lejni.
<BR>&nbsp;&nbsp;&nbsp;&nbsp;&nbsp;Rez se zapilji u njega. "Ako otmeš tu novu platformu... koja je po meni divna... šta ćeš imati?"
<BR>&nbsp;&nbsp;&nbsp;&nbsp;&nbsp;"Otkud znam."
<BR>&nbsp;&nbsp;&nbsp;&nbsp;&nbsp;"Reji je stvarna samo na nivou tekuće serijske kreacije", reče Rez. "Reč je u potpunosti o procesu, nečemu što je beskrajno veće od ukupnog zbira njenih različitih vidova. Platforme tonu pod njom, jedna za drugom, dok ona postaje gušća i složenija..." Izdužene zelene oči postadoše sanjive, u svetlosti promičućih izloga, a onda im pevač okrenu leđa.
<BR>&nbsp;&nbsp;&nbsp;&nbsp;&nbsp;Lejni je posmatrao kako Arli dodiruje ugao usana papirnom maramicom.
<BR>&nbsp;&nbsp;&nbsp;&nbsp;&nbsp;"Lejni-sane..." Jamazaki, šapatom. Nešto mu se nađe u šaci. Par optofona na kablu. "Imamo globalnu bazu podataka o aktivnosti klubova obožavalaca..."
<BR>&nbsp;&nbsp;&nbsp;&nbsp;&nbsp;Bolela su ga rebra. Da li mu noga krvari? "Kasnije, važi?"
<BR>
<BR>&nbsp;&nbsp;&nbsp;&nbsp;&nbsp;Arlin apartman bio je barem dvostruko prostraniji od Lejnijeve sobe. Imao je posebnu malu dnevnu sobu, odvojenu od spavaće sobe i kupatila izrezbarenim francuskim vratima. Četiri stolice u dnevnoj sobi imale su veoma visoke i uske naslone koji su se sužavali u siluetu vilenjakovog šešira, izrađenu od peskarenog čelika. Stolice su bile čudesno neudobne, i Lejni je sedeo, pogrbljen napred, na jednoj od njih, sada već u jakim bolovima, držeći se za ozleđena rebra. Utvrdio je da je krv u čarapi njegova, sa oguljenog mesta na levoj cevanici. Preko posekotine zalepio je flaster iz profesionalno opremljenog kompleta za prvu pomoć u Arlinom kupatilu. Sumnjao je da u kompletu ima nečega za njegova rebra, ali se sada pitao da li bi nekakav elastični zavoj možda pomogao.
<BR>&nbsp;&nbsp;&nbsp;&nbsp;&nbsp;Jamazaki je sedeo na stolici desno od njega, kačeći otrgnuti rukav jakne blistavim zlatnim kopčama iz priručnog pribora za šivenje sa znakom Šešira Zlog Vilenjaka. Lejni nikada ranije nije video da neko koristi hotelski pribor za šivenje. Jamazaki je bio skinuo oštećene naočare i radio je sa jaknom sasvim blizu lica. Tako je izgledao starije i nekako smirenije. Desno od Jamazakija sedeo je, vrlo uspravno, riđokosi tehničar koji se zvao Šenon; čitao je besplatan primerak časopisa.
<BR>&nbsp;&nbsp;&nbsp;&nbsp;&nbsp;Rez je ležao ispružen na krevetu, naslonjen na sve jastuke koje je uspeo da sakupi, a Vili Džud je sedeo kraj njegovih nogu, surfujući kroz kanale u svojim video-jedinicama. Činilo se da panika u Zapadnom Svetu još nije stigla u vesti, iako je bubnjar rekao da je uhvatio kako je neodređeno pominju na jednom od kanala koji su se bavili klubovima.
<BR>&nbsp;&nbsp;&nbsp;&nbsp;&nbsp;Arli je stajala pored prozora, pritiskajući kocku leda u beloj kuhinjskoj krpi na nateklu usnu.
<BR>&nbsp;&nbsp;&nbsp;&nbsp;&nbsp;"Je l' ti pomenuo kada bi mogao da se pojavi?" reče Rez, sa kreveta.
<BR>&nbsp;&nbsp;&nbsp;&nbsp;&nbsp;"Nije", reče Arli, "ali bio je jasan i glasan da treba da ga sačekaš."
<BR>&nbsp;&nbsp;&nbsp;&nbsp;&nbsp;Rez uzdahnu.
<BR>&nbsp;&nbsp;&nbsp;&nbsp;&nbsp;"Pusti ljude da vode brigu o tebi, Reze", reče Vili Džud. "To im je pos'o."
<BR>&nbsp;&nbsp;&nbsp;&nbsp;&nbsp;Lejni je isprva pretpostavio da i sami treba da sačekaju Blekvela zajedno sa Rezom. Sada je odlučio da pokuša da ode u svoju sobu. Mogu samo da ga zaustave.
<BR>&nbsp;&nbsp;&nbsp;&nbsp;&nbsp;U tom trenutku Blekvel otvori vrata iz hodnika, vraćajući u džep nešto crno, nešto što definitivno nije bilo standardni hotelski ključ. Na desnom obrazu imao je bledo X od flastera, čiji mu je najduži krak dosezao do vrha brade.
<BR>&nbsp;&nbsp;&nbsp;&nbsp;&nbsp;"'Veče, Kejti", reče Rez.
<BR>&nbsp;&nbsp;&nbsp;&nbsp;&nbsp;"Stvarno ne bi trebalo tako da se gubiš", reče telohranitelj. "Ti Rusi su ozbiljna ekipa. Teškaši. Ne bi valjalo da su te se dočepali, Rozere. Nikako ne bi valjalo. Ne bi ti se dopalo."
<BR>&nbsp;&nbsp;&nbsp;&nbsp;&nbsp;"Kavajama i platforma?"
<BR>&nbsp;&nbsp;&nbsp;&nbsp;&nbsp;"Moram ovo da ti kažem, Reze." Blekvel zastade u podnožju kreveta. "Video sam te da izlaziš sa ženama koje ja ne bih poveo na gađanje govnima u mrklom mraku, ali su barem bile žive. Razumeš šta ti govorim?"
<BR>&nbsp;&nbsp;&nbsp;&nbsp;&nbsp;"Razumem, Kejti", reče pevač. "Znam šta misliš o njoj. Ali navići ćeš se. To ti je jednostavno tako, Kejti. Novi običaji. Novi svet."
<BR>&nbsp;&nbsp;&nbsp;&nbsp;&nbsp;"Ne znam ti ja ništa o tome. Moj matori ćale bio je farbar i doker; imao je vaspitanje dokera. Slomilo mu je srce kada je video da sam postao krimos. Umro je pre nego što si me izvukao iz Krila B. Voleo bih da može da me vidi kako radim odgovoran pos'o, Reze. Za tebe. Za tvoju bezbednost. Ali sad više ne znam. Možda i ne bi bio previše zadovoljan. Možda bi mi rek'o da brinem o budali sa naduvanim mišljenjem o sebi."
<BR>&nbsp;&nbsp;&nbsp;&nbsp;&nbsp;Rez siđe sa kreveta, elegancijom zabavljača, iznenadivši Lejnija brzinom, i nađe se ispred Blekvela, sa rukama na njegovim ogromnim ramenima. "Ali ti ne misliš tako, zar ne, Kejti? Nisi tako mislio u Pentridžu. Kada si došao po mene. I posle, kada sam se vratio po tebe."
<BR>&nbsp;&nbsp;&nbsp;&nbsp;&nbsp;Blekvelove oči vlažno zasvetlucaše. Spremao se da nešto kaže, ali Jamazaki iznenada ustade, trepćući, i obuče zelenu jaknu. Izvio je vrat, kratkovido zažmirivši u kopče kojima je pričvrstio rukav, a onda kao da je shvatio da svi prisutni gledaju u njega. Nervozno se zakašljao i ponovo seo.
<BR>&nbsp;&nbsp;&nbsp;&nbsp;&nbsp;Vladala je tišina. "Zaleteo sam se, Rozere", reče Blekvel, prekinuvši je.
<BR>&nbsp;&nbsp;&nbsp;&nbsp;&nbsp;Rez pljesnu telohranitelja po ramenu, oslobodivši ga. "Napet si. Znam." Osmehnu se. "Kavajama? Platforma?"
<BR>&nbsp;&nbsp;&nbsp;&nbsp;&nbsp;"Imao je svoju ekipu tamo."
<BR>&nbsp;&nbsp;&nbsp;&nbsp;&nbsp;"A naši napadači?"
<BR>&nbsp;&nbsp;&nbsp;&nbsp;&nbsp;"To je malo čudno", reče Blekvel. "Kombinat, Reze. Kažu da smo ukrali nešto njihovo. To je bilo sve što je znao onaj koga sam ispitivao."
<BR>&nbsp;&nbsp;&nbsp;&nbsp;&nbsp;Rez je izgledao zainteresovano, ali onda kao da je potisnuo ono što mu je bilo na umu. "Vodi me nazad u hotel", reče.
<BR>&nbsp;&nbsp;&nbsp;&nbsp;&nbsp;Blekvel pogleda na svoj ogromni čelični sat. "I dalje proveravamo, tamo. Još dvadeset minuta i videću da li je sve čisto."
<BR>&nbsp;&nbsp;&nbsp;&nbsp;&nbsp;Lejni pomisli da mu je to prilika, pa ustade i prođe pored Blekvela prema vratima. "Odo' ja pod vreo tuš", reče. "Polomili mi rebra, tamo gore." Niko ništa ne reče. "Zovite ako vam budem potreban." Onda otvori vrata, zakorači napolje, zatvori ih za sobom i zašepa u pravcu za koji se nadao da vodi prema liftu.
<BR>&nbsp;&nbsp;&nbsp;&nbsp;&nbsp;Jeste. Ušavši u lift, naslonio se na zid od ogledala i dodirnuo dugme sa brojem svoga sprata.
<BR>&nbsp;&nbsp;&nbsp;&nbsp;&nbsp;Lift reče nešto umirujuće na japanskom.
<BR>&nbsp;&nbsp;&nbsp;&nbsp;&nbsp;Vrata se zatvoriše. Lejni sklopi oči.
<BR>&nbsp;&nbsp;&nbsp;&nbsp;&nbsp;Otvorio ih je kada su se otvorila vrata. Izišao je iz lifta, skrenuo na pogrešnu stranu, okrenuo se. Potražio je novčanik u džepovima, jer je tamo stavio ključ. Bio je tamo. Kupanje, a ne tuširanje. Sa svakim korakom bliže sobi, želje su sve više postajale teorija. Spavanje. To mu je trebalo. Svući se, leći, izgubiti svest.
<BR>&nbsp;&nbsp;&nbsp;&nbsp;&nbsp;Provukao je ključ kroz prorez. Ništa. Još jednom. Klik.
<BR>&nbsp;&nbsp;&nbsp;&nbsp;&nbsp;Na ivici njegovog kreveta sedela je Keti Torens. Osmehnula mu se. Pokazala na figure koje su se kretale na ekranu. Jedna od figura bio je Lejni, nag, sa erekcijom većom nego što se sećao da je ikao imao. Devojka je bila maglovito poznata, ali ko god da je bila, nije pamtio da je to radio sa njom.
<BR>&nbsp;&nbsp;&nbsp;&nbsp;&nbsp;"Ne stoj tamo, nego upadaj", reče Keti. "Ovo moraš da vidiš."
<BR>&nbsp;&nbsp;&nbsp;&nbsp;&nbsp;"To nisam ja", reče Lejni.
<BR>&nbsp;&nbsp;&nbsp;&nbsp;&nbsp;"Znam", reče ona, likujući. "Preveliki je. I volela bih da to pokušaš da dokažeš."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
