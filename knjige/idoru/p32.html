<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. KAKO TO IDE
<P>&nbsp;&nbsp;&nbsp;&nbsp;&nbsp;"Vidiš kako to ide, Lejni? 'Sve se vraća'. 'Možeš da bežiš, ali ne možeš da se sakriješ.' Jesi li već čuo te izraze? Neke stvari postaju fraze zato što pogađaju izvesne istine. Reci nešto, Lejni."
<BR>&nbsp;&nbsp;&nbsp;&nbsp;&nbsp;Lejni se spusti na minijaturnu fotelju, držeći se za rebra.
<BR>&nbsp;&nbsp;&nbsp;&nbsp;&nbsp;"Izgledaš kao govno, Lejni. Gde si to bio?"
<BR>&nbsp;&nbsp;&nbsp;&nbsp;&nbsp;"U Zapadnom Svetu", reče on. Nije mu se dopadalo da posmatra sebe kako radi te stvari na ekranu, ali otkri da ne može da odvoji pogled. Znao je da nije reč o njemu. Mapirali su njegovo lice na nečije tuđe. Ali lice jeste bilo njegovo. Setio se da je neko rekao nešto o ogledalima, nekada davno, kako su neprirodna i opasna.
<BR>&nbsp;&nbsp;&nbsp;&nbsp;&nbsp;"Znači, rešio si da se oprobaš na Istoku?"
<BR>&nbsp;&nbsp;&nbsp;&nbsp;&nbsp;Nije razumela, pomislio je, što znači da ne zna gde je bio. Što opet znači da ga tamo nisu posmatrali. "To je onaj tip", reče on, "Hilman. Onaj što si mi ga pokazala onog dana kada smo se upoznali. Kada smo razgovarali o mom zaposlenju. Onaj što je bio statista u pornićima."
<BR>&nbsp;&nbsp;&nbsp;&nbsp;&nbsp;"Zar ti se ne čini da je pregrub sa njom?"
<BR>&nbsp;&nbsp;&nbsp;&nbsp;&nbsp;"Ko je ona, Keti?"
<BR>&nbsp;&nbsp;&nbsp;&nbsp;&nbsp;"Razmisli. Ako si uspeo da se setiš Klintona Hilmana..."
<BR>&nbsp;&nbsp;&nbsp;&nbsp;&nbsp;Lejni odmahnu glavom.
<BR>&nbsp;&nbsp;&nbsp;&nbsp;&nbsp;"Pomisli na glumca. Pomisli na Elison Širs..."
<BR>&nbsp;&nbsp;&nbsp;&nbsp;&nbsp;"Njegova kćer", reče Lejni. Nije bilo nikakve sumnje.
<BR>&nbsp;&nbsp;&nbsp;&nbsp;&nbsp;"Meni ovo definitivno izgleda pregrubo. Ovo se graniči sa silovanjem, Lejni. Sa fizičkim napadom. Mislim da bismo mogli da pokrenemo tužbu za napad."
<BR>&nbsp;&nbsp;&nbsp;&nbsp;&nbsp;"Zašto je pristala na to? Kako ste uspeli da je nagovorite da to uradi?" Okrenuo se prema Keti. "Hoću da kažem, ako stvarno nije reč o silovanju?"
<BR>&nbsp;&nbsp;&nbsp;&nbsp;&nbsp;"Hajde da poslušamo traku, Lejni. Da vidimo šta to govoriš na snimku. Možda nam to ukaže na pobude..."
<BR>&nbsp;&nbsp;&nbsp;&nbsp;&nbsp;"Nemoj", reče on. "Ne želim da čujem."
<BR>&nbsp;&nbsp;&nbsp;&nbsp;&nbsp;"Sve vreme govoriš o njenom ocu, Lejni. Mislim, opsesija je jedno, ali tako drobiti o njemu, i to usred najžešće jebačine..."
<BR>&nbsp;&nbsp;&nbsp;&nbsp;&nbsp;Gotovo je pao, ustajući iz fotelje. Nije mogao da nađe ručne komande. Iza su bile neke žice. Iščupao je prvu koju je dohvatio. Tek je treća obavila posao.
<BR>&nbsp;&nbsp;&nbsp;&nbsp;&nbsp;"Stavićeš to na Ni/Rezov račun, Lejni? Život u stilu rokenrola? Zar ne bi trebalo da ih baciš kroz prozor?"
<BR>&nbsp;&nbsp;&nbsp;&nbsp;&nbsp;"Šta je posredi, Keti? Da li bi mi konačno rekla?"
<BR>&nbsp;&nbsp;&nbsp;&nbsp;&nbsp;Ona mu se osmehnu. Bio je to isti onaj osmeh koji je video onog dana kada su razgovarali o njegovom zaposlenju. "Smem li da te zovem Kolin?"
<BR>&nbsp;&nbsp;&nbsp;&nbsp;&nbsp;"Keti. Jebi se."
<BR>&nbsp;&nbsp;&nbsp;&nbsp;&nbsp;Ona se nasmeja. "Izgleda da smo prošli pun krug, Lejni."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Razmišljaj o ovome kao o razgovoru o zaposlenju."
<BR>&nbsp;&nbsp;&nbsp;&nbsp;&nbsp;"Već imam posao."
<BR>&nbsp;&nbsp;&nbsp;&nbsp;&nbsp;"Mi ti nudimo još jedan, Lejni. Možeš da radiš na crno."
<BR>&nbsp;&nbsp;&nbsp;&nbsp;&nbsp;Lejni se nekako odvuče do stolice. Spustio se što je opreznije mogao. Od bola je ostao bez vazduha.
<BR>&nbsp;&nbsp;&nbsp;&nbsp;&nbsp;"Šta ti je?"
<BR>&nbsp;&nbsp;&nbsp;&nbsp;&nbsp;"Rebra. Ozledio sam ih." Činilo se da bol malo popušta ako se zavali unazad.
<BR>&nbsp;&nbsp;&nbsp;&nbsp;&nbsp;"Jesi li učestvovao u tuči? Je l' to krv?"
<BR>&nbsp;&nbsp;&nbsp;&nbsp;&nbsp;"Bio sam u jednom klubu."
<BR>&nbsp;&nbsp;&nbsp;&nbsp;&nbsp;"Ovo je Tokio, Lejni. Ovde se ne tuku u klubovima."
<BR>&nbsp;&nbsp;&nbsp;&nbsp;&nbsp;"Je li to stvarno njegova kćerka?"
<BR>&nbsp;&nbsp;&nbsp;&nbsp;&nbsp;"Nego šta. I veruj mi da će vrlo rado da priča o tome na Slitskenu, Lejni. Kako je naveo na sadističke seksualne igre manijak opsednut njenim slavnim, voljenim taticom. Koji je promenio stranu, usput. Sad je sa nama."
<BR>&nbsp;&nbsp;&nbsp;&nbsp;&nbsp;"Zašto? Zašto je pristala na to? Jeste li je naterali?"
<BR>&nbsp;&nbsp;&nbsp;&nbsp;&nbsp;"Zato", reče Keti, posmatrajući ga kao nekoga ko je doživeo oštećenje mozga, "što i sama želi da bude glumica, Lejni." Pogledala ga je sa nadom, kao da očekuje da bi konačno mogao da počne da misli. "Ovo je njena velika prilika."
<BR>&nbsp;&nbsp;&nbsp;&nbsp;&nbsp;"Ovo treba da bude njena velika prilika?"
<BR>&nbsp;&nbsp;&nbsp;&nbsp;&nbsp;"Prilika", reče Keti Torens, "je prilika. I znaš šta? Trudim se, stvarno se trudim, da i tebi pružim priliku. Ovog časa. I to ne bi bila prva, zar ne?"
<BR>&nbsp;&nbsp;&nbsp;&nbsp;&nbsp;Zazvoni telefon. "Bolje se javi", reče ona, pruživši mu ploču od kedrovine.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Baza podataka o aktivnostima obožavalaca." Bio je to Jamazaki. "Morate odmah da joj pristupite."
<BR>&nbsp;&nbsp;&nbsp;&nbsp;&nbsp;"Gde ste vi?"
<BR>&nbsp;&nbsp;&nbsp;&nbsp;&nbsp;"U garaži hotela. Kombi je tu."
<BR>&nbsp;&nbsp;&nbsp;&nbsp;&nbsp;"Slušajte, trenutno se veoma loše osećam. Može li to da sačeka?"
<BR>&nbsp;&nbsp;&nbsp;&nbsp;&nbsp;"Da sačeka?" Jamazaki je zvučao užasnuto.
<BR>&nbsp;&nbsp;&nbsp;&nbsp;&nbsp;Lejni pogleda Keti Torens. Nosila je nešto crno i nedovoljno kratko da joj se vidi tetovaža. Skratila je kosu. "Odmah ću doći dole. Neka sve bude spremno." Prekinuo je vezu pre nego što je Jamazaki stigao da odgovori.
<BR>&nbsp;&nbsp;&nbsp;&nbsp;&nbsp;"O čemu je reč?"
<BR>&nbsp;&nbsp;&nbsp;&nbsp;&nbsp;"Šijacu."
<BR>&nbsp;&nbsp;&nbsp;&nbsp;&nbsp;"Lažeš."
<BR>&nbsp;&nbsp;&nbsp;&nbsp;&nbsp;"Šta hoćeš, Keti? Šta vam treba?"
<BR>&nbsp;&nbsp;&nbsp;&nbsp;&nbsp;"On. 'Oću njega. 'Oću da imam nekog unutra. 'Oću da znam šta radi. 'Oću da znam šta mu je u glavi dok pokušava da pojebe japanski softverski proizvod."
<BR>&nbsp;&nbsp;&nbsp;&nbsp;&nbsp;"Da se oženi", reče Lejni.
<BR>&nbsp;&nbsp;&nbsp;&nbsp;&nbsp;Njen osmeh se izgubi. "Ne ispravljaj me, Lejni."
<BR>&nbsp;&nbsp;&nbsp;&nbsp;&nbsp;"Želiš da ga uhodim."
<BR>&nbsp;&nbsp;&nbsp;&nbsp;&nbsp;"Da istražuješ."
<BR>&nbsp;&nbsp;&nbsp;&nbsp;&nbsp;"Muda."
<BR>&nbsp;&nbsp;&nbsp;&nbsp;&nbsp;"Samo se ti nadaj."
<BR>&nbsp;&nbsp;&nbsp;&nbsp;&nbsp;"Ako imam išta što vama treba, to je mogućnost da mu namestite."
<BR>&nbsp;&nbsp;&nbsp;&nbsp;&nbsp;Osmeh se ponovo pojavi. "Hajde da ne žurimo."
<BR>&nbsp;&nbsp;&nbsp;&nbsp;&nbsp;"A šta ja dobijam?"
<BR>&nbsp;&nbsp;&nbsp;&nbsp;&nbsp;"Život. Život u kome nećeš biti obeležen kao opsesivni manijak koji je nasrnuo na kćerku čoveka kojim je opsednut. Život u kome neće svi znati da si bio podvrgnut nizu pogubnih farmaceutskih proba koje su te trajno i čudovšino izmenile. Zar to nije poštena pogodba?"
<BR>&nbsp;&nbsp;&nbsp;&nbsp;&nbsp;"A ona? Kćerka? Uradila je te gadosti sa Hilmanom nizašta?"
<BR>&nbsp;&nbsp;&nbsp;&nbsp;&nbsp;"Zavisi od tebe, Lejni. Radi za nas, daj mi ono što želim, i s njom je gotovo."
<BR>&nbsp;&nbsp;&nbsp;&nbsp;&nbsp;"Samo tako? Misliš da će se ona pomiriti s tim? Posle svega što je morala da uradi?"
<BR>&nbsp;&nbsp;&nbsp;&nbsp;&nbsp;"Ako želi da sačuva makar i najmanju nadu da će jednom uspeti, hoće."
<BR>&nbsp;&nbsp;&nbsp;&nbsp;&nbsp;Lejni je pogleda. "To nisam ja. To je morf. Ako uspem da dokažem da je to morf, mogao bih da vas tužim."
<BR>&nbsp;&nbsp;&nbsp;&nbsp;&nbsp;"Ma nemoj? Misliš da bi mogao? Za to su potrebne godine. A na kraju bi mogao da izgubiš. Imamo dovoljno novca i načina da sredimo takve probleme, Lejni. Sve vreme to radimo." Začu se zvono na vratima. "To će biti za mene", reče ona. Ustala je, otišla do vrata, dodirnula kontrolni ekran. Lejni opazi deo lica nekog muškarca. Otvorila je vrata. Bio je to Rajs Danijels, bez onih znamenitih naočara. "Rajs sada radi za nas, Lejni", reče ona. "Bio nam je od velike pomoći u prikupljanju podataka o tvojoj prošlosti."
<BR>&nbsp;&nbsp;&nbsp;&nbsp;&nbsp;"Oni iz 'Izvan kontrole' su pukli?" Lejni upita Denijelsa.
<BR>&nbsp;&nbsp;&nbsp;&nbsp;&nbsp;Danijels pokaza Lejniju mnoštvo blistavobelih zuba. "Siguran sam da bismo mogli da radimo zajedno, Lejni. Nadam se da se ne ljutiš zbog onoga što se dogodilo."
<BR>&nbsp;&nbsp;&nbsp;&nbsp;&nbsp;"Ne ljutim se", ponovi Lejni sa nevericom.
<BR>&nbsp;&nbsp;&nbsp;&nbsp;&nbsp;Keti mu priđe i pruži mu praznu belu karticu sa ispisanim brojem. "Pozovi me. Do sutra u devet ujutru. Ostavi poruku. Da ili ne."
<BR>&nbsp;&nbsp;&nbsp;&nbsp;&nbsp;"Ostavljaš mi izbor?"
<BR>&nbsp;&nbsp;&nbsp;&nbsp;&nbsp;"Tako je zabavnije. Hoću da misliš o tome." Pružila je ruku i cimnula okovratnik Lejnijeve košulje. "Broj petlji", reče, pa se okrenu i iziđe. Danijels zatvori vrata za njima.
<BR>&nbsp;&nbsp;&nbsp;&nbsp;&nbsp;Lejni ostade da sedi, zureći u zatvorena vrata, sve dok telefon nije ponovo počeo da zvoni.
<BR>&nbsp;&nbsp;&nbsp;&nbsp;&nbsp;Bio je to Jamazaki.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
