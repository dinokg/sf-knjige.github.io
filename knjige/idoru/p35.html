<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. KAZINO
<P>&nbsp;&nbsp;&nbsp;&nbsp;&nbsp;Kija pogleda napolje između prašnjavih letvica žaluzina, na ulicu gde je padala kiša. Bilo je to delo idoru. Kija nikada nije pozivala kišu, u Veneciji, ali joj nije smetala. Nekako se uklapala. Bilo je kao u Sijetlu.
<BR>&nbsp;&nbsp;&nbsp;&nbsp;&nbsp;Idoru je rekla da se taj stan nekada zvao kazino. Kija je nekoliko puta videla kazina na televiziji, i izgledali su joj sasvim drugačije. Ovo mesto sastojalo se od nekoliko malih soba sa zidovima sa kojih se ljuštio gips i glomaznim, staromodnim nameštajem na nogama u obliku zlatnih lavljih šapa. Sve je bilo urađeno pomoću fraktala, tako da je moglo gotovo da se omiriše. Mirisalo bi na prašinu, pomislila je, i na parfem. Kija nije posetila mnogo takvih modula, u svojoj Veneciji, zato što su joj bili nekako sablasni. U njima se nije osećala kao na ulici.
<BR>&nbsp;&nbsp;&nbsp;&nbsp;&nbsp;Zonina glava, na stočiću sa lavljim šapama, načini onaj zvuk sagorevanja buba. Bila se svela na to: na ovu plavu minijaturu svoje actečke lobanje, veličine sitnije jabuke. Zato što joj je Kija rekla da umukne i da skloni nož. To ju je naljutilo, a možda i povredilo osećanja, ali Kija nije imala izbora. Želela je da čuje šta idoru ima da kaže, a Zonina poza ja-sam-opasna to nije dozvoljavala. A bila je samo to, obično foliranje, jer ljudi ne mogu stvarno da povrede jedni druge kada su uključeni. Bar ne fizički. Sa Zonom je to oduvek bio problem. Čitavo to preteće mačo mrčenje olujnih oblaka. Kelsi i ostali podsmevali su se tome, ali je Zona bila tako oštra, verbalno, da su to radili samo iza njenih leđa. Kija nikada nije znala šta da misli o tome; činilo se da Zonina ličnost nije potpuna bez tog glumatanja.
<BR>&nbsp;&nbsp;&nbsp;&nbsp;&nbsp;Zona je sada ćutala i samo je povremeno pravila onaj zvuk prženja buba, tek da je podseti da je još tu i da i dalje šizi.
<BR>&nbsp;&nbsp;&nbsp;&nbsp;&nbsp;Idoru je, međutim, govorila, objašnjavajući Kiji staro venecijansko značenje reči casino, da to tada nije bio naziv za neki centar gde ljudi idu da se kockaju i da gledaju igračice, već za nešto što je više podsećalo na ono što je Masahiko rekao za ljubavne hotele. Nešto u tom stilu da su ljudi imali kuće gde su živeli, ali su ta kazina, tajni mali stanovi, skriveni po gradu, bili mesta gde su odlazili sa drugim ljudima. Ali tamo nije moglo da im bude preterano udobno, sudeći po ovom mestu, iako je idoru dodavala sve više sveća. Rekla je da voli sveće.
<BR>&nbsp;&nbsp;&nbsp;&nbsp;&nbsp;Idoru je sada imala frizuru Učitelja Muzike; sa njom je izgledala kao devojčica koja se pretvara da je dečak. Činilo se da voli i njegov dugačak kaput, jer se neprestano okretala na potpeticama - njegovim potpeticama - da bi peševi kaputa lepršali oko nje. "Videla sam toliko novih mesta", reče ona, smešeći se Kiji, "toliko različitih ljudi i stvari."
<BR>&nbsp;&nbsp;&nbsp;&nbsp;&nbsp;"I ja, ali..."
<BR>&nbsp;&nbsp;&nbsp;&nbsp;&nbsp;"Rekao mi je da će biti ovako, ali nisam imala pojma šta to znači, do sada." Okret. "Videvši sve ovo, postala sam mnogo više... Da li se i vi tako osećate, kada putujete?"
<BR>&nbsp;&nbsp;&nbsp;&nbsp;&nbsp;Glava smrti ispusti mlaz plave svetlosti i zvuk nalik na kratak i oštar prdež. "Zono!" zašišta Kija. A onda žurno produži, obraćajući se idoru: "Nisam mnogo putovala i zasad nemam utisak da mi se previše dopada, ali smo došle ovamo da vidimo šta si ti, zato što nismo znale, zato što si u mom programu, a možda i na Zoninoj lokaciji, što je brine zato što bi trebalo da bude privatna."
<BR>&nbsp;&nbsp;&nbsp;&nbsp;&nbsp;"Ono mesto sa divnim nebom?"
<BR>&nbsp;&nbsp;&nbsp;&nbsp;&nbsp;"Aha", reče Kija. "Zapravo, ne bi trebalo da možeš da uđeš tamo dok te ona ne pozove."
<BR>&nbsp;&nbsp;&nbsp;&nbsp;&nbsp;"Nisam znala. Žao mi je." Idoru kao da se rastužila. "Mislila sam da smem da idem kuda hoću... osim tamo odakle ste došle."
<BR>&nbsp;&nbsp;&nbsp;&nbsp;&nbsp;"U Sijetl?"
<BR>&nbsp;&nbsp;&nbsp;&nbsp;&nbsp;"U košnicu snova", reče idoru, "sa bezbroj prozora prema nebu. Mogu da vidim slike, ali nema puta donde. Znam da ste došle odatle, ali to mesto jeste tamo... nije tamo!"
<BR>&nbsp;&nbsp;&nbsp;&nbsp;&nbsp;"Utvrđeni grad?" Mora da je mislila na to, jer su ona i Zona upravo došle odande. "Samo smo se uključile kroz njega. Zona je u Meksiko Sitiju, a ja sam u onom hotelu, znaš? I mislim da je vreme da se vratimo, jer ne znam šta se dešava..."
<BR>&nbsp;&nbsp;&nbsp;&nbsp;&nbsp;Plava lobanja naraste i preuze Zonin lik, smrknut i naduren. "Konačno da kažeš nešto pametno. Što razgovaraš s tom stvari? Ona je nula, samo skuplja verzija ove tvoje igračke koju je ukrala i preuzela. Sad kad sam je videla, mogu samo da kažem da je Rez šiznuo, da je patetično zaluđen..."
<BR>&nbsp;&nbsp;&nbsp;&nbsp;&nbsp;"Ali on nije lud", reče idoru. "To je ono što oboje osećamo. Rekao mi je da nas isprva neće razumeti i da će biti otpora, odbojnosti. Ali mi nikome ne želimo zlo, i on veruje da iz našeg spajanja na kraju može biti samo dobra."
<BR>&nbsp;&nbsp;&nbsp;&nbsp;&nbsp;"Kučko sintetička", reče Zona. "Misliš da ne vidimo šta radiš? Ti ne postojiš! Stvarna si koliko i ova imitacija potopljenog grada! Izmislili su te, i sad 'oćeš da isisaš sve što je stvarno iz njega!" Kija ugleda olujni oblak, auru, kako počinje da se širi oko nje. "Ova devojka je prešla okean da bi te provalila, i sad joj je život u opasnosti zbog toga, ali je suviše glupa da bi videla da si ti uzrok svemu!"
<BR>&nbsp;&nbsp;&nbsp;&nbsp;&nbsp;Idoru se okrenu prema Kiji. "Tvoj život?"
<BR>&nbsp;&nbsp;&nbsp;&nbsp;&nbsp;Kija je morala da proguta knedlu. "Možda", reče ona. "Ne znam. Plašim se."
<BR>&nbsp;&nbsp;&nbsp;&nbsp;&nbsp;Idoru odjednom više nije bila tamo; istekla je iz Učitelja Muzike kao boja bez imena. Stajao je tamo, u svetlosti dvadeset sveća, nedokučivog izraza lica. "Izvini", reče, "ali o čemu smo ono pričali?"
<BR>&nbsp;&nbsp;&nbsp;&nbsp;&nbsp;"Nismo", reče Kija, i tada joj nešto podiže naočare, odnevši Učitelja Muzike i sobu u Veneciji i Zonu sa njima, a dva prsta ruke koja je držala naočare imala su zlatno prstenje, povezano sa teškom narukvicom zlatnog sata tananim zlatnim lančićima. Blede oči se zagledaše u njene.
<BR>&nbsp;&nbsp;&nbsp;&nbsp;&nbsp;Edi se osmehnu.
<BR>&nbsp;&nbsp;&nbsp;&nbsp;&nbsp;Kija uvuče vazduh da vrisne, ali joj neka druga šaka, ne Edijeva već krupna i bela, sa metalnim mirisom parfema, prekri usta i nos. Druga šaka joj je bila na ramenu, pritiskajući je nadole, kada je Edi zakoračio unazad, pustivši naočare da padnu na beli tepih.
<BR>&nbsp;&nbsp;&nbsp;&nbsp;&nbsp;Držeći njen pogled, Edi podiže prst na usne, osmehnu se i reče: "Psssst." Onda zakorači u stranu, okrenuvši se, i Kija ugleda Masahika kako sedi na podu, sa crnim prekrivačima na očima, pokrećući prste sa senzorskim nastavcima.
<BR>&nbsp;&nbsp;&nbsp;&nbsp;&nbsp;Edi izvadi nešto crno iz džepa i priđe Masahiku sa dva prenaglašeno pritajena koraka. Uradi nešto sa crnom stvari i sagnu se sa njom. Videla je kako dodiruje time Masahikov vrat.
<BR>&nbsp;&nbsp;&nbsp;&nbsp;&nbsp;Svi Masahikovi mišići kao da poskočiše istovremeno, a noge mu se ispraviše, odbacivši ga u stranu. Ostao je da leži na belom tepihu, trzajući se, otvorenih usta. Jedan od crnih prekrivača spao mu je sa oka. Drugi mu je još pokrivao desno oko.
<BR>&nbsp;&nbsp;&nbsp;&nbsp;&nbsp;Edi se okrenu prema njoj, posmatrajući je.
<BR>&nbsp;&nbsp;&nbsp;&nbsp;&nbsp;"Gde je?" upita.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
