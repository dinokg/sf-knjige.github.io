<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. MERIELIS
<P>&nbsp;&nbsp;&nbsp;&nbsp;&nbsp;"Bez vikanje, molim", reče onaj što ju je držao, pa skloni ruku sa njenih usta.
<BR>&nbsp;&nbsp;&nbsp;&nbsp;&nbsp;"Gde je?" Edijeve blede oči.
<BR>&nbsp;&nbsp;&nbsp;&nbsp;&nbsp;"Tamo", reče Kija, uprevši prstom. Videla je pokidanu ivicu plave i žute plastike kako viri iz otvorene torbe. Onda opazi da je Merielis zaspala na ružičastom krevetu, sklupčana, još obuvena u cipele sa visokim potpeticama, stežući jastuk ispod glave. Gornja ploča malog frižidera bila je prekrivena praznim bočicama.
<BR>&nbsp;&nbsp;&nbsp;&nbsp;&nbsp;Edi izvadi crno i zlatno penkalo iz džepa kaputa i ode do torbe. Nagnuo se i upotrebio penkalo kao sondu, pomerivši plastiku u stranu da bi mogao da vidi unutrašnjost. "Ovde je", reče.
<BR>&nbsp;&nbsp;&nbsp;&nbsp;&nbsp;"Je ovde?" Druga šaka je i dalje pritiskala Kijino rame.
<BR>&nbsp;&nbsp;&nbsp;&nbsp;&nbsp;"To je to", reče Edi.
<BR>&nbsp;&nbsp;&nbsp;&nbsp;&nbsp;"Stavaj tu." Ruka joj napusti rame; čovek koji mora da je klečao iza nje ustade i pridruži se Ediju, koji je virio u njenu torbu. Bio je višeg rasta i nosio je tamno odelo i kitnjaste kaubojske čizme. Krupne kosti lica, kosa svetlija od Edijeve, crvenkast beleg u obliku srpa visoko na desnoj jagodici. "Počim si siguran?"
<BR>&nbsp;&nbsp;&nbsp;&nbsp;&nbsp;"Isuse, Jevgenije..."
<BR>&nbsp;&nbsp;&nbsp;&nbsp;&nbsp;Čovek u tamnom odelu se uspravi, pogleda prema Merielis, sagnu se da pomeri jastuk sa njenog lica. "Kako tvoja žena spava na krevetu u ovoj sobi, Edi?"
<BR>&nbsp;&nbsp;&nbsp;&nbsp;&nbsp;Edi prepozna Merielis. "Jebi ga", reče.
<BR>&nbsp;&nbsp;&nbsp;&nbsp;&nbsp;"Kazuješ nam da je tvoja žena i ova mala 'slučajno'. Kazuješ da se njih dve sretnu u avionu, slučajno. Je slučajno što tvoja žena ovde? Mi ne volimo slučajno."
<BR>&nbsp;&nbsp;&nbsp;&nbsp;&nbsp;Edi pređe pogledom od Merielis, preko čoveka - mora da je bio Rus - do Kije. "Koji moj ova kučka traži ovde?" Kao da je Kija bila kriva za to.
<BR>&nbsp;&nbsp;&nbsp;&nbsp;&nbsp;"Pronašla nas je", reče Kija. "rekla je da zna nekoga u taksi-službi."
<BR>&nbsp;&nbsp;&nbsp;&nbsp;&nbsp;"Ne", reče Rus, "mi znajemo nekoga u taksi-službi. Previše slučajno."
<BR>&nbsp;&nbsp;&nbsp;&nbsp;&nbsp;"Imamo ono, u redu?" reče Edi. "Zašto da komplikujemo stvari?"
<BR>&nbsp;&nbsp;&nbsp;&nbsp;&nbsp;Rus se protrlja po obrazu, kao da bi da skine beleg. "Molim razmisli", reče. "Mi tebi davamo izotop. Hoćeš znaš je izotop, testiraš. Ti nama davaš ovo." Munuo je Kijinu torbu zašiljenim vrhom kaubojske čizme. "Kako mi sigurni?"
<BR>&nbsp;&nbsp;&nbsp;&nbsp;&nbsp;"Jevgenije", reče Edi, veoma strpljivo, "trebalo bi da znaš da ovakvi poslovi zahtevaju izvesnu dozu poverenja."
<BR>&nbsp;&nbsp;&nbsp;&nbsp;&nbsp;Rus razmisli o tome. "Ne", reče, "osnova ne dobra. Naši ljudi prate ovu malu do velike rokajuće grupe. Za koga ona radi, Edi? Večeras šaljemo ljude da razgovaraju sa njima, oni skoče na nas kao jebeni vukovi. Jedan čovek još nemam."
<BR>&nbsp;&nbsp;&nbsp;&nbsp;&nbsp;"Ne radim za Ni/Reza!" reče Kija. "Samo sam u njegovom klubu! Merielis je stavila tu stvar u moju torbu dok sam spavala u avionu!"
<BR>&nbsp;&nbsp;&nbsp;&nbsp;&nbsp;Masahiko zastenja, uzdahnu i opet se umiri. Edi je i dalje držao ošamućivač u ruci. "'Oćeš još jedan?" upita Masahika, sav napet i besan.
<BR>&nbsp;&nbsp;&nbsp;&nbsp;&nbsp;"Edi", reče Merielis sa kreveta, "govno nezahvalno..." Spustila je noge sa ivice kreveta, držeći obema rukama upaljač pred sobom, uperen pravo u Edija.
<BR>&nbsp;&nbsp;&nbsp;&nbsp;&nbsp;Edi se ukoči. Lepo se videlo kako je nešto prostrujalo kroz njega, zaledivši ga na mestu.
<BR>&nbsp;&nbsp;&nbsp;&nbsp;&nbsp;"Izem ti poverenje", reče Rus.
<BR>&nbsp;&nbsp;&nbsp;&nbsp;&nbsp;"Isuse, Merielis", reče Edi. "Gde si to nabavila? Imaš li pojma koliko je to kažnjivo, ovde?"
<BR>&nbsp;&nbsp;&nbsp;&nbsp;&nbsp;"Od jednog ruskog klinca", reče ona. "Izlazne rane veličine grejpfruta..." Merielis nije zvučala pijano, ali je nešto u izrazu njenih zakrvavljenih očiju govorilo Kiji da jeste. Neka veoma zastrašujuća vrsta pijanstva. "Misliš da možeš tek tako da koristiš ljude, Edi? Da ih upotrebiš i odbaciš." Pomogla se vrhom jedne cipele da smakne drugu, a onda izu i drugu. Ustala je, u čarapama, jedva primetno se zanoseći, ali je upaljač u obliku pištolja bio čvrsto uperen u njenoj ispruženoj ruci, onako kako to policajci rade na televiziji.
<BR>&nbsp;&nbsp;&nbsp;&nbsp;&nbsp;Edi je još držao omamljivač u ruci. "Reci mu da baci to crno govno, Merielis!" reče joj Kija.
<BR>&nbsp;&nbsp;&nbsp;&nbsp;&nbsp;"Bacaj", reče Merielis; činilo se da uživa u toj reči, koju je čitavog života slušala kako ljudi izgovaraju u filmovima, a sada je i sama dobila priliku da je upotrebi, i to istinski. Edi baci. "Sad ga šutni dalje od sebe."
<BR>&nbsp;&nbsp;&nbsp;&nbsp;&nbsp;Eto i drugog dela teksta, pomisli Kija.
<BR>&nbsp;&nbsp;&nbsp;&nbsp;&nbsp;Omamljivač se zaustavi na par koraka od Kijinog kolena, pored njenih naočara, izvrnutih na tepihu, i dalje kablom povezanih sa Sendbendersom. Mogla je da vidi dvostruke ravne pravougaonike mutnih stakala, jednostavne video-jedinice; ako bi Zona sada pristupila njenom sistemskom softveru i uključila ih, prikazale bi, u krupnom planu, Merielisine noge u čarapama, Edijeve cipele, kaubojske čizme onog Rusa i, možda, deo Masahikove glave.
<BR>&nbsp;&nbsp;&nbsp;&nbsp;&nbsp;"Nezahvalno", reče Merielis, "govno. Ulazi u to kupatilo." Obišla je krevet tako da je upaljač bio uperen u Edija i Rusa, ali sa kupatilom iza njih.
<BR>&nbsp;&nbsp;&nbsp;&nbsp;&nbsp;"Čuj, znam da si van sebe..."
<BR>&nbsp;&nbsp;&nbsp;&nbsp;&nbsp;"Govno. Govnima je mesto u klonji, Edi. Ulazi u kupatilo."
<BR>&nbsp;&nbsp;&nbsp;&nbsp;&nbsp;Edi zakorači unazad, dlanova podignutih u gestu za koji je verovatno smatrao da izgleda kao molba za razumevanje. Rus takođe zakorači unazad.
<BR>&nbsp;&nbsp;&nbsp;&nbsp;&nbsp;"Sedam jebenih godina", reče Merielis. "Sedam. Bio si obična nula kada sam te srela. Bože. Ti i tvoje umišljeno proseravanje preko mobilnog. Zlo mi je od tebe. Ko je plaćao jebenu stanarinu? Ko te je hranio? Ko ti je kupovao jebenu odeću, govno uobraženo? Ti i tvoj umišljeni mobilni i tvoj imidž: morao si da imaš manji jebeni telefon nego drugi, jer, veruj mi, srce, jebena je istina da nemaš veću kitu!" Merielisine ruke su se sada tresle, ali tek toliko da upaljač izgleda još opasnije.
<BR>&nbsp;&nbsp;&nbsp;&nbsp;&nbsp;"Merielis", reče Edi, "znaš da znam šta si sve učinila za mene, za moju karijeru. Nijednog trenutka to nisam zaboravio, dušo, veruj mi, nijednog jedinog trenutka, a ovo je sve jedan nesporazum, dušo, samo nezakrpljena rupa na autoputu života, i kad bi spustila taj jebeni pištolj i popila piće kao civilizovana osoba..."
<BR>&nbsp;&nbsp;&nbsp;&nbsp;&nbsp;"Začepi pomijaru!" razdra se Merielis iz petnih žila, izbacivši to kao jednu reč.
<BR>&nbsp;&nbsp;&nbsp;&nbsp;&nbsp;Edijeva usta škljocnuše kao u lutke.
<BR>&nbsp;&nbsp;&nbsp;&nbsp;&nbsp;"Sedam jebenih godina", reče Merielis, učinivši da to izgleda kao neka dečja basma, "sedam jebenih godina, a dve od njih ovde, Edi, dve od njih ovde, tamo i jebeno amo avionom zbog tebe, Edi. I stalno ta svetlost, ovde..." Pojaviše se suze, potočići u Merielisinoj šminki. "Svuda. Nije mi dala da spavam, ta svetlost, kao neka magla iznad grada... U kupatilo." Merielis načini korak napred, a Edi i Rus korak unazad.
<BR>&nbsp;&nbsp;&nbsp;&nbsp;&nbsp;Kija posegnu i dohvati omamljivač, iako nije znala šta će joj. Stvar je imala par tupih hromiranih očnjaka na vrhu i crvenu, izbočenu polugu sa strane. Iznenadilo ju je koliko je bio lak. Setila se omamljivača koje su dečaci u njenoj školi pravili od fotoaparata sa blicem.
<BR>&nbsp;&nbsp;&nbsp;&nbsp;&nbsp;"I uvek me pronađe", reče Merielis. "Uvek. Bez obzira na to šta popijem i šta progutam s pićem. Pronađe me i probudi. Kao prah je, prolazi ispod vrata. Ništa joj ne možeš. Ulazi ti u oči. I sav taj sjaj, propadanje..." Edi je već bio napola u kupatilu, Rus iza njega, već unutra, i Kiji se to nije dopadalo, jer nije mogla da mu vidi ruke. Začula je onaj ambijentalni poj ptica koji je započeo kada je kupatilo osetilo Rusa. "A ti si me smestio tamo, Edi. U onaj Šinđuku. Smestio si me tamo gde je svetlo moglo da me pronađe i odakle nisam mogla da pobegnem."
<BR>&nbsp;&nbsp;&nbsp;&nbsp;&nbsp;Merielis povuče obarač.
<BR>&nbsp;&nbsp;&nbsp;&nbsp;&nbsp;Edi vrisnu, uvrnutim prodornim zvukom koji se odbi od crno-belih pločica. Mora da je pokrio škljocanje upaljača, koji nije čak proizveo ni plamen.
<BR>&nbsp;&nbsp;&nbsp;&nbsp;&nbsp;Merielis se nije prepustila panici.
<BR>&nbsp;&nbsp;&nbsp;&nbsp;&nbsp;Ne napustivši metu, mirno je povukla obarač još jednom.
<BR>&nbsp;&nbsp;&nbsp;&nbsp;&nbsp;Ovaj put dobila je plamen, ali Edi, zaurlavši od besa, odbaci upaljač u stranu, zgrabi Merielis za gušu i poče da je udara pesnicom po licu, prešavši iz urlika u "Kučko! Kučko! Kučko!" u ritmu sa udarcima.
<BR>&nbsp;&nbsp;&nbsp;&nbsp;&nbsp;Bio je to trenutak kada je Kija, ne razmišljajući o tome, ustala sa mesta gde je tako dugo sedela da su joj noge, kako je otkrila, utrnule i nisu htele da slušaju, pa je morala da pretvori skok u kotrljanje da bi se našla dovoljno blizu da pritisne hromirane vrhove omamljivača uz članak Edijeve noge i povuče crvenu polugu.
<BR>&nbsp;&nbsp;&nbsp;&nbsp;&nbsp;Nije bila sigurna da će delovati na članku, ili kroz čarapu. Ali jeste. Možda zato što je Edi nosio zaista tanke čarape.
<BR>&nbsp;&nbsp;&nbsp;&nbsp;&nbsp;Ali je to zahvatilo i Merielis, tako da su poskočili zajedno, sručivši se jedno drugom u naručje.
<BR>&nbsp;&nbsp;&nbsp;&nbsp;&nbsp;A tamna senka koja je proletela pored Kije pripadala je Masahiku, koji je zalupio vrata Rusu ispred nosa, ščepao kuglu obema rukama i skočio uvis, uprevši jednom nogom u papirnoj papuči u zid, a drugom u vrata, i ostao u tom položaju. "Beži", reče, napregnutih ruku i nogu. Onda mu ruke skliznuvše sa okrugle hromirane kugle, i on sede na dupe.
<BR>&nbsp;&nbsp;&nbsp;&nbsp;&nbsp;Kija vide kako ručka počinje da se okreće.
<BR>&nbsp;&nbsp;&nbsp;&nbsp;&nbsp;Brže-bolje prisloni očnjake omamljivača na kuglu i povuče polugu. I nastavi da je povlači.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
