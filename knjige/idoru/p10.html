<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. 'IZVAN KONTROLE'
<P>&nbsp;&nbsp;&nbsp;&nbsp;&nbsp;"Rajs Denijels, gospodine Lejni. 'Izvan kontrole'." Držeći nekakvu karticu pritisnutu sa druge strane izgrebane plastike koja je odvajala sobu sa natpisom Posetioci od onih koji su joj dali taj naziv. Lejni je pokušao da pročita šta piše na kartici, ali mu je pokušaj da izoštri pogled naterao strašan klin bola između očiju. Zato je osmotrio Rajsa Denijelsa kroz suze bola: kratko podšišana tamna kosa, aerodinamične naočare za sunce sa malim ovalnim staklima, čiji su crni okviri zahvatali čovekovu glavu kao nekakva hirurška stega.
<BR>&nbsp;&nbsp;&nbsp;&nbsp;&nbsp;Na Rajsu Danijelsu nije mogao da vidi ništa što bi bilo izvan kontrole.
<BR>&nbsp;&nbsp;&nbsp;&nbsp;&nbsp;"Serija", reče ovaj. "'Izvan kontrole'. Kao: Jesu li mediji? 'Izvan kontrole': britko sečivo kontraistraživačkog novinarstva."
<BR>&nbsp;&nbsp;&nbsp;&nbsp;&nbsp;Lejni je pokušao da oprezno dodirne flaster preko korena nosa: greška. "Kontraistraživački?"
<BR>&nbsp;&nbsp;&nbsp;&nbsp;&nbsp;"Vi ste kvant, gospodine Lejni." Kvantitativni analitičar. Nije bio baš to, zapravo, ali je to praktično bio opis njegovog posla. "Za Slitsken."
<BR>&nbsp;&nbsp;&nbsp;&nbsp;&nbsp;Lejni nije odgovorio.
<BR>&nbsp;&nbsp;&nbsp;&nbsp;&nbsp;"Devojka je bila predmet pomnog praćenja. Slitsken joj nije dao da diše. Poznato vam je zašto. Mi verujemo da ovde može da se pokrene pitanje Slitskenove odgovornosti za smrt Elison Širs."
<BR>&nbsp;&nbsp;&nbsp;&nbsp;&nbsp;Lejni je pogledao svoje patike, bez pertli, koje su oduzeli islednici. "Izvršila je samoubistvo", reče.
<BR>&nbsp;&nbsp;&nbsp;&nbsp;&nbsp;"Ali znamo zašto."
<BR>&nbsp;&nbsp;&nbsp;&nbsp;&nbsp;"Ne", reče Lejni, pogledavši ponovo crne ovale, "ja ne znam. Ne znam pravi razlog." Čvorna tačka. Protokoli nekog sasvim tuđinskog sveta.
<BR>&nbsp;&nbsp;&nbsp;&nbsp;&nbsp;"Trebaće vam pomoć, gospodine Lejni. Možda vas čeka optužba za ubistvo. Navođenje na samoubistvo. Želeće da znaju zašto ste bili tamo."
<BR>&nbsp;&nbsp;&nbsp;&nbsp;&nbsp;"Reći ću im zašto."
<BR>&nbsp;&nbsp;&nbsp;&nbsp;&nbsp;"Naši producenti uspeli su da me provuku ovde pre njih, Lejni. To nije bilo lako. Tamo napolju je tim kontrolora iz Slitskena, čeka da razgovara sa vama. Ako im to dopustite, sve će izvrnuti. Izvući će vas, jer moraju, da bi pokrili emisiju. Mogu to, sa dovoljno novca i pravim advokatima. Ali upitajte sebe ovo: da li želite da oni to učine?"
<BR>&nbsp;&nbsp;&nbsp;&nbsp;&nbsp;Denijels je i dalje pritiskao svoju posetnicu palcem uz staklo. Pokušavši ponovo da pročita šta piše na njoj, Lejni opazi da je neko nešto urezao sa druge strane, sitnim, nejednakim, izvrnutim slovima, tako da je mogao da ih pročita s leva na desno:
<BR>&nbsp;&nbsp;&nbsp;&nbsp;&nbsp;ZNAM DASI TO URADIJO
<BR>&nbsp;&nbsp;&nbsp;&nbsp;&nbsp;"Nikad nisam čuo za 'Izvan kontrole'."
<BR>&nbsp;&nbsp;&nbsp;&nbsp;&nbsp;"Naša sat duga pilot-emisija se snima dok nas dvojica razgovaramo, gospodine Lejni." Odmerena pauza. "Svi smo veoma uzbuđeni."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"'Izvan kontrole' nije samo serija. Za nas je ona potpuno nova paradigma. Novi način da se pravi televizija. Vaša priča - priča Elison Širs - upravo je ono što želimo da prikažemo. Naši producenti su ljudi koji hoće da daju nešto za uzvrat gledaocima. To su imućni, cenjeni, ostvareni ljudi; sada žele da to nekako vrate - da povrate određeni stepen dostojanstva, da omoguće pogled iz nove prespektive." Crni ovali priđoše bliže izgrebanoj plastici. "Naši producenti takođe su producenti emisija 'Policajci u nevolji' i 'Hladnokrvna i smišljena moda'."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Dokumentovanih priča o smišljenom nasilju u globalnoj modnoj industriji."
<BR>
<BR>&nbsp;&nbsp;&nbsp;&nbsp;&nbsp;"Kontraistraživačka?" Jamazakijeva olovka lebdela je iznad beležnice.
<BR>&nbsp;&nbsp;&nbsp;&nbsp;&nbsp;"Bila je to emisija o emisijama kao što je Slitsken", objasni Lejni. "Pretpostavljene zloupotrebe." Za šankom, dugačkim jedva tri metra, nije bilo stolica. Stajalo se. Ako se izuzme barmen, u nekakvom kabuki-kostimu, bili su sami. Bila je to verovatno najmanja slobodno stojeća komercijalna građevina koju je Lejni ikada video, i činilo se da je tu odvajkada, preživeli ostatak nekadašnjeg Eda, grada senki i tesnih, mračnih uličica. Zidovi su bili obloženi izlizanim razglednicama, u jednoličnom tonu sepije od nataloženog nikotina i dima od spremanja hrane.
<BR>&nbsp;&nbsp;&nbsp;&nbsp;&nbsp;"A", reče Jamazaki, "meta-tabloid."
<BR>&nbsp;&nbsp;&nbsp;&nbsp;&nbsp;Barmen je pržio dve sardine na sićušnoj ringli. Prevrnuo ih je čeličnim štapićima, prebacio ih na tanjirić, garnirao ih nekom vrstom bezbojne, prozirne turšije i poslužio ih Lejniju.
<BR>&nbsp;&nbsp;&nbsp;&nbsp;&nbsp;"Hvala", reče Lejni. Bartender obori obrijane obrve.
<BR>&nbsp;&nbsp;&nbsp;&nbsp;&nbsp;Uprkos skromnom dekoru, na policama iza šanka bile su poređane desetine boca po izgledu skupog viskija, svaka sa rukom ispisanom nalepnicom od smeđe hartije: vlasnikovo ime na japanskom. Jamazaki je objasnio načelo: kupiš bocu i da je potom čuvaju za tebe. Blekvel je praznio drugu čašu lokalnog analoga votke sa ledom. Jamazaki se držao dijet-kole. Pred Lejnijem je stajala nedirnuta doza nestvarno skupog Kentaki-burbona, i on se pitao šta bi ta stvar uradila sa njegovim umorom ako bi je ispio.
<BR>&nbsp;&nbsp;&nbsp;&nbsp;&nbsp;"Dakle", reče Blekvel, ispraznivši čašu, zveckajući ledom o protezu, "izvukli su vas da biste mogli da udarite po onim kopilanima."
<BR>&nbsp;&nbsp;&nbsp;&nbsp;&nbsp;"Pa, jeste, u suštini", reče Lejni. "Njihov tim pravnika je čekao, spreman da to uradi, a drugi tim je trebalo da se pozabavi ugovorom o čuvanju tajne koji sam potpisao sa Slitskenom."
<BR>&nbsp;&nbsp;&nbsp;&nbsp;&nbsp;"I taj drugi tim čekao je veći posao", reče Blekvel, pa pokaza svoju praznu čašu barmenu, koji jednim pokretom učini da ova nestane i isto tako vešto ostavi novu, naizgled niotkuda.
<BR>&nbsp;&nbsp;&nbsp;&nbsp;&nbsp;"Tako je", reče Lejni. Istini za volju, nije imao pojma u šta se upustio kada je shvatio da je pristao na osnovne uslove Denijelsove ponude. Ali je u njemu postojalo nešto što mu nije dalo da pusti da Slitsken prođe nekažnjeno posle onog usamljenog pucnja iz kuhinje Elison Širs. (Koji je proizvela, po rečima policajaca, naprava ruske proizvodnje koja se sastojala uglavnom od patrone, cevi u koju ju je stavljala i najjednostavnijeg mogućeg mehanizma za ispaljivanje; ove stvari pravile su se gotovo isključivo za samoubice; nije vredelo nišaniti njima ni u šta što je bilo udaljeno više od pet centimetara. Lejni je čuo za njih, ali nikada pre toga nije video neku od njih; zvali su ih, ko zna zašto, 'specijalitet sredom uveče'.)
<BR>&nbsp;&nbsp;&nbsp;&nbsp;&nbsp;A Slitsken bi se izvukao, znao je to; ako bi baš morali, prebacili bi krivicu na Elisinog glumca, i čitava stvar bi potonula na morsko dno i pomešala se, gotovo odmah, sa muljem podataka koji je neprestano taložio svet.
<BR>&nbsp;&nbsp;&nbsp;&nbsp;&nbsp;I život Elison Širs, koji je poznavao u onoj strašnoj, banalnoj bliskosti, ostao bi da leži tamo, zanavek, zaboravljen i posle nekog vremena zbrisan.
<BR>&nbsp;&nbsp;&nbsp;&nbsp;&nbsp;Ali ako se dogovori sa onim iz 'Izvan kontrole', njen život bi posmrtno dobio priliku da postane nešto drugo, iako nije znao, sedeći na onoj tvrdoj stoličici u Posetiocima, šta bi to moglo da bude.
<BR>&nbsp;&nbsp;&nbsp;&nbsp;&nbsp;Pomislio je na korale, grebene koji rastu oko potopljenih nosača aviona; možda bi postala nešto slično tome, zagonetka pokopana ispod neke slojevite nadstrukture pretpostavki, ili čak legende.
<BR>&nbsp;&nbsp;&nbsp;&nbsp;&nbsp;Činilo mu se, tamo u Posetiocima, da bi to moglo da znači biti manje malo mrtav nego samo mrtav. I poželeo je to za nju.
<BR>&nbsp;&nbsp;&nbsp;&nbsp;&nbsp;"Izvucite me odavde", rekao je Denijelsu, koji se osmehnuo ispod svoje hirurške stege, pobednički uklonivši karticu sa plastike.
<BR>&nbsp;&nbsp;&nbsp;&nbsp;&nbsp;"Polako", reče Blekvel, položivši ogromnu šaku, sa srebrnastoružičastom mrežom ožiljaka, na zglob Lejnijeve šake. "Niste još popili ni svoje piće."
<BR>
<BR>&nbsp;&nbsp;&nbsp;&nbsp;&nbsp;Lejni je sreo Rajdela kada ga je tim 'Izvan kontrole' smestio u apartman u Šatou, prastarom simulakrumu još starijeg originalnog stila, čije su majstorski izvedene ekscentričnosti bile stisnute između blizanačkih brutalnosti dve poslovne zgrade posebno opakog izgleda sagrađene poslednje godine prethodnog veka. Ove su odražavale milenijumski nemir godine svog postanka, prelamajući ga kroz neku drugu, zagonetniju, na uvrnut način pritajenu histeriju koja se činila nekako više lična i još odbojnija.
<BR>&nbsp;&nbsp;&nbsp;&nbsp;&nbsp;Lejnijev apartman, mnogo prostraniji od njegovog stana u Santa Moniki, podsećao je na izduženi apartman iz dvadesetih godina dvadesetog veka, pružajući se uporedo sa dugačkim, plitkim, betonskim balkonom na spratu niže i malenim, kružnim travnjakom koji je bio sve što je preostalo od prvobitnih vrtova.
<BR>&nbsp;&nbsp;&nbsp;&nbsp;&nbsp;Lejni je smatrao da je to neobičan izbor, s obzirom na situaciju. Očekivao je da će izabrati nešto više korporacijsko, više utvrđeno, više ožičeno, ali je Rajs Denijels objasnio da Šato ima svoje prednosti. Bio je to dobar izbor u pogledu slike u javnosti, jer je Lejnija činio ljudskijim; izgledao je kao nastamba, nešto što ima zidove, vrata i prozore, gde se moglo zamisliti da gost vodi nešto nalik na život - što je bilo sasvim nemoguće u geometrijskim telima kakva su bili ozbiljni poslovni hoteli. Takođe je izazivalo duboko ukorenjene asocijacije na holivudski sistem, uključujući i ljudsku tragediju. Tu su, u zlatno doba Holivuda, živele zvezde, da bi, kasnije, neke od njih tu i umrle. U 'Izvan kontrole' planirali su da smrt Elison Širs prikažu kao tragediju u proverenoj tradiciji Holivuda, ali tragediju koju je izazvao Slitsken, sasvim ovovremenski entitet. Osim toga, objasnio je Denijels, Šato je mnogo bezbedniji nego što izgleda na prvi pogled. I tada su Lejnija upoznali sa Berijem Rajdelom, čovekom zaduženim za noćno obezbeđenje.
<BR>&nbsp;&nbsp;&nbsp;&nbsp;&nbsp;Lejni je stekao utisak da su se Denijels i Rajdel poznavali i pre nego što je Rajdel počeo da radi u Šatou, iako je ostalo nejasno odakle. Rajdel je bio neobično dobro upućen u prilike u infoizolacionoj industriji, pa je jednom prilikom, kada su se našli sami, upitao Lejnija ko ga zastupa.
<BR>&nbsp;&nbsp;&nbsp;&nbsp;&nbsp;"Kako to mislite?" rekao je Lejni.
<BR>&nbsp;&nbsp;&nbsp;&nbsp;&nbsp;"Imate agenta, zar ne?"
<BR>&nbsp;&nbsp;&nbsp;&nbsp;&nbsp;Lejni je odgovorio da nema.
<BR>&nbsp;&nbsp;&nbsp;&nbsp;&nbsp;"Onda bolje da ga nađete", rekao mu je Rajdel. "Nije sigurno da će se sve završiti kako biste želeli, ali, čujte, to je ipak šou-biznis, zar ne?"
<BR>&nbsp;&nbsp;&nbsp;&nbsp;&nbsp;Jeste, zaista je bio šou-biznis, do te mere da se Lejni ubrzo upitao da li je doneo pravu odluku. U njegovom stanu okupilo se šesnaestoro ljudi, na četvoročasovnom većanju, a on je bio tek šest sati izvan bajboka. Kada su konačno otišli, Lejni se oteturao čitavom dužinom stana, greškom otvorivši nekoliko vrata ormana u potrazi za spavaćom sobom. Pronašavši je, prućio se na krevet i zaspao u odeći za koju su Rajdela poslali u Beverli Centar da mu je kupi.
<BR>
<BR>&nbsp;&nbsp;&nbsp;&nbsp;&nbsp;Isto mu je došlo da uradi i ovde, u tom baru u Zlatnoj ulici, i da tako odgovori na pitanje šta će burbon da uradi sa njegovim umorom od puta. Ali pošto je ispio ostatak pića, osetio je jedan od onih plimnih preokreta, koji je verovatno imao manje veze sa pićem nego sa nekom ugrađenom hemijom zamora i izmeštenosti.
<BR>&nbsp;&nbsp;&nbsp;&nbsp;&nbsp;"Da li je Rajdel bio zadovljan?" upita Jamazaki.
<BR>&nbsp;&nbsp;&nbsp;&nbsp;&nbsp;Lejniju se pitanje učinilo neobično, ali se onda setio da je Rajdel pomenuo da je pomenuo nekog Japanca, nekog koga je poznavao u San Francisku, i to je, naravno, bio Jamazaki.
<BR>&nbsp;&nbsp;&nbsp;&nbsp;&nbsp;"Pa", reče Lejni, "nije mi se učinio posebno nezadovoljan, ali je u njemu bilo neke tuge. To se videlo. Hoću da kažem, ja ga zaista nedovoljno poznajem."
<BR>&nbsp;&nbsp;&nbsp;&nbsp;&nbsp;"Šteta", reče Jamazaki. "Rajdel je veoma hrabar čovek."
<BR>&nbsp;&nbsp;&nbsp;&nbsp;&nbsp;"A vi, Lejni?" upita Blekvel. "Da li i vi sebe smatrate hrabrim čovekom?" Crvoliki ožiljak koji mu je presecao obrvu zgrčio se u novi stepen usredsređenosti.
<BR>&nbsp;&nbsp;&nbsp;&nbsp;&nbsp;"Ne", reče Lejni, "ne smatram se."
<BR>&nbsp;&nbsp;&nbsp;&nbsp;&nbsp;"Ali ste se ipak sukobili sa Slitskenom, zar ne, zbog onoga što su uradili devojci? Imali ste posao, imali ste hleb, imali ste krov nad glavom. Sve ste to dobili od Slitskena, ali su oni sredili devojku i zato ste rešili da im se osvetite. Je l' tako?"
<BR>&nbsp;&nbsp;&nbsp;&nbsp;&nbsp;"Nije to baš tako jednostavno", reče Lejni.
<BR>&nbsp;&nbsp;&nbsp;&nbsp;&nbsp;Dokk je Blekvel govorio, Lejni je neočekivao postao svestan jedne drugačije vrste inteligencije, nečega što ovaj mora da je obično skrivao. "Ne", reče Blekvel, gotovo nežno, "jebeno tačno da nije, zar ne?" Krupna, ružičasto izbrazdana šaka, poput neke nezgrapne životinje, poče da pretura po zategnutom džepu na grudima Blekvelovog mikroporoznog odela. Pa izvadi mali metalni predmet sive boje i postavi ga na šank.
<BR>&nbsp;&nbsp;&nbsp;&nbsp;&nbsp;"Ovo je ekser", reče Blekvel, "galvanizovan, dugačak pet centimetara, za krovove. Bilo je prilika kada sam zakucavao ljudima ruke za šank kao što je ovaj, ekserima kao što je ovaj. Neki od tih ljudi bili su pravi kopilani." U Blekvelovom glasu nije bilo ni traga pretnje. "A neki od njih, kada im zakucaš jednu ruku za šank, drugom potegnu britvu, ili zašiljenu pincetu za dlake iz nosa." Blekvelov kažiprst odsutno pronađe gadan ožiljak ispod desnog oka, koji je izgledao kao da je tu nešto prodrlo i skliznulo niz jagodičnu kost. "Da pokušaju da te srede, je li?"
<BR>&nbsp;&nbsp;&nbsp;&nbsp;&nbsp;"Pincetu?"
<BR>&nbsp;&nbsp;&nbsp;&nbsp;&nbsp;"Gadovi", reče Blekvel. "Nateraju te da ih ubiješ. To je jedna vrsta 'hrabrosti', Lejni. Hoću da kažem, po čemu se to razlikuje od onoga što ste vi pokušali da uradite Slitskenu?"
<BR>&nbsp;&nbsp;&nbsp;&nbsp;&nbsp;"Ja samo nisam hteo da dozvolim da zataškaju stvar. Da je puste... da potone na dno. Da bude zaboravljena. Uopšte me nije zanimalo koliko će to nauditi Slitskenu, niti da li će. Nisam mislio na osvetu, koliko o tome da joj... spasim život?"
<BR>&nbsp;&nbsp;&nbsp;&nbsp;&nbsp;"Postoji i druga vrsta ljudi. Ovi, kada im zakucaš ruku za sto, samo sede i gledaju te. To su istinski tvrdi ljudi, Lejni. Mislite da spadate u takve?"
<BR>&nbsp;&nbsp;&nbsp;&nbsp;&nbsp;Lejni je pogledao Blekvela, pa ispražnjenu čašu burbona, pa opet Blekvela; barmen je načinio pokret kao da će je dopuniti, ali je Lejni pokri rukom. "Ako prikucate moju ruku za šank, Blekvele", reče on, pa spusti drugu šaku, dlanom nagore, na mrko drvo, lak sa kružnim tragovima čaša, "vrištaću, u redu? Nemam pojma šta je ovde posredi. Sasvim je moguće da ste ludi. Ali jedno je sigurno: nisam nikakav heroj. Nisam, niti sam bio tamo u L.A."
<BR>&nbsp;&nbsp;&nbsp;&nbsp;&nbsp;Blekvel i Jamazaki se pogledaše. Blekvel napući usne i kratko klimnu glavom. "To je dobro za vas", reče. "Mislim da biste mogli da budete pravi čovek za ovaj posao."
<BR>&nbsp;&nbsp;&nbsp;&nbsp;&nbsp;"Briga me za posao", reče Lejni, ali dopusti barmenu da mu naspe još jedan burbon. "Ne želim da čujem ni za kakav posao, sve dok ne saznam za koga treba da radim."
<BR>&nbsp;&nbsp;&nbsp;&nbsp;&nbsp;"Ja vodim obezbeđenje za Ni/Reza", reče Blekvel, "a tom šašavom kopilanu uz to dugujem život. Jer bi' poslednjih pet godina istog proveo u kaznenim ćumezima jebene države Viktorija. Da nije bilo njega. Mada bih se pre toga koknuo, nema da brineš."
<BR>&nbsp;&nbsp;&nbsp;&nbsp;&nbsp;"Mislite na onu grupu? Vi ste njihovo obezbeđenje?"
<BR>&nbsp;&nbsp;&nbsp;&nbsp;&nbsp;"Rajdel je lepo pričao o vama, gospodine Lejni." Jamazakijev vrat izduži se u okovratniku pletene košulje.
<BR>&nbsp;&nbsp;&nbsp;&nbsp;&nbsp;"Ne poznajem Rajdela", reče Lejni. "Bio je samo noćni čuvar u hotelu koji sebi nisam mogao da priuštim."
<BR>&nbsp;&nbsp;&nbsp;&nbsp;&nbsp;"Rajdel dobro prosuđuje ljude, mislim", reče Jamazaki.
<BR>&nbsp;&nbsp;&nbsp;&nbsp;&nbsp;Zatim dodade Blekvelu: "Ni/Rez? Jesu li u nevolji?"
<BR>&nbsp;&nbsp;&nbsp;&nbsp;&nbsp;"Rez", reče Blekvel. "Izjavio je da će se oženiti tom japanskom ribom koja uopšte ne postoji, jebote! Pri tom zna da ona ne postoji i ponavlja da nemamo jebene mašte! A sad me čujte", reče, izvadi iz nekog neodređenog dela odeće sjajan metalni pravougaonik sa okruglim otvorom u gornjem prednjem uglu. Nešto što u njegovoj ručerdi nije izgledalo mnogo veće od kreditne kartice. "Neko je zavrteo mozak našem dečku, razumete? Neko mu je zavrteo mozak. Ne znam kako, ni ko. Iako lično tipujem na onaj Kombinat. Na one ruske kopilane. Ali ti, druškane, ima da uradiš tu tvoju čvornu stvar za nas, na našem Rezu, i ima da otkriješ o kakvoj je pizdariji reč. O kome." I pravougaonik se spusti sa odsečnim, kratkim zvukom, pa ostade da stoji, popreko na godove šanka, i Lejni vide da je to minijaturna satara za meso, sa okruglim čeličnim zakivcima na lepoj dršci od ružinog drveta.
<BR>&nbsp;&nbsp;&nbsp;&nbsp;&nbsp;"A kada to uradiš", reče Blekvel, "ima da ih sredimo kako to jebeno valja."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
