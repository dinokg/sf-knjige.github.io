<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Dogodilo se to dvanaestog aprila 1970. Dan je odisao tek poniklim prolećnim zelenilom mokrim od noćne kiše... Nebom su jurili oblaci nošeni vetrom koji je mreškao barice duž prilaza kući, a hladna i vlažna zemlja lepila mi se za prste dok sam na kolenima sadio lukovice irisa.
<BR>&nbsp;&nbsp;&nbsp;&nbsp;&nbsp;Šljunak pod točkovima zaškripa. Jedan automobil beše pristigao i zaustavio se ispod ogromnog starog kestena koji je nadmoćno vladao travnjakom. Nisam prepoznao vozilo, i, uspravljajući se, kratko opsovah; baš mi nije ugodno kada moram da se otarasim tih putujućih prodavaca. U to iziđoše iz kola, i, pošto prepoznadoh njega, lako sam mogao pretpostaviti ko je ona mogla biti.
<BR>&nbsp;&nbsp;&nbsp;&nbsp;&nbsp;"Dok!" Hevig potrča i čvrsto me stisnu u zagrljaj. "Gospode, kako mi je drago što vas vidim!"
<BR>&nbsp;&nbsp;&nbsp;&nbsp;&nbsp;Ne mogu reći da sam bio beskrajno iznenađen. Svih proteklih meseci od našeg poslednjeg rastanka očekivao sam ga da se vrati, ukoliko je uopšte bio živ. Ali, tek u tom trenutku shvatio sam koliko me je uznemiravala pomisao na njega.
<BR>&nbsp;&nbsp;&nbsp;&nbsp;&nbsp;"Kako ti je žena?" upitah ga.
<BR>&nbsp;&nbsp;&nbsp;&nbsp;&nbsp;Radost zamre na njegovom licu. "Nije preživela. Pričaću vam o tome... kasnije."
<BR>&nbsp;&nbsp;&nbsp;&nbsp;&nbsp;"Oh, Džek, žao mi je..."
<BR>&nbsp;&nbsp;&nbsp;&nbsp;&nbsp;"Recimo da je za mene od tada prošla jedna i po godina." Okrenuvši se ka crvenokosoj dugih nogu koja nam se približavala, ponovo je bio u stanju da se smeši. "Dok, Leonsa, oboje ste već podosta čuli jedno o drugome. Ovo je prilika da se i upoznate."
<BR>&nbsp;&nbsp;&nbsp;&nbsp;&nbsp;Ni njoj, kao ni njemu, nije smetala ukaljana ruka koju sam pružio u stisak. U prvi mah, bio sam potresen ovim susretom. Nikad dotad ne bejah video nekog ko dolazi iz drugog vremena; Heviga u to ne računam. I mada mi nije mnogo toga ispričao u vezi sa njom, bilo mi je sasvim dovoljno ono što sam čuo u ostatku pripovedanja. Njen način razmišljanja, ponašanja i bitisanja bio je daleko drugačiji od načina bilo koje žene, bilo kog ljudskog bića, rođenog u našoj epohi. Ako se ne varam?
<BR>&nbsp;&nbsp;&nbsp;&nbsp;&nbsp;Pa ipak, ova žena-lovac, član plemenskog veća, vrač, povremena ljubavnica i nemilosrdni ubica - koliko lica u jednoj osobi? - nosila je sasvim običnu haljinu; da, najlon čarape i cipele sa visokim potpeticama, tašnicu, smešila se spretno namazanim usnama, i obratila mi se na engleskom koji se nije odveć razlikovao od mog. "Kako ste, doktore Anderson? Unapred sam se radovala ovom zadovoljstvu."
<BR>&nbsp;&nbsp;&nbsp;&nbsp;&nbsp;"Hajde, uđimo", rekoh slabašnim glasom. "Operimo ruke, a ja ću pristaviti lonče za čaj."
<BR>
<BR>&nbsp;&nbsp;&nbsp;&nbsp;&nbsp;Leonsa se strašno trudila da ostane odmerena, ali nije uspevala. Dok je Hevig pričao, neprestano je ustajala sa stolice i šunjala se oko prozora, pažljivo osmatrajući ulicu u kojoj sam stanovao.
<BR>&nbsp;&nbsp;&nbsp;&nbsp;&nbsp;"Smiri se", reče joj Hevig napokon. "Proverili smo vreme pred nama, zar se ne sećaš? Nema uhoda iz Tvrđave."
<BR>&nbsp;&nbsp;&nbsp;&nbsp;&nbsp;"Nismo mogli proveriti svaki minut", odgovori ona.
<BR>&nbsp;&nbsp;&nbsp;&nbsp;&nbsp;"Ne, ali... Dobro, Dok, otprilike kroz nedelju dana od ovog trenutka pozvaću vas telefonom i pitaću vas da li smo imali nekakve neprilike, na šta ćete mi vi odgovoriti da nismo."
<BR>&nbsp;&nbsp;&nbsp;&nbsp;&nbsp;"Možda su nešto nanjušili", upade Leonsa.
<BR>&nbsp;&nbsp;&nbsp;&nbsp;&nbsp;"Nemoguće", odvrati Hevig pomalo ljutito; bilo je očigledno da su po ovom kraju motali i ranije. "Otpisali su nas. Ubeđen sam da je tako."
<BR>&nbsp;&nbsp;&nbsp;&nbsp;&nbsp;"Mož' biti da sam postala živčana još k'o devojčica."
<BR>&nbsp;&nbsp;&nbsp;&nbsp;&nbsp;Hevig nastavi, pomalo s oklevanjem: "Ako su nam za petama i sumnjaju da je Dok naš jatak, zar nas ne bi već pojurili putem do njega? Kao što vidiš, nisu." Potom se obrati meni: "Teško mi je da priznam da sam vas svesno izložio opasnosti. Iz tog razloga sam izbegavao i svoju majku."
<BR>&nbsp;&nbsp;&nbsp;&nbsp;&nbsp;"U redu je, Džek", rekoh ja, pokušavajući da se nasmejem. "Barem mi ovi penzionerski dani neće biti dosadni."
<BR>&nbsp;&nbsp;&nbsp;&nbsp;&nbsp;"Ma, neće vam manjkati ni dlaka s glave", bio je uporan. "Uverio sam se."
<BR>&nbsp;&nbsp;&nbsp;&nbsp;&nbsp;Leonsa duboko udahnu vazduh. Tokom nekoliko trenutaka, koliko je vladao tajac, čulo se samo hučanje vetra u krošnjama drveća. Sobom minu senka plovećeg oblaka.
<BR>&nbsp;&nbsp;&nbsp;&nbsp;&nbsp;"Ako sam te dobro razumeo", prekinuh najzad ćutanje, "ustanovio si da ću do svoje smrti živeti spokojno."
<BR>&nbsp;&nbsp;&nbsp;&nbsp;&nbsp;On potvrdno klimnu glavom.
<BR>&nbsp;&nbsp;&nbsp;&nbsp;&nbsp;"I znaš dan kada će se to dogoditi", dodadoh ja.
<BR>&nbsp;&nbsp;&nbsp;&nbsp;&nbsp;Sedeo je nepomično.
<BR>&nbsp;&nbsp;&nbsp;&nbsp;&nbsp;"Slažem se, nemoj mi otkriti", završih ja. "Ne stoga što se bojim. I ovako ću šro uzmognem nastaviti da uživam u staromodnim zadovoljstvima običnog smrtnika. Baš vam i ne zavidim - što možete dvaput izgubiti prijatelja."
<BR>&nbsp;&nbsp;&nbsp;&nbsp;&nbsp;Čajnik poče da zviždi.
<BR>
<BR>&nbsp;&nbsp;&nbsp;&nbsp;&nbsp;"I tako", rekoh posle dugih minulih sati, "tvoje je mišljenje da se ne sme sedeti skrštenih ruku. Znači, nameravaš da učiniš nešto po pitanju Tvrđave?"
<BR>&nbsp;&nbsp;&nbsp;&nbsp;&nbsp;"Ako budemo mogli", izusti on gotovo nečujno.
<BR>&nbsp;&nbsp;&nbsp;&nbsp;&nbsp;Leonsa, koja je sedela pored njega, zgrabi ga za mišicu. "Šta, ako?" skoro da je vrisnula. "I sama sam bila u obilasku - nabrzaka, ali mesto je veće neg' ikad dosad, i videla sam Kala Volisa kako izlazi iz letelice - do tada će izgraditi robotizovane fabrike - a on je, iako ostareo, još uvek bio tamo." Ona zgrči prste poput kandži. "Za sve to vreme, nik' se nije setio da toj bitangi dođe glave."
<BR>&nbsp;&nbsp;&nbsp;&nbsp;&nbsp;Nabijao sam duvan u lulu. Sedeli smo, posle večere, među mojim knjigama i slikama kad izjavih da je sunce dovoljno blizu da zađe, te da bismo mogli natočiti viski. Ali u nama dvoma kao da više nije bilo opuštene radosti zbog susreta sa starim prijateljem, niti u njoj zbog susreta sa novim; beše je nestalo, ostajući prekrivena žalošću i gnevom koji se isprečiše kao gromade stena.
<BR>&nbsp;&nbsp;&nbsp;&nbsp;&nbsp;"Znači, nemate potpun uvid u budući razvoj Tvrđave", primetih ja.
<BR>&nbsp;&nbsp;&nbsp;&nbsp;&nbsp;"Pa, čitali smo Volisov priručnik i slušali njegove reči", odgovori Hevig. "Ne verujemo da laže. Njegovo samoljublje ne bi mu to dozvolilo, ne, bar, kada je u pitanju takva tema."
<BR>&nbsp;&nbsp;&nbsp;&nbsp;&nbsp;"Pogrešno ste me razumeli." Uperih dršku lule ka njima. "Pitao sam, u stvari, da li ste lično išli u izviđanje, godinu po godinu, redom?"
<BR>&nbsp;&nbsp;&nbsp;&nbsp;&nbsp;"Nismo", odgovori Leonsa. "Prvobitno nije bilo razloga za to, a sada je odveć opasno." Gledala je u mene netremice. Bila je zaista bistra devojka. "Ciljate na nešto, doktore?"
<BR>&nbsp;&nbsp;&nbsp;&nbsp;&nbsp;"Možda." Kresnuo sam šibicu i pripalio lulu. To malo ognjište biće pravi smiraj za moje ruke. "Džek, mnogo sam vremena proveo razmišljajući o svemu što si mi pričao prilikom prethodne posete. Razumljivo. U mojoj dokolici imao sam vremena na pretek za izučavanje i razmišljanje i... Vratili ste se u nadi da ću vam dati nekakvu ideju. Jesam li u pravu?"
<BR>&nbsp;&nbsp;&nbsp;&nbsp;&nbsp;On potvrdno klimnu glavom. Telo mu je ispod košulje drhtalo.
<BR>&nbsp;&nbsp;&nbsp;&nbsp;&nbsp;"Nemam veličanstveno rešenje za vaše probleme", upozorih ih. "Samo sam pažljivije proučio jednu tvoju opasku: da sloboda leži u nepoznatom."
<BR>&nbsp;&nbsp;&nbsp;&nbsp;&nbsp;"Nastavite!" stade me požurivati Leonsa. Sedela je ruku stisnutih u pesnice.
<BR>&nbsp;&nbsp;&nbsp;&nbsp;&nbsp;"Pa", rekoh između dva pućkanja, "vaše poslednje objašnjenje samo podržava moje zapažanje. A to je da Volis veruje da njegova organizacija, prilagođena ali u osnovi onakva kakvom ju je osnovao, dakle, on veruje da će njegova organizacija preuzeti suštinsko vođstvo nad svetom u post-mauraijskom razdoblju. Međutim, ono što ste vi tamo otkrili ukazuje da je to više nego nemoguće, je li tako? Znači, negde, u nekom trenutku, javlja se protivrečnost. I... za ono što se desilo u međuvremenu, vi naprosto imate samo reč Kaleba Volisa, koji je uobraženi hvalisavac, rođen pre više od stotinu godina."
<BR>&nbsp;&nbsp;&nbsp;&nbsp;&nbsp;"Kakve veze ima njegovo rođenje sa našom stvari?" upita Hevig.
<BR>&nbsp;&nbsp;&nbsp;&nbsp;&nbsp;"Ima, itekako", odgovorih ja. "Naše stoleće zna za gorčinu. Teškom mukom naučili smo lekcije koje Volisovo pokolenje nikad nije moralo, niti ih je moglo i zamisliti. Možda je i načuo ponešto o pristupu koji se zove analiza operacije, ali on to ne ume da koristi; toga nema u srži njegovog načina razmišljanja."
<BR>&nbsp;&nbsp;&nbsp;&nbsp;&nbsp;Hevig me je napeto pratio.
<BR>&nbsp;&nbsp;&nbsp;&nbsp;&nbsp;"Tvoj hronolog predstavlja napravu koja je plod uma dvadesetog veka", nastavio sam. "Uzgred, šta se s njime dogodilo?"
<BR>&nbsp;&nbsp;&nbsp;&nbsp;&nbsp;"S onim što sam ga ostavio u Peri, kada... kada su me zarobili?", upita Hevig. "Po svemu sudeći ko god da ga je od potonjih vlasnika kuće našao, uništio ga je ili izbacio kao starudiju. Ili ga je, u strahu da može imati magijsku moć, zavitlao u Zlatni rog. Za nas dvoje dao sam da se izrade novi."
<BR>&nbsp;&nbsp;&nbsp;&nbsp;&nbsp;Telo mi prože uzbuđenje i ja počeh da pomalo razumevam Leonsinu lovačku strast. "Čoveku koji te je uhvatio, čak i takvom sa priličnim iskustvom, kao što je Krasicki, nije palo na pamet da ga ponese i ispita", rekoh ja. "Što veoma lepo objašnjava ono na šta želim da ukažem. Slušaj, Džek, svaki putnik kroz vreme mora krvavo da se namuči da se usmeri na željeni trenutak. Ti si se sa tom preprekom izborio tako što si razmotrio problem, zaključio šta ga može rešiti - jedan instrument - i pronašao kompaniju koja je bila u stanju da prihvati tvoju narudžbinu i izradi ti tu stvarčicu."
<BR>&nbsp;&nbsp;&nbsp;&nbsp;&nbsp;Ispustio sam plavičasto-paperjasti oblačić dima. "To se Volisu nikad nije desilo", završih misao. "Niti ikome iz njegove bande. Takav pristup njima ne dolazi prirodno, kao nešto što se samo po sebi podrazumeva."
<BR>&nbsp;&nbsp;&nbsp;&nbsp;&nbsp;Ponovo se obruši tišina.
<BR>&nbsp;&nbsp;&nbsp;&nbsp;&nbsp;"Pa", reče Hevig, "Od svih putnika koje su pronašli, ja sam poslednji koji je rođen u vreme uoči Presude."
<BR>&nbsp;&nbsp;&nbsp;&nbsp;&nbsp;"Aha", klimnuh glavom. "Pa, iskoristi svoju prednost. Već si napravio prvi korak u svom istraživanju post-mauraijske epohe. Može ti izgledati neverovatno da Volisovi ljudi nisu do sada preduzeli istu vrstu temeljnog proučavanja. Ne zaboravi, međutim, da on potiče iz vremena vrlo oskudnih moći predviđanja - iz vremena kada su svi pretpostavljali da će seča šuma i kopanje rude moći da potraju večno. Bio je to vek Klerka Maksvela, da... mislim prvenstveno na onaj deo njegovog rada koji zovemo kibernetika... i Bebidža i Pirsa i Rikarda i Klauzevica i mnoštva ostalih mislilaca na čijim temeljima još uvek živimo. Međutim, seme koje su ti umovi posejali još nije počelo da klija i cveta. Bilo kako bilo, poput mnogih putnika kroz vreme, izgleda da je i Volis prekratko boravio u svom rodnom dobu, čije je znanje i iskustvo nesumnjivo trebalo da prihvati. Ne, on je morao da se razmeće, želeći da postane svemoćni supermen.
<BR>&nbsp;&nbsp;&nbsp;&nbsp;&nbsp;Džek, iz bolno stečenog iskustva naše rase, ti možeš izvući korist."
<BR>&nbsp;&nbsp;&nbsp;&nbsp;&nbsp;Leonsa je delovala zbunjeno. Očigledno da je i za nju moja filozofija bila nešto novo. Hevig je bio zaokupljen mislima. "Šta predlažete?" upita on tiho.
<BR>&nbsp;&nbsp;&nbsp;&nbsp;&nbsp;"Ništa posebno", odgovorih. "Samo načelne stavove. Usredsredite se više na strategiju nego na taktiku. Ne pokušavajte da kao pojedinci objavite rat organizaciji; ne, osnujte bolju družinu od Volisove."
<BR>&nbsp;&nbsp;&nbsp;&nbsp;&nbsp;"A gde ćemo naći članove?"
<BR>&nbsp;&nbsp;&nbsp;&nbsp;&nbsp;"U svakom vremenu i na svakom mestu. Volis je u izvesnoj meri pokazao maštovitost u naporima da okupi ljude, ali su njegovi metodi bili sirovi, a stanovište parohijsko. Recimo, tog dana u Jerusalimu sasvim je sigurno bilo prisutno daleko više putnika. A njegove su se uhode zakačile samo za one koji su bili očigledni, i dalje ni makac. Mora postojati način kojim bi se privukla pažnja ostalih."
<BR>&nbsp;&nbsp;&nbsp;&nbsp;&nbsp;"Pa... mmm... I sam nekako slično razmišljam." Hevig je gladio vrh brade. "Možda u vidu ulične povorke, koja bi pevala stihove grčkih obreda"
<BR>&nbsp;&nbsp;&nbsp;&nbsp;&nbsp;"I latinskih. U ovom slučaju, ne smeš sebi dopustiti ranija neprijateljstva." Čvrsto sam stiskao svoju lulu. "Još jedna primedba. Zar je nužno da i dalje delujete u potaji? Oh, da, tvoj 'čika' je bio u pravu, donde dokle je stigao. Detetu koje bi obelodanilo da je putnik kroz vreme pretila je prilična sputanost. Ali, vi više niste deca.
<BR>&nbsp;&nbsp;&nbsp;&nbsp;&nbsp;Šta više, kako zaključujem, Volis je one koji nisu bili poput vas smatrao nižim sojem ljudi i zvao ih je 'običnjacima', je li tako? Držao ih je u podređenom položaju. I sve što je time postigao jeste da se ogradio od njihovih mozgova.
<BR>&nbsp;&nbsp;&nbsp;&nbsp;&nbsp;Malčice sam se nenametljivo raspitao po mestima kao što su koledž Holberg i Berkli. Postoje dobri i odgovorni naučnici na Berkliju! Mogu vam poimence nabrojati sve muškarce i žene koji će, baš kao i ja što sam, prihvatiti istinu o vama, poštovati vašu tajnost i biti vam od pomoći."
<BR>&nbsp;&nbsp;&nbsp;&nbsp;&nbsp;"Za šta?" začudi se Leonsa.
<BR>&nbsp;&nbsp;&nbsp;&nbsp;&nbsp;Hevig skoči sa stolice i žurno, uzduž i popreko koračajući sobom, odgovori joj u vatrenom zanosu vlastitog saznanja. "Da otvorimo vrata svetu, draga! Oni našeg kova ne mogu biti rođeni samo na Zapadu. To je besmisleno. Kina, Japan, Indija, Afrika i Amerika, pre no što ju je nastanio beli čovek - pred nama je čitavo čovečanstvo koje treba pridobiti. I možemo..." U svojoj uzbuđenosti počeo je da zamuckuje. "Možemo odbaciti ološ, uzeti samo najbolje, pronaći mlade i, dođavola, odgajiti ih na ispravan način. Moj Bože! Šta nas se tiče ona banda siledžijskih hulja tamo gore? Mi možemo da stvorimo budućnost!"
<BR>
<BR>&nbsp;&nbsp;&nbsp;&nbsp;&nbsp;Naravno, nije to bilo nimalo jednostavno. U stvari, proveli su deset godina svog života u pripremama. Istina, taj je period uključivao i izgradnju njihovog uzajamnog odnosa. Kada sam ih sledeći put video (posle jednog telefonskog poziva), na kratko, u martu, ponašali su se kao bilo koji par u dugogodišnjem srećnom braku. Uprkos tome, bila je to decenija napornog i opasnog delanja. Šta više, to je razdoblje iziskivalo najteže odluke i mnogo veštine da ih sprovedu u delo. Stvaranje njegove družine oduzelo bi Hevigu znatno više vremena i snage, i posao bi ostao neobavljen, da nije krenuo putem koji sam mu predložio. Uz moje posredovanje, upoznao je sve te predusretljive stručnjake iz istraživačkih centara i fakulteta koje sam mu preporučio. Pošto ih je pridobio, oni su ga za uzvrat upućivali na svoje saradnike, sve dok nije stekao veoma moćan tim savetnika. (Nekolicina njih je potom napustila karijeru, da bi se bavili drugim poslom ili su se povukli u penziju - što je, nesumnjivo, zbunjivalo njihove kolege.) S vremena na vreme dopro bi do mene glas o njihovom napredovanju. O metodima koje su razvili za pronalaženje novih članova - širom velikog dela istorije velikog dela planete - mogla bi se napisati posebna knjiga. Mnogi su pokušaji propali; ali, bio je dovoljan broj uspešnih.
<BR>&nbsp;&nbsp;&nbsp;&nbsp;&nbsp;Primera radi, istraživač je posmatrao i nenametljivo se raspitivao o ljudima koji su iz bilo kog razloga bili neobični u svojoj sredini, a što je istovremeno njemu jasno ukazivalo na putnika kroz vreme. Šaman, seoski vrač ili kaluđer, poznati po tome što su čudotvornim postupcima pomagali bližnjima koji su im se obraćali s molbom. Hvalisavi seljak, kome je uvek nekako uspevalo da letinu spase od vremenskih nepogoda. Trgovac, koji je umeo da napravi pravi potez ulažući imovinu u brodove, kada su ih pirati i oluje nemilosrdno uništavali. Ratnik, koji je bio neuhvatljiv kao špijun ili izviđač. Dečak, o kome se pričalo da je savetodavac svome ocu. Ponekad bi se, u nizu pokušaja, ispostavilo da takve osobe zaista postoje... A tada, bilo je načina da se privuče njihova pažnja - recimo, u liku putujućeg proroka osobene vrste...
<BR>&nbsp;&nbsp;&nbsp;&nbsp;&nbsp;One koje su okupili među prvima, u najvećoj mogućoj meri bili su obučavani za tragaoce; i oni nisu rasipali snagu u nastojanju da postanu svemoćni gospodari u nekom drugom vremenu. Stoga je njihova družina brzo narastala. A takođe, zahvaljujući i metodima nedostupnim Amerikancu devetnaestog veka, koji je kulture dvadesetog i svih ostalih vekova smatrao nazadnim i manje vrednim. Postoje savremeni načini kako se neki novi jezik može brzo utuviti u glavu. Postoje i drevni načini, koje je Zapad zapostavio, za usavršavanje tela i čula. Prinuđeni ratovima, revolucijama, najezdama i okupacija, naučili smo kako da zasnujemo, dovedemo u red, zaštitimo i upotrebimo bratsku družinu - planski.
<BR>&nbsp;&nbsp;&nbsp;&nbsp;&nbsp;Moguće je da je nad svim ostalim prevladao današnji koncept zajedničkog delovanja. Pri tome ne mislim na njegov totalitarni oblik, prema kome je Hevig gajio odvratnost, ili na ono 'zajedništvo', bilo u vidu udruženja ili komune, koje je prezirao. Mislim na prosvećeni pragmatizam koji odbacuje sve samozvane aristokrate, koji nije spreman da poveruje da svaka opšteprihvaćena doktrina nužno mora biti istinita, koji je uvek spreman da sasluša i odmeri reči svakog koji ima nešto da ponudi i koji održava dobro razvijene kanale kojima se nove ideje razmenjuju sa vođstvom.
<BR>&nbsp;&nbsp;&nbsp;&nbsp;&nbsp;Naše doba sagoreće u plamenu. Ali, novonastalom čovečanstvu ostaviće u nasleđe darove na kojima će nam ono biti zahvalno.
<BR>&nbsp;&nbsp;&nbsp;&nbsp;&nbsp;Razume se, okupljanje putnika kroz vreme podrazumevalo je početaki ni iz čega. Morali su da se organizuju. Kako? Zašto bi bilo ko od njih ima želju da napusti dom, prihvati ograničenja i stavi svoj život na raspolaganje? Šta će ih zadržati kada postanu umorni ili zastrašeni, kada počnu da čeznu za ostavljenim ljubavima ili kada im sve, jednostavno, pređe u dosadu?
<BR>&nbsp;&nbsp;&nbsp;&nbsp;&nbsp;Mnoge će, svakako, privući nada da će biti u društvu sebi sličnih. Hevig se na to mogao osloniti, kao što je to, uostalom, učinio i Volis. Ipak, bilo je to nedovoljno. Volis je nudio i svakovrsne privlačnosti. Koristeći sve povlastice svog staleža, mogli su preko noći postati bogati, a da je, pri tom, njihov atavistički vid samopovlađivanja bio jedva čime sputan. Bistrijima, Volis je nudio moć, raskoš i priliku - visok položaj, ako bi čoveku pošlo za rukom da ih ubedi, što je, uostalom, bilo strašno lako postići - da je njihov život deo zajedničke predodređenosti.
<BR>&nbsp;&nbsp;&nbsp;&nbsp;&nbsp;Nasuprot tome, Hevig je značajniji udeo obećavao onima koji su pokazivali želju sa saznanjem, želju da prisustvuju vrhunskim trenucima dostignuća čovečanstva, ili onima koji su, jednostavno i časno, uživali u avanturi.
<BR>&nbsp;&nbsp;&nbsp;&nbsp;&nbsp;Međutim, ni to još nije bio dovoljno ubedljiv razlog da bi se objavio rat Tvrđavi. Mogao bi biti apsurdan, u čemu bi se, u proseku, složili putnici kroz vreme; jer, većina vlada i većina institucija su na sebi svojstven način bili apsurdni. Kakvu je pretnju predstavljao Poglavica?
<BR>&nbsp;&nbsp;&nbsp;&nbsp;&nbsp;"Osnovali smo obrazovne tečajeve - reče mi Hevig uzdahnuvši. "Baš je mrzak taj izraz, zar ne? Podseća me na zastrašivanje i neprestanu propagandu. Ali, naša je iskrena namera samo da objasnimo. Trudimo se da jasno ukažemo na činjenice, kako bi naše pridošlice same uvidele da je Tvrđava po svojoj prirodi takva da ih neće ostaviti na miru. Nije nam nimalo lako. Možete li da zamislite kako je teško ubediti samuraja iz doba Kamakura da bilo čija želja da vlada svetom, baš bilo čija, predstavlja neposrednju pretnju njegovom životu? Došao sam, sada, uglavnom zato da čujem šta će mi novo reći moji savetnici antropolozi i semantičari. U međuvremenu... Pa, dobro, morali smo da prionemo na suzbijanje nepoželjnih pojava, kao što su primitivna odanost vođama i drugovima ili tuča kao zgodna zabava, ili... Ah, da, neki su u svemu tome videli priliku da se obogate na prihvatljiv način. A za neke, opet, izuzetan san..."
<BR>&nbsp;&nbsp;&nbsp;&nbsp;&nbsp;U tom trenutku zavideo sam mu na izazovu koji mu je nametao zadatak kojeg se beše latio. Zamislite: najpre ih treba naći, a potom osmisliti šta bi moglo biti zajedničko za jednog zagovornika Konfučijevog učenja, bumerang-lovca na kengure, poljskog đaka, srednjevekovnog seljaka iz Mesopotamije, kovača iz zapadne Afrike, meksičkog goniča stada, eskimsku devojku... Njegova najveća snaga bila je možda u tom ogromnom naporu da uobliči šarolike deliće svog kaleidoskopa. Tim ljudima nije bilo neophodno da saznaju sve o Tvrđavi, pre nego što bi shvatili da je Hevig jedina karta na koju treba da igraju.
<BR>&nbsp;&nbsp;&nbsp;&nbsp;&nbsp;Njihova pripremne vežbe odvijale se na mestima koja su bila rasuta kroz stoleća. Potom je proveravana njihova pouzdanost, načinima koji su predstavljali mešavinu čudesnog i tajanstvenog. Sumnjive slučajeve - u neznatnom procentu - ispratili su do epohe kojoj su pripadali, vratili njihovim ognjištima, isplatili ih i rekli im zauvek zbogom. Oni o neprijatelju nisu imali dovoljno podataka na osnovu kojih bi se sa njim mogli povezati; živeli su, uglavnom, udaljeni hiljadama milja.
<BR>&nbsp;&nbsp;&nbsp;&nbsp;&nbsp;Preostala većina odvedena je u glavnu bazu, radi daljeg uvežbavanja, ali i u cilju izgrađivanja i jačanja same baze.
<BR>&nbsp;&nbsp;&nbsp;&nbsp;&nbsp;Mesto je bilo nedaleko od onog na kojem će ponići Tvrđava, ali beskrajno daleko u prošlosti, u sredini pleistocena. Ova predostrožnost nosila je sa sobom i dodatne poteškoće. Za putnika kroz vreme bio je to iscrpljujuće dug prelaz, koji je zahtevao posebnu opremu, kao i prekide za odmor. Stoga su morali izgraditi usputna skrovišta, i sve prenositi deo po deo, te je i baza napredovala stupanj po stupanj. Ali, očuvati vlastitu bezbednost i sigurnost novog uporišta bio je zadatak vredan njihovog napora. Nalazilo se na šumovitom brežuljku, a dolinom je tekla moćna reka koja je u Leonsinom opisu imala bronzani odsjaj na suncu.
<BR>&nbsp;&nbsp;&nbsp;&nbsp;&nbsp;Metodima koje su koristili u traganju otkrili su pripadnike oba pola u približno jednakom broju. Stoga, zajednica se razvijala - bez dece, osim njenih najmlađih članova, ali ipak zajednica koja je za svega nekoliko godina stvorila svoj identitet, zakone i starešinstvo, svečanosti, pripovesti i misterije, i koju su na okupu držale kako sitne čarke, tako i velike ljubavi. Bila je to Hevigova prava pobeda. Poglavica je stvorio vojsku; čovek koji se zarekao da će ga srušiti, stvorio je pleme.
<BR>&nbsp;&nbsp;&nbsp;&nbsp;&nbsp;O svemu ovome čuo sam kada su mi Hevig i Leonsa došli u tu martovsku posetu. Tada su bili u središtu posla. O drugom delu priče saznao sam tek krajem oktobra, za Noć Svih Svetih.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
