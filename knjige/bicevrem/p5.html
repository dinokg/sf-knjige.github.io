<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Ušavši, soba mi se za trenutak učini nepoznatom. Moj radni sekreter, stona lampa, dotrajala kožna okretna stolica, konjskom dlakom postavljena naslonjača za posetioce, polica sa stručnim knjigama, uokvirena diploma, odškrinuta vrata hirurške sobe sa pogledom na kutije sa priborom i lekovima koje bi Koh sigurno prepoznao - sve je bilo na nekom drugom mestu, na majušnom ostrvu u vremenu koje je okean brzo razjedao; znao sam da ću unutar deset godina učiniti sve da se povučem u penziju.
<BR>&nbsp;&nbsp;&nbsp;&nbsp;&nbsp;Na prozorima se već beše nahvatao debeli sloj snega. U sobi je bilo mutno kao u suton. Džek je uključio lampu i čitao časopis. Lokvica svetlosti bacala je ogromne senke. Čulo se mrmljanje parnog radijatora, koji je činio vazduh suvim i toplim.
<BR>&nbsp;&nbsp;&nbsp;&nbsp;&nbsp;Džek ustade. "Žao mi je što vas uznemiravam, dr Anderson", reče on.
<BR>&nbsp;&nbsp;&nbsp;&nbsp;&nbsp;Pokazao sam mu rukom da se vrati u fotelju, posegnuo za lulom svežeg duvana sa police i sam se smestio. U ustima mi je već bio težak ukus duvana, ali moji su prsti morali nešto da rade.
<BR>&nbsp;&nbsp;&nbsp;&nbsp;&nbsp;Džek klimnu glavom u pravcu stola gde bejah spustio brošuru. "kako Vam se dopada?" upita on jedva čujno.
<BR>&nbsp;&nbsp;&nbsp;&nbsp;&nbsp;Zagledao sam se u njega kroz gornji deo mojih bifokalnih naočara. To nije bio dečak koji je znao da će izgubiti oca, niti momak koji je pokušao i nije uspeo da sakrije svoj očaj kada ga je majka odvela očuhu - koliko prošle godine. Preda mnom je stajao mladić, sa očima starca.
<BR>&nbsp;&nbsp;&nbsp;&nbsp;&nbsp;Bile su sive, te oči, na duguljastom licu sa uskim pravim nosem. Tamnoplava kosa, vitki, srednje razvijeni i pomalo nezgrapni stas, bili su Tomovi; pokretljiva, puna usta i asketski izraz lica, podsećali su na Elinor. Sve zajedno, bio je to Džek Hevig, koga nikad nisam dokučio.
<BR>&nbsp;&nbsp;&nbsp;&nbsp;&nbsp;Uvek se nemarno odevao, a sada je nosio kariranu vunenu košulju i farmerke u kojima je tumarao po brdima. Njegovo držanje bilo je pre oprezno nego skučeno. Gledao me je prodorno, ne ustuknuvši pred mojim pogledom.
<BR>&nbsp;&nbsp;&nbsp;&nbsp;&nbsp;"Pa", rekoh ja, "originalno je. Ipak, moraš priznati da je pomalo zbunjujuće." Napunio sam lulu.
<BR>&nbsp;&nbsp;&nbsp;&nbsp;&nbsp;"Jes', pretpostavljam da je tako. Suvenir. Verovatno da nije trebalo da išta ponesem sa sobom."
<BR>&nbsp;&nbsp;&nbsp;&nbsp;&nbsp;"Sa tvog, uh, puta kad si otišao od kuće? Gde si bio, Džek?"
<BR>&nbsp;&nbsp;&nbsp;&nbsp;&nbsp;"U blizini."
<BR>&nbsp;&nbsp;&nbsp;&nbsp;&nbsp;Setio sam se malog tvrdoglavog dečaka koji je imao isti odgovor, pošto ga je neznanac vratio ocu. To me je navelo da se prisetim i mnogih drugih stvari.
<BR>&nbsp;&nbsp;&nbsp;&nbsp;&nbsp;Palidrvce učini škrip i bljesnu neobično jakim plamenom. Pripalio sam duvan i povukao dobar dim pre nego što sam otpočeo govor.
<BR>&nbsp;&nbsp;&nbsp;&nbsp;&nbsp;"Slušaj me, Džek. U nevolji si. Još gore, tvoja majka je u nevolji." To ga je uznemirilo. "Ja sam vam prijatelj i želim da vam pomognem, ali, dođavola, moraš da sarađuješ."
<BR>&nbsp;&nbsp;&nbsp;&nbsp;&nbsp;"Dok, voleo bih da mogu", prošapta on.
<BR>&nbsp;&nbsp;&nbsp;&nbsp;&nbsp;Lupkao sam brošuricom. "U redu", rekoh, "kaži mi da pripremaš naučno-fantastičnu priču, ili nešto slično, koja se dešava u 1970, i da je ovo radni materijal. Dobro. Pomislio bih da nije bilo potrebe da budeš ovako nejasan, ali nema veze; tvoja stvar." Upirući u njega drškom lule, nastavio sam: "Ono što nije tvoja stvar, jeste činjenica da je ovo umnožak. Niko ne umnožava tekst za strogo ličnu upotrebu. To čine organizacije. Kojoj organizaciji ovo pripada?"
<BR>&nbsp;&nbsp;&nbsp;&nbsp;&nbsp;"Nijednoj. Samo nekolicini prijatelja." On ukoči vrat. "Nekolicini moćnih, među svim onim gadarenskim svinjama koje radosno uzvikuju njihove parole."
<BR>&nbsp;&nbsp;&nbsp;&nbsp;&nbsp;Ustao sam. "Hoćeš li nešto da popiješ?"
<BR>&nbsp;&nbsp;&nbsp;&nbsp;&nbsp;On se nasmeja. "Hvala. Preporučili ste pravu stvar."
<BR>&nbsp;&nbsp;&nbsp;&nbsp;&nbsp;Sipajući iz boce sa brendijem - ponekad je bila neophodna, i bolesniku i meni, kada je trebalo da izgovorim neprijatnu vest - pitao sam se šta me je nateralo da mu ponudim piće. Deca ne piju, osim, ponekad, malo piva, krišom. Zar ne? Ali, setih se, iznova, da on više nije dete.
<BR>&nbsp;&nbsp;&nbsp;&nbsp;&nbsp;Ispio je poput iskusnog, ako ne i teškog pijanca. Kako je to naučio? Jedva da je mesec dana bio odsutan.
<BR>&nbsp;&nbsp;&nbsp;&nbsp;&nbsp;Ponovo sam seo i rekao: "Ne tražim od tebe da mi otkriješ tajne, Džek, mada znaš da ih u mom poslu često slušam, ali ih i čuvam. Zahtevam da mi pomogneš da sastavimo priču i pripremimo plan za tvoje buduće ponašanje, ne bismo li tvojoj majci sačuvali živu glavu."
<BR>&nbsp;&nbsp;&nbsp;&nbsp;&nbsp;On se namršti. "U pravu ste. Nevolja je u tome što mi na pamet ne pada ništa što bih vam mogao reći."
<BR>&nbsp;&nbsp;&nbsp;&nbsp;&nbsp;"Istinu, možda?"
<BR>&nbsp;&nbsp;&nbsp;&nbsp;&nbsp;"Dok, vi to ne želite. Verujte mi, ne želite."
<BR>&nbsp;&nbsp;&nbsp;&nbsp;&nbsp;"'Lepota je istina, istina je lepa'. Zašto je Kits pružio svetu upravo taj delić svog diplomskog rada? Studirao je medicinu; umeo je on i bolje. Džek, kladim se u deset dolara da ti mogu ispričati tuce istinitih priča koje će te šokirati, gore nego što bi me ti ikad mogao."
<BR>&nbsp;&nbsp;&nbsp;&nbsp;&nbsp;"Ne želim da se kladim", odgovori on oštro. "Ne bi bilo pošteno prema vama."
<BR>&nbsp;&nbsp;&nbsp;&nbsp;&nbsp;Čekao sam.
<BR>&nbsp;&nbsp;&nbsp;&nbsp;&nbsp;Ispraznio je čašu naiskap i pružio mi je. U žutoj svetlosti lampe, sumornoj spram zimskog prozora, njegovo ledeno lice izražavalo je odlučnost. "Sipajte mi još pića, molim vas", reče on, "i ispričaću vam."
<BR>&nbsp;&nbsp;&nbsp;&nbsp;&nbsp;"Sjajno." Boca mi je podrhtavala u ruci dok sam sipao brendi koji je glasno klokotao. "Zaklinjem se da ću poštovati sve što mi poveriš."
<BR>&nbsp;&nbsp;&nbsp;&nbsp;&nbsp;On se grohotom nasmeja. "Nema potrebe da se zaklinjete, Dok. Znam da ćete ćutati."
<BR>&nbsp;&nbsp;&nbsp;&nbsp;&nbsp;Čekao sam.
<BR>&nbsp;&nbsp;&nbsp;&nbsp;&nbsp;On srknu i poče da mrmlja, pogleda uprtog negde mimo mene.
<BR>&nbsp;&nbsp;&nbsp;&nbsp;&nbsp;"Drago mi je. Čitavog života nosim to teško breme, a ni sa kim da podelim ... istinu o tome šta sam ja."
<BR>&nbsp;&nbsp;&nbsp;&nbsp;&nbsp;Pućkao sam lulu i čekao.
<BR>&nbsp;&nbsp;&nbsp;&nbsp;&nbsp;Džek je govorio ubrzano. "Najviše vremena proveo sam u predelu San Franciska, posebno u Berkliju. Više od godinu dana."
<BR>&nbsp;&nbsp;&nbsp;&nbsp;&nbsp;Prstima sam stiskao kuglu na luli.
<BR>&nbsp;&nbsp;&nbsp;&nbsp;&nbsp;"Aha." On klimnu glavom. "Vratio sam se kući posle mesec dana. Ali me, zapravo, nije bilo osamnaest meseci. Od jeseni 1969. do kraja 1970."
<BR>&nbsp;&nbsp;&nbsp;&nbsp;&nbsp;Posle kratke pauze, dodao je: "Jasno je da to ne čini ni punih godinu i po dana. Ali, morate uzeti u obzir i moje posete daljoj budućnosti."
<BR>&nbsp;&nbsp;&nbsp;&nbsp;&nbsp;Čulo se siktanje pare u radijatoru. Kapljice znoja presijavale su se na čelu mog bezmalo usvojenog sina. Čvrsto je stezao čašu u ruci, baš kao i ja svoju lulu. Uprkos napetosti koja ga je obuzimala, njegov glas ostao je smiren.
<BR>&nbsp;&nbsp;&nbsp;&nbsp;&nbsp;"Imaš vremensku mašinu?" duboko sam uzdahnuo.
<BR>&nbsp;&nbsp;&nbsp;&nbsp;&nbsp;On odrečno odmahnu glavom. "Ne, sam se krećem u vremenu. Ne pitajte me kako. Ni sam to ne znam."
<BR>&nbsp;&nbsp;&nbsp;&nbsp;&nbsp;Nasmejao se podrugljivo. "Svakako, Dok," reče on. "Paranoja. Zabluda da sam nešto posebno u ovom kosmosu. U redu, pokazaću vam." Rukom mi dade znak.: "Približite mi se, molim vas. Proverite. Uverite se da u sobi, koju dobro poznajete, nema nikakvih obmana: ogledala, nevidljivih vrata u podu i sličnih smicalica."
<BR>&nbsp;&nbsp;&nbsp;&nbsp;&nbsp;Zanemeo, opipao sam prostor oko njega, mada je bilo očigledno da nije mogao doneti, ili prethodno montirati nikakvu napravu.
<BR>&nbsp;&nbsp;&nbsp;&nbsp;&nbsp;"Zadovoljni?" upita me on. "Dobro, sada ću se projektovati u budućnost. Koliko daleko? Pola sata? Ne, suviše je dugo da sedite ovde i glođete lulu čekajući na moj povratak. Onda, petnaest minuta." Uporedio je vreme na svom satu sa mojim zidnim časovnikom. "Sada je četiri i sedamnaest, slažete li se? Pojaviću se nanovo u četiri i trideset, nekoliko sekundi više ili manje." A zatim dodade, polako naglašavajući svaku reč: "Samo pripazite da niko ili ništa ne zauzme ovu stolicu za to vreme. Ne mogu se pojaviti u istom prostoru kao drugo čvrsto telo."
<BR>&nbsp;&nbsp;&nbsp;&nbsp;&nbsp;Odstupio sam, drhteći. "Napred, Džek, " prozborih, osećajući kako mi bilo u venama snažno udara.
<BR>&nbsp;&nbsp;&nbsp;&nbsp;&nbsp;On se odjednom razneži i posegnu da mi stisne ruku. "Dobri stari Dok. Ostajte mi zbogom."
<BR>&nbsp;&nbsp;&nbsp;&nbsp;&nbsp;I nestao je. Čuo sam muklo strujanje vazduha na mestu gde je sedeo, i ništa više. Stolica je ostala prazna. Dodirnuo sam je i na njoj nije bilo ničeg.
<BR>&nbsp;&nbsp;&nbsp;&nbsp;&nbsp;Još jednom sam seo za radni sto i gledao u prazno narednih četvrt sata, kojih se jedva sećam.
<BR>&nbsp;&nbsp;&nbsp;&nbsp;&nbsp;Iznenada, bio je opet tu i sedeo na istom mestu odakle je krenuo.
<BR>&nbsp;&nbsp;&nbsp;&nbsp;&nbsp;Borio sam se da ne padnem u nesvest. On pohita ka meni. "Dok, hajde, smirite se, sve je u redu, evo, ispijte gutljaj..."
<BR>&nbsp;&nbsp;&nbsp;&nbsp;&nbsp;Kasnije, kada sam se oporavio, pokazao mi je kako se, vraćajući se iz jednominutne budućnosti, pojavljuje iza sebe i stoji sve dok prvo telo ne iščezne.
<BR>
<BR>&nbsp;&nbsp;&nbsp;&nbsp;&nbsp;Spuštala se noć.
<BR>&nbsp;&nbsp;&nbsp;&nbsp;&nbsp;"Ne, ne znam kako se to dešava," reče on. "Nepoznato mi je šta se događa sa mojim mišićima, ali, u svakom slučaju, ništa od onoga što vi mislite - i složićete se da je naučno objašnjenje samo iskra na površini velike tajne."
<BR>&nbsp;&nbsp;&nbsp;&nbsp;&nbsp;"Kakav je osećaj?" upitao sam, primetivši iznenađeno da me obuzima spokojstvo. Moram priznati da sam duže bio ošamućen na dan bombardovanja Hirošime. Biće da sam, nesvesno, već naslućivao šta je bio Džek Hevig.
<BR>&nbsp;&nbsp;&nbsp;&nbsp;&nbsp;"Teško je opisati." S negodovanjem je gledao u tamu. "Ja... naprosto poželim da krenem napred ili nazad kroz vreme... na isti način na koji poželim, oh, da podignem čašu sa stola. Drugim rečima, naredim tome, šta-god-li-je, da me pokrene, kao kad naredimo našim prstima da nešto urade. I to se dogodi."
<BR>&nbsp;&nbsp;&nbsp;&nbsp;&nbsp;Za trenutak se zamislio, tražeći prikladne reči, a zatim je nastavio: "Dok putujem kroz vreme, ja sam u svetu senki. Svetlosti ili nema, ili je sivkasta. Ako prelazim više od razdoblja jednog dana i noći, svetlost treperi. Predmeti su mutni, magloviti i pljosnati. Onda odlučim da se zaustavim, stanem, i opet sam u normalnom vremenu i ja... Na mom putu nema vazduha. Moram zadržati dah i povremeno izranjati da bih udahnuo punim plućima, ako je put suviše dugačak, u mom sopstvenom vremenu."
<BR>&nbsp;&nbsp;&nbsp;&nbsp;&nbsp;"Čekaj", prekinuh ga. "Ako ne možeš da dišeš, ne možeš ni da dodirneš, niti da budeš dodirnut; ne mogu te videti - kako to da ti možeš da gledaš? Zašto si osetljiv na dejstvo svetlosti?"
<BR>&nbsp;&nbsp;&nbsp;&nbsp;&nbsp;"Nemam odgovor, Dok. Proučavao sam fiziku, nadajući se da ću naći objašnjenje za to i sva ostala pitanja. Ono što me pokreće, mora biti nekakva sila. Sila koja deluje u najmanje četiri dimenzije, ali, ipak, sila. Ako ima elektromagnetno svojstvo, mogu da pretpostavim da to polje zarobi i sa sobom ponese nekoliko fotona. Materija, čak iako je jonizovana, poseduje ostatak mase i stoga sila ne deluje na nju na isti način... Ovo je samo puko nagađanje. Želja mi je da se usudim da u ovo uvučem jednog pravog naučnika."
<BR>&nbsp;&nbsp;&nbsp;&nbsp;&nbsp;"Tvoja pretpostavka, prijatelju, za mene je već odviše teško razumljiva. Uh, rekao si da prelazak, što se tiče tebe samog, nije trenutan. Koliko dugo traje? Koliko minuta po godini, ili, već, o čemu god se radilo?"
<BR>&nbsp;&nbsp;&nbsp;&nbsp;&nbsp;"Nema određene povezanosti. Zavisi samo od mene. Dok delujem svojom voljom, mogu približno da procenim. Ako se napregnem, mogu se kretati... brže... nego u protivnom. To me iscrpljuje, i, čini mi se, dokazuje da putovanje kroz vreme koristi telesnu energiju da bi se proizvela i primenila početna, pokretačka sila... Sudeći po mom satu, izleti ne traju duže od nekoliko minuta; međutim, za to vreme pređem po nekoliko vekova."
<BR>&nbsp;&nbsp;&nbsp;&nbsp;&nbsp;"Kada si bio beba..." Oklevao sam.
<BR>&nbsp;&nbsp;&nbsp;&nbsp;&nbsp;On potvrdno klimnu glavom. "Da, poznat mi je taj slučaj. Strah od padanja je deo nagona, zar ne? Pretpostavljam da sam se, kada me je majka ispustila, po čistom refleksu bacio u prošlost... i tako uzrokovao da me ispusti."
<BR>&nbsp;&nbsp;&nbsp;&nbsp;&nbsp;Otpio je gutljaj brendija. "Kako sam rastao, rasla je i moja sposobnost. Sada, verovatno, nemam nikakva ograničenja, ukoliko usput, po potrebi, mogu da stanem i odmorim se. Ipak, postoji ograničenje u masi koju mogu da ponesem sa sobom. Radi se o svega nekoliko kilograma, uključujući odeću. Malo više, i ne mogu ni da se mrdnem; kao da me nešto poteže naniže. Da ste me, na primer, zgrabili, ostao bih prikovan u normalnom vremenu, sve dok me ne biste pustili, jer ste prevelik teret za mene. Ne bih mogao da vas, jednostavno, ostavim za sobom; sila deluje, ili barem pokušava da deluje, na sve što je u neposrednom dodiru sa mnom." On se bledo osmehnu. "Osim na samu zemlju, ako sam nekim slučajem bosonog. Pretpostavljam da ta količina mase, povezana ne samo silom teže, već i drugim, možda jačim silama, ima sopstvenu - šta? - koheziju?"
<BR>&nbsp;&nbsp;&nbsp;&nbsp;&nbsp;"Upozorio si me da ne stavljam čvrsto telo na mesto gde si nameravao da se, uh, ponovo materijalizuješ", primetih ja.
<BR>&nbsp;&nbsp;&nbsp;&nbsp;&nbsp;"Tačno", odgovori on. "U tom slučaju ne bih mogao. Isprobavao sam. Putujući kroz vreme mogu se, ako želim, pomerati u prostoru. Tako mi i uspeva da se pojavim pored sebe. Uzgred, površina na kojoj sam može se podizati ili tonuti, ali ja pratim to kretanje na isti način kao i osoba koja stoji negde u normalnom vremenu. I, nezavisno od bilo kakve promene položaja koju učinim, ostajem uvek na istoj geografskoj tački. To što se Zemlja okreće oko svoje ose i kruži oko Sunca, koje žurno putuje kroz galaksiju, ne može me skrenuti sa početnog mesta... Ja ostajem ovde. Nagađam da je, opet, u pitanju sila gravitacije... Da, što se tiče čvrste materije... Kada sam bio mali i lakomislen, pokušao sam da uđem u jedno brdo. Učinio sam to s neverovatnom lakoćom, kao da prolazim kroz pramen magle. Ali kada sam ušao, bio sam odsečen od svetlosti i nisam mogao da izronim u normalno vreme. Osećao sam se kao zaliven u beton i počeo da gubim dah..." On uzdrhta. "Jedva sam sam se izvukao na svež vazduh."
<BR>&nbsp;&nbsp;&nbsp;&nbsp;&nbsp;"Pretpostavljam da se materija opire tvom premeštanju", stadoh da nagađam. "Kada izranjaš, možeš lako da se probiješ kroz tečnu, ali ne i čvrstu materiju."
<BR>&nbsp;&nbsp;&nbsp;&nbsp;&nbsp;"Aha, baš sam tako i ja zamišlja. Da sam, recimo, umro u toj steni, verovatno da bi moje telo nastavilo da putuje u budućnost nekom prosečnom brzinom i vratilo bi se u normalni život tek kada bi se i poslednji kamen oko njega smrvio."
<BR>&nbsp;&nbsp;&nbsp;&nbsp;&nbsp;"Zadivljujuće je kako si ti, tako mali, uspeo da sačuvaš tajnu."
<BR>&nbsp;&nbsp;&nbsp;&nbsp;&nbsp;"Sada shvatam da sam majci zadavao mnogo briga. Ne sećam se, zapravo, svega najbolje. Ali, ko može da se priseti nekoliko prvih godina života? Moguće je da mi je bilo potrebno neko vreme dok nisam uvideo da sam jedinstven, a onda me je to saznanje uplašilo - mislio sam da je putovanje kroz vreme jedna od onih Ružnih Stvari koje čine nevaljala deca. A možda sam se i potajno radovao. Bilo kako, čika Džek mi je sve potanko objasnio i ohrabrio me."
<BR>&nbsp;&nbsp;&nbsp;&nbsp;&nbsp;"Je li čika Džek bio onaj neznanac koji te je vratio kada si se izgubio?"
<BR>&nbsp;&nbsp;&nbsp;&nbsp;&nbsp;"Da. Sećam se veoma dobro. Preduzeo sam dugotrajno istraživanje prošlosti, u potrazi za Indijancima. Ali, sve što sam našao bila je šuma. Onda je došao čika Džek, poveo me na pravo mesto - godinama je istraživao taj prostor - i sjajno smo se proveli. Na kraju me je uzeo za ruku i pokazao mi kako da se vratim kući. Mogao je da me isporuči unutar svega nekoliko minuta od mog odlaska i poštedi moje roditelje onog užasa. Verujem da je to namerno nije učinio jer mi je, želeći da ih vidim unesrećene, ukazao na potrebu da ubuduće moram biti vrlo oprezan. I uspeo je."
<BR>&nbsp;&nbsp;&nbsp;&nbsp;&nbsp;Nastavio je da se priseća. "Kasnije smo zajedno išli na nekoliko divnih kraćih putovanja. Čika Džek je bio savršeni vodič i učitelj. Nisam imao razloga da ne poštujem njegov zahtev za čuvanjem tajne, ne računajući moja hvalisanja pred Pitom Danbarom koji ništa nije posumnjao, jer sam se vešto pretvarao. Da nije bilo čika Džeka, nikad sam ne bih uspeo da upoznam najvrednije i najzanimljivije detalje sa putovanja."
<BR>&nbsp;&nbsp;&nbsp;&nbsp;&nbsp;"Ipak si, ponekad, skoknuo i bez njega", podsetih ga.
<BR>&nbsp;&nbsp;&nbsp;&nbsp;&nbsp;"S vremena na vreme. Recimo, kada me je napala ona banda napasnika. Umnožio sam se u vremenu nekoliko puta i premašio ih brojem."
<BR>&nbsp;&nbsp;&nbsp;&nbsp;&nbsp;"Nije ni čudo što si bio tako napredan ... Kada si saznao da će se tvoj otac prijaviti u vojsku, želeo si da budeš siguran da će se bezbedno vratiti, zar ne?"
<BR>&nbsp;&nbsp;&nbsp;&nbsp;&nbsp;Džek Hevig se zgrči. "Da. Usmerio sam se ka budućnosti i pokušao da je brzo pregledam u kratkim razmacima. Sve dok nisam pogledao u prozor i video majku kako plače. Zatim sam krenuo nazad, u prošlost, i uhvatio trenutak kada sam imao priliku da pročitam onaj užasni telegram - oh, Bože. Godinama, koje su sledile, nisam putovao kroz vreme. Činilo mi se da to više nikad neću poželeti."
<BR>&nbsp;&nbsp;&nbsp;&nbsp;&nbsp;Snežna tišina uvijala se oko nas.
<BR>&nbsp;&nbsp;&nbsp;&nbsp;&nbsp;Prekinuo sam neprijatno dugi muk zapitavši ga: "Kada si poslednji put sreo svog učitelja?"
<BR>&nbsp;&nbsp;&nbsp;&nbsp;&nbsp;U 1969. godini. Ali, pre toga video sam ga... uoči mog saznanja o očevoj pogibiji. Čika Džek je tom prilikom bio izuzetno dobar prema meni. Vodio me je u kasni devetnaesti vek, gde me je razgalio u onim pravim, starinskim cirkusima. Pitao sam se zašto je izgledao tako tužan i zašto mi je, ponovo, do detalja, objašnjavao razloge i potrebu za ćutanjem. Sada mi je jasno."
<BR>&nbsp;&nbsp;&nbsp;&nbsp;&nbsp;"Znaš li ko je on?"
<BR>&nbsp;&nbsp;&nbsp;&nbsp;&nbsp;On se nasmeši, iskrivivši levu stranu usta. "A šta vi mislite, ko je on?" Posle nekog vremena, on nastavi. "Prošle godine ponovo sam počeo da putujem kroz vreme. Morao sam da nađem sebi utočište i pobegnem iz onog mučnog stanja na farmi. U početku su to bili izleti u prošlost. Ne možete ni zamisliti kakve je lepote bila ova zemlja pre nego što su je naselili došljaci. A Indijanci - znate, imao sam nekoliko prijatelja među njima. Uspeo sam da naučim svega nekoliko reči njihovog govora, ali sam uvek bio dobrodošao i, oh, njihove devojke bile su tako podatne, strastvene i uvek raspoložene."
<BR>&nbsp;&nbsp;&nbsp;&nbsp;&nbsp;Nisam izdržao da se ne nasmejem. "A Sven mlađi ti se na račun devojaka toliko rugao!"
<BR>&nbsp;&nbsp;&nbsp;&nbsp;&nbsp;On se pobedonosno nasmeja. "Ta putovanja pružala su mi neizmernu utehu i olakšanje." Potom se nanovo uozbilji. "Ali, možete zamisliti kako su me prilike u kući - kako je Birkelund sa zadovoljstvom nazivao to mesto - sve više i više gušile svojom ispraznošću i besmislenošću. Čak i u odnosu na život oko mene. Kao ono, kog ću đavola ja u srednjoj školi? A ja sam video sebe tamo, kao sasvim odraslog i bio sam ispunjen divotama koje sam doživeo, sećao se razdraganog smeha mladića i devojaka i jednoličnog brujanja glasova nastavnika!"
<BR>&nbsp;&nbsp;&nbsp;&nbsp;&nbsp;"Pretpostavljam da te je porodična svađa, koja je buknula, naterala da kreneš u budućnost?"
<BR>&nbsp;&nbsp;&nbsp;&nbsp;&nbsp;"Baš tako. Bio sam gotovo van pameti od gneva. Želeo sam najviše da vidim nadgrobnu ploču Svena Birkelunda. Učinilo mi se da je odlazak dvadeset godina u budućnost sasvim zgodna udaljenost. Znao sam da je to iscrpljujući poduhvat i zato sam najpre otputovao do kraja 1969, da bih bio spreman da se izvučem u 1970... Kuća je još uvek postojala. Postoji. I postojaće."
<BR>&nbsp;&nbsp;&nbsp;&nbsp;&nbsp;"A Sven?" upitah blago.
<BR>&nbsp;&nbsp;&nbsp;&nbsp;&nbsp;"Mislim da je i on opstao." U glasu mu se oseti prizvuk okrutnosti. "Nije me više briga šta će se sa njim dogoditi. Kroz dve godine majka će se razvesti od njega."
<BR>&nbsp;&nbsp;&nbsp;&nbsp;&nbsp;"I...?"
<BR>&nbsp;&nbsp;&nbsp;&nbsp;&nbsp;"Povešće bebe, obe, nazad u Masačusets. Njen treći brak biće uspešan. Stoga, u ovom trenutku, ne smem da joj zadajem dodatne brige. Zato sam se vratio. Nije me bilo mesec dana, da bih Birkelundu pokazao s kim ima posla; ali, nisam smeo ostati duže, jer nisam želeo nju da povredim."
<BR>&nbsp;&nbsp;&nbsp;&nbsp;&nbsp;Video sam u njemu onu strepnju i zabrinutost koju sam viđao kod ljudi kada im je neko veoma drag bio bolestan ili na samrti. Požurio sam da nastavim razgovor. "I, kako mi reče, tada si sreo čika Džeka, tvoje drugo ja."
<BR>&nbsp;&nbsp;&nbsp;&nbsp;&nbsp;"Aha, čekao me je kada sam se pojavio u 1969. Na put sam krenuo jedne noći, iz obližnjeg šumarka - hteo sam da izbegnem zalutale prolaznike - ali, kad sam izronio, našao sam se na čistini. Šuma je bila raskrčena i namesto nje posađen kukuruz. Čika Džek je iznajmio dvokrevetnu sobu u hotelu - onom koji će biti sagrađen na mestu gde je sada Senlak Arms - da bi me sklonio na nekoliko dana. Ispričao mi je o majčinom razvodu, potkrepivši to isečcima iz novina i pismima koja mu je... koja mi je nedavno pisala. Zatim mi je dao hiljadu dolara - Dok, da samo znate kakve će cene biti za dvadeset godina! - i predložio mi da malo razgledam okolinu.
<BR>&nbsp;&nbsp;&nbsp;&nbsp;&nbsp;"Podaci iz novina ukazivali su da je Berkli bio na mestu gde je bio - oh, budući izraz. Bilo kako, San Francisko je tačno naspram Zaliva, a ja sam oduvek želeo da ga posetim."
<BR>&nbsp;&nbsp;&nbsp;&nbsp;&nbsp;"Kako je izgledao Berkli?" upitao sam, sećajući se poseta tom ozbiljnom i uglednom univerzitetskom gradu.
<BR>&nbsp;&nbsp;&nbsp;&nbsp;&nbsp;Opisao mi ga je koliko god je bolje mogao. Ali te 1951. nije bilo prave reči kojom bi se moglo dočarati ono što sam upravo doživeo, taj divlji, stravičan, razdragan, zastrašujući, nakazni i uvrnuti napad na zdrav razum, kao što je Telegraf Avenija na završetku sedme decenije dvadesetog stoleća.
<BR>&nbsp;&nbsp;&nbsp;&nbsp;&nbsp;"Zar nisi pomišljao na nevolje sa policijom?" Nastavio sam da se raspitujem.
<BR>&nbsp;&nbsp;&nbsp;&nbsp;&nbsp;"Ne, zaustavio sam se u 1966. i pristupio jednoj grupi pod lažnim imenom. Tu sam dobio člansku kartu na kojoj je pisalo da ću 1969. imati dvadeset jednu godinu... Ulovili su me ti ljudi sa ulice. Prišao sam im, ja, staromodni neotesanko, saslušao njihovo viđenje tekućih događaja i to mi je bilo dovoljno. Proveo sam više meseci među radikalima. Bio je to život od danas do sutra, povremeni posao, demonstracije, marihuana, smrdljivi jastuk, prljave devojke."
<BR>&nbsp;&nbsp;&nbsp;&nbsp;&nbsp;"Iz ovoga što si napisao, ne izgleda mi da si tome baš bio naklonjen" primetio sam.
<BR>&nbsp;&nbsp;&nbsp;&nbsp;&nbsp;"Nisam. Siguran sam da je čika Džek imao nameru da uvidim kakav je osećaj biti neko ko je unapred upozorio civilizaciju koja ga je odgojila. Ali, promenio sam se."
<BR>&nbsp;&nbsp;&nbsp;&nbsp;&nbsp;"Hmmm, pre bih rekao da si odskočio. Tvoj način da umakneš na pravi put. Ali, nastavi. Šta se dalje desilo?"
<BR>&nbsp;&nbsp;&nbsp;&nbsp;&nbsp;"Krenuo sam u dalju budućnost."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Dok", reče on jedva čujno, "možete se smatrati srećkovićem. Već ste u poodmaklim godinama."
<BR>&nbsp;&nbsp;&nbsp;&nbsp;&nbsp;"Zar ću tada biti mrtav?" Srce poče da mi preskače.
<BR>&nbsp;&nbsp;&nbsp;&nbsp;&nbsp;"Kada dođe vreme za to, nema sumnje. Nisam proveravao, ali pouzdanao znam da ste u 1970. živi i zdravi." Čudilo me je zašto se nije nasmejao, kao što je mogao, saopštavajući mi lepe vesti. Danas znam; nije spomenuo Kejt.
<BR>&nbsp;&nbsp;&nbsp;&nbsp;&nbsp;"Rat - taj rat - i njegove posledice došle su kasnije", nastavio je da priča istim hladnim tonom. "Sve je usledilo neposredno nakon one noći veštica u Berkliju, kojoj sam delimično prisustvovao."
<BR>&nbsp;&nbsp;&nbsp;&nbsp;&nbsp;Uzdahnuo je i protrljao svoje umorne oči. "Vratio sam se u 1970, kada se pojavio nagoveštaj stišavanja plime. Bilo je nekoliko ljudi, čak mladih ljudi, koji su bili sposobni da se suoče sa stvarnošću. Ova gomila psovki... oni su mi pomogli u štampanju i raznošenju brošure, misleći da sam zalutali republikanac."
<BR>&nbsp;&nbsp;&nbsp;&nbsp;&nbsp;"Jesi li bio?"
<BR>&nbsp;&nbsp;&nbsp;&nbsp;&nbsp;"Hvala Bogu da nisam. Ne mislite, valjda, da je ijedna politička partija bila od nekakve koristi za protekla tri ili četiri pokolenja, zar ne? A biće još gore."
<BR>&nbsp;&nbsp;&nbsp;&nbsp;&nbsp;Nanovo je ispraznio čašu, ali je odbio ponudu da mu sipam još. "Bolje da sačuvam bistru glavu, Dok. Zaista treba da smislimo neku dobru priču za izgovor. Znam da hoćemo, jer mi je moje ne-mnogo-starije ja omogućilo da saznam da ću se izboriti sa svojim trenutnim nedaćama. Ipak, to ne znači da možemo lako izbeći obavezu koja je pred nama."
<BR>&nbsp;&nbsp;&nbsp;&nbsp;&nbsp;"Vreme se ne može izmeniti?" Ipak, Pitao sam se. "Mi - naši životi - uhvaćeni su i zarobljeni u trajanju - kao mušica u ćilibaru?"
<BR>&nbsp;&nbsp;&nbsp;&nbsp;&nbsp;"Ne znam, ne znam." Teško je uzdisao. "Znam da su svi moji napori bili uzaludni. Moji bivši drugovi nazvali su me izdajicom, moji novi prijatelji predstavljali su beznačajnu manjinu, a širenje naših tekstova išlo je vraški teško."
<BR>&nbsp;&nbsp;&nbsp;&nbsp;&nbsp;"Ne očekuj čuda u politici", primetih ja. "I čuvaj se onih koji čuda obećavaju."
<BR>&nbsp;&nbsp;&nbsp;&nbsp;&nbsp;"U pravu ste. Shvatio sam to kada sam se malo pribrao i oporavio se od svih tih potresa iz budućnosti. Zapravo, odlučio sam da je moja obaveza da se vratim i ostanem uz majku. Konačno, tako ovaj svet mogu učiniti barem malo manje užasnim."
<BR>&nbsp;&nbsp;&nbsp;&nbsp;&nbsp;Nastavio je blažim tonom. "Nema sumnje da je blesavo to što sam zadržao brošuru. Ali, moja najdraža mi je pomogla da je sastavim ... Pa, na neki način, sreća mi se osmehnula. Svoj život sada delim sa jednim ljudskim bićem. Tek sada osećam kako sam bio usamljen."
<BR>&nbsp;&nbsp;&nbsp;&nbsp;&nbsp;"Ti si u potpunosti jedinstven?" prošaptao sam.
<BR>&nbsp;&nbsp;&nbsp;&nbsp;&nbsp;"Ne znam. Mislim da nisam. Oni su, nesumnjivo veoma retki, ali je sigurno da, osim mene, ima još putnika kroz vreme. Kako ću ih naći?" povika on. "I da možemo da se udružimo, kakva je svrha toga?"
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
