<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Arni Kot beše vlasnik jedinog klavisena na Marsu. Međutim, taj je instrument bio raštimovan, a on nije mogao naći nijednog klavir-štimera. Kako god okreneš i obrneš, na Marsu naprosto nije bilo ni jednog jedinog štimera za klavisen.
<BR>&nbsp;&nbsp;&nbsp;&nbsp;&nbsp;Već mesec dana je uvežbavao svog pitomog Blikmena da ovlada tim zadatkom; Blikmeni su imali fini sluh za muziku, a učinilo se da ovaj jedan, Heliogabalus, i razume šta Arni želi. Dat mu je prevod na blikmenski jezik jednog priručnika o održavanju instrumenata sa klavijaturama, pa je Arni očekivao da će danas-sutra biti nekog učinka. Ali u međuvremenu klavisen je ostajao praktično neupotrebljiv.
<BR>&nbsp;&nbsp;&nbsp;&nbsp;&nbsp;Vrativši se iz Luistauna, posle posete En Esterhazi, Arni Kot se osećao tmurno. Smrt crnoberzijanca, Norberta Štajnera, donosioca raznih zgodnih stvarčica, bila je gadan udarac ispod pojasa, i Arni je znao da će sad morati da povuče neki potez, verovatno drastičan, potez bez presedana, da bi nadoknadio ovaj gubitak. Beše već tri sata po podne. On se zapita šta je dobio od svog putovanja u Novi Izrael. Samo jednu lošu vest. En, kao i obično, ne možeš ni na šta da nagovoriš; ona je rešila da tera dalje sa svojim amaterskim kampanjama i 'društvenim ciljevima'; ništa što joj se ceo Mars smeje, ako, baš nju briga.
<BR>&nbsp;&nbsp;&nbsp;&nbsp;&nbsp;"Bog te prokleo, Heliogabaluse", reče Arni besno, "namesti taj bogomprokleti instrument da svira kako treba, inače ima da te šutnem iz Luistauna. Ima da dobiješ nogu, pa jedi opet korenje i bube u pustinji kao i ostali tvoji sunarodnici."
<BR>&nbsp;&nbsp;&nbsp;&nbsp;&nbsp;Blikmen, koji je sedeo na podu pored instrumenta sličnog klaviru, diže uoštren pogled ka Arniju, onda opet pognu glavu i zagleda se u priručnik.
<BR>&nbsp;&nbsp;&nbsp;&nbsp;&nbsp;"Ništa se ovde nikad ne popravi", gunđao je Arni.
<BR>&nbsp;&nbsp;&nbsp;&nbsp;&nbsp;Ceo Mars, zaključi on, jeste svojevrsni Hampti Dampti: u svom originalnom stanju, bio je savršenstvo, ali su onda oni, i njihova imovina, pali iz tog stanja i razlupali se na zarđale deliće i beskorisni otpad. Osećao se, ponekad, kao predsednik jednog ogromnog đubrišta. Onda, još jednom, pomisli na helikopter kompanije 'Ji' sa kojim se susreo u pustinji, i na onog šmokljana koji je tu kršinu vozio. Nezavisnjaci, pomisli Arni. Kopilad jedna. Treba ih šutnuti malo niz stepenice. Ali znaju oni svoju vrednost. Važni su za ekonomiju ove planete; to im je ispisano na licima. Ni pred kim se ne saginjemo, i te priče. Arni je šetkao, namršten, sa rukama zabijenim u džepove, po velikoj prednjoj sobi svoje kuće u Luistaunu, koju je održavao naporedo sa onim stanom u palati Sindikata.
<BR>&nbsp;&nbsp;&nbsp;&nbsp;&nbsp;Zamisli: on meni tako da odgovara, pomisli Arni. Mora biti neki prokleto dobar serviser, ako je toliko samopouzdan.
<BR>&nbsp;&nbsp;&nbsp;&nbsp;&nbsp;Arni takođe pomisli: srediću ja tog tipa, pa makar mi to bilo poslednje što ću učiniti. Ne može niko sa mnom da razgovara onako, pa da se izvuče.
<BR>&nbsp;&nbsp;&nbsp;&nbsp;&nbsp;Ali od te dve misli o drskom serviseru kompanije 'Ji', ona prva postepeno preovlada u njegovoj svesti, zato što je bio praktičan čovek i znao da se stvari moraju održavati u pogonu. Pravila ponašanja moraju doći na drugo mesto po značaju. Ne stvaramo mi ovde srednjevekovno društvo, reče Arni sebi. Ako je tip stvarno dobar, može da mi kaže šta hoće; mene zanimaju samo učinci.
<BR>&nbsp;&nbsp;&nbsp;&nbsp;&nbsp;Imajući to na umu, on telefonom pozva kompaniju 'Ji' u Bančivud Parku, i uskoro dobi vezu sa gospodinom Jiem lično.
<BR>&nbsp;&nbsp;&nbsp;&nbsp;&nbsp;"Čuj", reče Arni, "imam ovde jedan bolestan šifrarnik, pa ako tvoji momci mogu da ga oprave, možda mogu da vas koristim u smislu trajnog ugovora; pratiš me?"
<BR>&nbsp;&nbsp;&nbsp;&nbsp;&nbsp;Nije bilo nikakve sumnje u to: gospodin Ji ga je 'pratio' bez greške. "Odmah šaljem našeg najboljeg čoveka, gospodine. Znam da ćemo vas potpuno zadovoljiti, u svako doba, danju i noću."
<BR>&nbsp;&nbsp;&nbsp;&nbsp;&nbsp;"Hoću jednog određenog čoveka", reče Arni, i opisa servisera sa kojim je imao susret u pustinji.
<BR>&nbsp;&nbsp;&nbsp;&nbsp;&nbsp;"Mlad, tamna kosa, vitak", ponovi Ji. "Naočare, nervozno ponašanje. To bi bio gospodin Džek Bolen. Naš najbolji."
<BR>&nbsp;&nbsp;&nbsp;&nbsp;&nbsp;"Samo da ti kažem", reče Arni, "taj momak Bolen razgovarao je sa mnom na način kako nikome ne dopuštam, ali kad sam razmislio, shvatio sam da je bio u pravu, što ću mu i reći kad ga vidim." Međutim, istina je bila da se Arni više nije sećao o čemu se raspravljao sa Bolenom. "Taj Bolen je, izgleda, baš pametan", završi on. "Može li doći danas?"
<BR>&nbsp;&nbsp;&nbsp;&nbsp;&nbsp;Gospodin Ji bez oklevanja obeća uslugu do pet sati po podne.
<BR>&nbsp;&nbsp;&nbsp;&nbsp;&nbsp;"Cenim to", nastavi Arni. "Svakako mu reci da se Arni ne ljuti. Malo sam se, naravno, šokirao u onom trenutku; ali to je sve prošlo. Reci mu..." On razmisli. "Reci mu da Bolen uopšte ništa ne treba da brine u vezi sa mnom." On spusti slušalicu i zavali se u fotelju, obuzet osećanjem da je časno i tvrdo odradio jedan posao.
<BR>&nbsp;&nbsp;&nbsp;&nbsp;&nbsp;Dakle, ovaj dan ipak nije sasvim straćen. Osim toga, doneo je i jednu zanimljivu informaciju od En, iz Novog Izraela. Pomenuo je, u razgovoru sa njom, da se nešto šuška o planinama FDR, i En je, kao i obično, znala nekoliko poverljivih priča poteklih sa Doma, mada sigurno izobličenih po sistemu 'pokvarenih telefona' u dugom lancu prepričavanja od osobe do osobe... Ipak, zlatni grumen istine bio je tu negde, unutra. Navodno, UN, na Domu, spremaju još jedan od tih svojih periodičnih udara. U toku sledećih nekoliko nedelja sjuriće se na FDR planine i proglasiće ih za javno dobro, zemljište koje ne pripada nikome - što je opipljiva istina. Ali šta će Ujedinjenim Nacijama ogroman komad bezvredne nekretnine? Tu je Enina priča postajala zbunjujuća. Jedno od ženevskih govorkanja bilo je da UN nameravaju da tamo izgrade ogroman nad-nacionalni park, nešto kao rajski vrt, da primame doseljenike da dođu sa Zemlje. Po drugoj priči, inženjeri UN nameravaju da izvedu jedan završni, ogromni napad na problem pojačavanja energetike na Marsu; da izgrade divovsku vodoničnu elektranu, jedinstvenu po moći i veličini. Sistem vodosnabdevanja bi ojačali, i to bitno. Uz odgovarajuću energetiku, mogla bi se i teška indistrija konačno doseliti na Mars, i početi da koristi prednosti besplatnog zemljišta, male gravitacije, niskih poreza.
<BR>&nbsp;&nbsp;&nbsp;&nbsp;&nbsp;A po trećoj priči koja se pominjala, spremali su vojnu bazu UN u planinama FDR, da se ne bi ostvarili ni američki ni ruski planovi usmereni ka istom cilju.
<BR>&nbsp;&nbsp;&nbsp;&nbsp;&nbsp;Koje god od tih govorkanja bilo tačno, jedna izvesnost je ostajala: izvesni tereni u FDR planinama biće visoko vredni, u bliskoj budućnosti. Sad se prodaje ceo planinski lanac, možeš kupovati i na parče, od pola hektara do sto hiljada hektara, po nepojamno niskoj ceni. Ali kad špekulanti dočuju za planove UN, ovo će se promeniti... nesumnjivo, oni već stupaju u dejstvo. Da bi kupili zemljište na Marsu, moraju lično doći na njega; ne mogu ga kupovati sa Doma - takav je zakon. Prema tome, može se očekivati da će izvestan broj špekulanata doputovati u bliskoj budućnosti, ako su tačne glasine koje je En načula. Biće kao u prvoj godini kolonizacije, kad su špekulanti bili aktivni posvuda.
<BR>&nbsp;&nbsp;&nbsp;&nbsp;&nbsp;Arni sede za svoj raštimovani klavisen, otvori knjigu Skarlatijevih sonata, i poče da treska jednu od svojih omiljenih, onu sa ukrštenim rukama, koju je vežbao mesecima. Bila je to jaka, ritmična, energična muzika, i on je mlatarao po tipkama oduševljeno, prenebregavajući izobličenja zvuka. Heliogabalus se udalji i nastavi proučavati priručnik; ti zvuci bili su bolni za njegov sluh.
<BR>&nbsp;&nbsp;&nbsp;&nbsp;&nbsp;"Imam jednu long-plej ploču sa ovim", reče on Heliogabalusu, ne prestajući da svira. "Tako je prokleto stara i vredna, da se ne usuđujem da je stavim na gramofon."
<BR>&nbsp;&nbsp;&nbsp;&nbsp;&nbsp;"Šta je long-plej ploča?" upita Blikmen.
<BR>&nbsp;&nbsp;&nbsp;&nbsp;&nbsp;"Ne bi ti razumeo ni kad bih ti rekao. Svira Glen Gould. Četrdeset godina je stara; dobio sam je u nasledstvo, od moje porodice. Pripadala je mojoj majci. Taj tip je zaista umeo da čuka ove 'ukrštene' sonate." Obeshrabrivao ga je kvalitet njegovog sopstvenog sviranja, i on prestade. Nikad ja ne bih mogao dobro ovo da izvedem, pomisli on, čak i da je instrument u savršeno doteran, kao što je bio pre nego što sam naručio da ga prevezu ovamo, sa Doma.
<BR>&nbsp;&nbsp;&nbsp;&nbsp;&nbsp;Ostade da sedi za klavisenom, ne svirajući. Opet se dade u misli o zlatnim mogućnostima u vezi sa zemljišnim posedima u FDR. Mogao bih ja to da kupim, u svakom trenutku - naravno, iz budžeta Sindikata, pomisli on. Ali koji deo? Veliki je to planinski lanac; ne mogu ga otkupiti celog.
<BR>&nbsp;&nbsp;&nbsp;&nbsp;&nbsp;Ko poznaje te planine? - zapita se on. Onaj Štajner ih je verovatno poznavao, jer, koliko ja znam, njegova baza iz koje operiše nalazi se - nalazila se - tamo negde. Povremeno dolaze, i odlaze, tragači za blagom. A i Blikmeni žive tamo.
<BR>&nbsp;&nbsp;&nbsp;&nbsp;&nbsp;"Helio", reče on, "poznaješ li planinski venac FDR?"
<BR>&nbsp;&nbsp;&nbsp;&nbsp;&nbsp;"Gospodine, ja ih poznajem", reče Blikmen. "Ja ih izbegavam. One su hladne i prazne i nemaju života."
<BR>&nbsp;&nbsp;&nbsp;&nbsp;&nbsp;"Da l' je istina", upita Arni, "da vi, Blikmeni, imate jednu stenu koja vam je proročište, do koje odete kad želite znati budućnost?"
<BR>&nbsp;&nbsp;&nbsp;&nbsp;&nbsp;"Da, gospodine. Necivilizovani Blikmeni imaju to. Ali to je praznoverica. Zovu tu stenu Prljava Čvornovata."
<BR>&nbsp;&nbsp;&nbsp;&nbsp;&nbsp;"Ti, lično, nikad se ne obraćaš njoj."
<BR>&nbsp;&nbsp;&nbsp;&nbsp;&nbsp;"Ne gospodine."
<BR>&nbsp;&nbsp;&nbsp;&nbsp;&nbsp;"Da li bi je mogao pronaći, ako bi bilo potrebno?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Daću ti dolar", reče Arni, "ako, za moj račun, odeš do te stene i postaviš joj jedno pitanje."
<BR>&nbsp;&nbsp;&nbsp;&nbsp;&nbsp;"Hvala, gospodine, ali ja to ne mogu."
<BR>&nbsp;&nbsp;&nbsp;&nbsp;&nbsp;"Zašto ne, Helio?"
<BR>&nbsp;&nbsp;&nbsp;&nbsp;&nbsp;"Time bih proglasio da sam neznalica koji postavlja pitanja jednoj takvoj prevari."
<BR>&nbsp;&nbsp;&nbsp;&nbsp;&nbsp;"Hriste", reče Arni, zgađen. "Čisto kao igru - zar ne možeš to? Iz šale."
<BR>&nbsp;&nbsp;&nbsp;&nbsp;&nbsp;Blikmen je ćutao, a njegovo tamno lice bilo je stisnuto od negodovanja. Pretvarao se da nastavlja čitanje uputstva.
<BR>&nbsp;&nbsp;&nbsp;&nbsp;&nbsp;"Glupo je od vas što ste napustili vašu urođeničku religiju" reče Arni. "Pokazali ste kakvi ste slabići. Ja ne bih. Reci mi kako da nađem Prljavu Čvornovatu i pitaću je sam. Znam prokleto dobro da vaša religija uči da možete da predskažete budućnost, i šta je tu toliko čudno? Mi imamo vančulne jedinke na Domu, i neki od njih raspolažu prekognicijom, mogu da čitaju budućnost. I, naravno, mi moramo da ih zaključavamo sa drugim ludacima, jer to je simptom šizofrenije, ako znaš šta to znači."
<BR>&nbsp;&nbsp;&nbsp;&nbsp;&nbsp;"Da, gospodine," reče Heliogabalus. "Znam ja za šizofreniju, to je divljak u čoveku."
<BR>&nbsp;&nbsp;&nbsp;&nbsp;&nbsp;"Sigurno, to je reverzija na primitivne načine razmišljanja, ali šta fali, ako možeš čitati budućnost? U kampovima za psihijatrijske slučajeve na Domu sigurno ima na stotine tih prek..." Onda nešto pade na um Arniju Kotu. Možda ima poneki i ovde na Marsu, u kampu BG.
<BR>&nbsp;&nbsp;&nbsp;&nbsp;&nbsp;Neka đavo nosi njihovu Prljavu Čvornovatu, pomisli Arni. Svratiću do BG jednog dana, pre nego što ga zatvore, i nabaviću jednog prekognitivnog mentola; izvadiću ga iz kampa i staviti na platni spisak, usred Luistauna.
<BR>&nbsp;&nbsp;&nbsp;&nbsp;&nbsp;Ode do telefona i pozva 'stjuarda' Sindikata, Edvarda L. Goginsa. "Edi", reče on, kad dođe do Goginsa, "otrči do naše psihijatrijske klinike, dočepaj te doktore za gušu i donesi mi opis kako izgleda ludak-prekognit, mislim, koji su simptomi, i da l' mož uvatimo jednog takvog u BG."
<BR>&nbsp;&nbsp;&nbsp;&nbsp;&nbsp;"Važi, Arni. 'Oću."
<BR>&nbsp;&nbsp;&nbsp;&nbsp;&nbsp;"Ko je najbolji psihijatar na Marsu, Edi?"
<BR>&nbsp;&nbsp;&nbsp;&nbsp;&nbsp;"Bogte, Arni, mor'o bi da proverim. Kamiondžije imaju jednog dobrog, Miltona Glauba. A znam zato, što je brat moje žene kamiondžija, i Glaub ga analizirao prošle godine, i utvrdio prirodno efektnu reprezentaciju."
<BR>&nbsp;&nbsp;&nbsp;&nbsp;&nbsp;"Pretpostavljam da taj Glaub zna BG prilično dobro."
<BR>&nbsp;&nbsp;&nbsp;&nbsp;&nbsp;"A, zna, Arni; jednom nedeljno je tamo, svi se oni u tome smenjuju. Jevreji plaćaju prilično dobro, imaju lovudžu, pa troše. Njima pada lova iz Izraela, na Zemlji, znaš."
<BR>&nbsp;&nbsp;&nbsp;&nbsp;&nbsp;"Ti onda dočepaj tog Glauba i reci mu da istrese jednog prekognitivca-šizofrenika za mene, što pre. Stavi Glauba na platni spisak, ali samo ako moraš; većina tih psihijatara su zinuli za pare, imaju vrlo male redovne prihode. Razumeš, Edi?"
<BR>&nbsp;&nbsp;&nbsp;&nbsp;&nbsp;"Jasno Arni." Stjuard Sindikata spusti slušalicu.
<BR>&nbsp;&nbsp;&nbsp;&nbsp;&nbsp;"Da li si ti ikad bio psihoanaliziran, Helio?" upita mu Arni, sada pun vedrine.
<BR>&nbsp;&nbsp;&nbsp;&nbsp;&nbsp;"Ne gospodine. Psihoanaliza je u celosti jedna glupost, hvaljena bez ikakve osnove."
<BR>&nbsp;&nbsp;&nbsp;&nbsp;&nbsp;"Opa, bato! A kako to?"
<BR>&nbsp;&nbsp;&nbsp;&nbsp;&nbsp;"Pitanje koje oni nikad ne pokušaju - na šta da preprave bolesnu osobu. Nema šta gospodine."
<BR>&nbsp;&nbsp;&nbsp;&nbsp;&nbsp;"Ovo te, Helio, nisam razumeo."
<BR>&nbsp;&nbsp;&nbsp;&nbsp;&nbsp;"Svrha života je nepoznata, i zato je ono kakav treba biti, skriveno je od očiju živih stvorenja. Ko može kazati možda šizofrenici da nisu u pravu? Gospodine oni na hrabro putovanje idu. Okrenu leđa onome što su puke stvari za rukovanje i praktično upotrebljavanje i posvete se onome ka unutra, smislu. Tamo crna noć bez dna leži, jama. Ko zna da li će se oni vratiti? A ako se vrate, kakvi će biti, pošto su ugledali smisao? Ja im se divim."
<BR>&nbsp;&nbsp;&nbsp;&nbsp;&nbsp;"Hiii-riste", odvrati Arni podrugljivo, "ti, takva jedna nakaza, poluobrazovan... Kladim se, kad bi ljudska civilizacija nestala, ti bi se u roku od deset sekundi vratio među one divljake, da obožavaš idole i tako dalje, sve to. Zašto glumiš da želiš biti kao mi? Zašto čitaš taj priručnik?"
<BR>&nbsp;&nbsp;&nbsp;&nbsp;&nbsp;Heliogabalus reče: "Ljudska civilizacija nikad neće napustiti Mars, gospodine, zato ja čitam ovu knjigu."
<BR>&nbsp;&nbsp;&nbsp;&nbsp;&nbsp;"I iz nje bi bolje bilo da naučiš", reče Arni, "kako da naštimuješ moj prokleti klavisen, inače ima da se nađeš u pustinji, bez obzira na to da li ljudska civilizacija ostaje na Marsu ili ne."
<BR>&nbsp;&nbsp;&nbsp;&nbsp;&nbsp;"Da, gospodine", reče njegov pripitomljeni Blikmen.
<BR>
<BR>&nbsp;&nbsp;&nbsp;&nbsp;&nbsp;Još od dana kad je izgubio sindikalnu karticu, zbog čega više nije mogao zakonito da se bavi svojim poslom, Oto Cite je osećao da mu je život u rasulu. Sa karticom, sad bi bio serviser prve klase. Njegova je tajna bila da je takvu kartu svojevremeno imao i da ju je uspeo izgubiti; to nije bilo poznato čak ni njegovom poslodavcu, Norbertu Štajneru. Iz razloga koje ni sam nije razumeo, Oto je više voleo da drugi veruju da je on, naprosto, pao na testovima sposobnosti. Možda je bilo lakše razmišljati o sebi kao o neuspelom čoveku; uostalom, praktično je nemoguće ubaciti se u serviserski posao... ali, uspeti u tome, pa onda dobiti nogu u dupe...
<BR>&nbsp;&nbsp;&nbsp;&nbsp;&nbsp;Njegovom sopstvenom krivicom se desilo. Pre tri godine bio je član Sindikata, imao platu, ugled takođe - drugim rečima, bio je pravi pravcijati dobročlan. Budućnost je bila širom otvorena pred njim; bio je mlad, imao devojku i helikopter - ovo drugo ipak beše samo iznajmljeno njemu, po 'lising' sistemu, a ono prvo beše deljeno između njega i još jednoga, mada on to tada nije znao - prema tome, šta ga je moglo zaustaviti? Šta, osim, eventualno, njegove sopstvene gluposti.
<BR>&nbsp;&nbsp;&nbsp;&nbsp;&nbsp;Pogazio je jedan od osnovnih zakona Sindikata. Pravilo jedno, po njegovom mišljenju glupavo, ali ipak pravilo... Osveta je moja, kaže Sindikat vanzemaljskih servisera, SVZS, ogranak Mars. Auh, kako Oto mrzi te kopilane; ta mržnja mu je izobličila život, i njemu je to jasno, i nema nameru ništa da menja: on baš hoće da mu mržnja izobličuje život. Da ih nastavi mrzeti, tu ogromnu, gromadnu strukturu, gde god ona postoji.
<BR>&nbsp;&nbsp;&nbsp;&nbsp;&nbsp;Uhvatili su ga da servisira besplatno.
<BR>&nbsp;&nbsp;&nbsp;&nbsp;&nbsp;Pakleni deo: nije bilo stvarno besplatno, niti iz dobročinstva, nego za jedan dobitak, po njemu vredan truda. Samo jedan novi način naplaćivanja usluga - zapravo, i ne tako nov. U stvari, najstariji sistem na svetu: trampa, usluga za uslugu. Ali pri tome nije postojao način da uzvratna usluga, koju mušterije daju njemu, bude podeljena između njega i Sindikata. Mušterije su bile izvesne domaćice, na udaljenim terenima, veoma usamljene žene, čiji su muževi provodili pet dana u nedelji u gradu, a samo vikendom bili kod kuće. Oto, momak zgodan, vitak, crne kose unazad začešljane (tako je, bar, sagledavao sebe) postiže velike uspehe kod njih. Postiže da zavali jednoj, pa drugoj, pa trećoj, i tako redom, a onda to otkri jedan muž, i umesto da uzme pištolj i ubije Otoa, ode u Sindikat i podnese tužbu zbog servisiranja mimo cenovnika.
<BR>&nbsp;&nbsp;&nbsp;&nbsp;&nbsp;Oto je morao priznati da nije naplatio po cenovniku Sindikata.
<BR>&nbsp;&nbsp;&nbsp;&nbsp;&nbsp;Otud, sada, ovaj rad za Norberta Štajnera, rad koji znači da Oto mora praktično da živi u pustoši planina FDR, nedeljama sasvim otuđen od ljudskog društva, iz dana u dan sve usamljeniji i ogorčeniji. Upravo potreba za prisnom ličnom vezom dovela ga je u nevolju, a vidi sad. Sedeći u šupi i čekajući da se pojavi sledeća raketa, on se osvrte na svoj život i poče pomišljati da ni Blikmen ne bi pristao da živi ovako, kao on: ovako odsečen od svih. Da su bar uspele njegove šverc-operacije! I on bi, kao Norbert Štajner, mogao svakodnevno da leti po celoj planeti i posećuje mnoštvo osoba. Zar je on kriv što su one vrste robe, koje je pokušao da uvozi, toliko 'vruće' da su privukle zanimanje i velikih gangstera? On je ocenio tržište dobro, i predobro; roba se počela prodavati previše uspešno.
<BR>&nbsp;&nbsp;&nbsp;&nbsp;&nbsp;Mrzi on i velike naplaćivače 'reketa', jednako kao što mrzi velike sindikalne 'unije'. Mrzi svaku velikost; velikost je uništila američki sistem slobodnog preduzetništva, uništila male poslovne ljude - zapravo, on lično možda je bio poslednji autentični mali poslovni čovek u Sunčevom sistemu. To je bio njegov stvarni zločin: on je pokušao da stvarno živi američkim načinom života, a ne samo da priča o tome.
<BR>&nbsp;&nbsp;&nbsp;&nbsp;&nbsp;Zajebi njih, reče on sebi, sedeći na sanduku, okružen drugim sanducima, kartonskim kutijama, paketima i delovima nekoliko razmontiranih raketnih brodova od kojih je pokušavao da sastavi nešto upotrebljivo. Kroz prozor magacina... kamena brda, bez glasa; pustoš, samo ponegde neki grm sasušen do ruba smrti. Dokle god oko može dosegnuti, samo to, svuda isto.
<BR>&nbsp;&nbsp;&nbsp;&nbsp;&nbsp;I gde je Nornert Štajner sad? Zavukao se, nema sumnje, u neki bar, ili restoran, ili u veselu dnevnu sobu neke ženske, pa samo trtlja ono svoje uobičajeno. Konzerve dimljenog lososa vadi, a zauzvrat, stavlja...
<BR>&nbsp;&nbsp;&nbsp;&nbsp;&nbsp;"Ma zajebi ih, bre, sve", promumla Oto, ustade i poče se šetkati. "Ako je to ono što one hoće, to treba i da dobiju. Krdo životinja."
<BR>&nbsp;&nbsp;&nbsp;&nbsp;&nbsp;Izraelske cure... Tamo se Štajner zavukao, u pun kibuc samo mladog ženskinja; to su one vruće, sa crnim očima, teškim usnama, sisate, seksi, one koje pocrne od sunca dok rade na njivama, obučene u šortseve i pamučne majice koje se lepe za njih; nijedna ne nosi prsluče, samo sise velike i solidne - i lepo vidiš bradavice, jer se tanka tkanina čvrsto pripije na njih.
<BR>&nbsp;&nbsp;&nbsp;&nbsp;&nbsp;Iz tog razloga nije hteo da pođem sa njim, zaključi Oto.
<BR>&nbsp;&nbsp;&nbsp;&nbsp;&nbsp;Jedino žensko što on ovde ikad vidi, ovde na planinskom vencu FDR, jesu one žgoljave, crne, sasušene Blikmenke, koje čak nisu ni ljudska bića, bar ne po njegovom mišljenju. Ne pada on na fazone nekih tamo antropologa koji tvrde da su i ljudi i Blikmeni genetski istog porekla, da su obe planete verovatno naseljene pre milion godina od strane neke međuzvezdane rase. One žabe-krastače - ljudska bića? Spavati sa jednom takvom stvari? Bože, ne. Bolje da ga odsečeš odmah.
<BR>&nbsp;&nbsp;&nbsp;&nbsp;&nbsp;Uistinu, evo ide jedna grupica Blikmena. Gaze obazrivo, bosim nogama, po džombastoj kamenitoj površini jednog brda na severu. Zaputili su se, primeti Oto, ovamo. Kao i obično.
<BR>&nbsp;&nbsp;&nbsp;&nbsp;&nbsp;Otvori vrata magacina, stade na njih i sačeka da Blikmeni dođu. Četiri mužjaka, od kojih dva stara; jedna stara žena; nekoliko mršave derištadi; nose lukove, blokove za tucanje hrane i ljuske od jaja pake.
<BR>&nbsp;&nbsp;&nbsp;&nbsp;&nbsp;Stadoše i zagledaše se ćutke u njega, a onda jedan mužjak reče: "Kiše padaju sa mene na tvoju dragocenu osobu."
<BR>&nbsp;&nbsp;&nbsp;&nbsp;&nbsp;"Isto tako", reče Oto i nasloni se na magacinsku šupu. Otupeo, pritisnut teretom beznađa. "Šta hoćete?"
<BR>&nbsp;&nbsp;&nbsp;&nbsp;&nbsp;Mužjak Blikmen pruži neki papirić, koji Oto uze i vide da je to etiketa sa konzerve supe od kornjače. Blikmeni su pojeli supu, a etiketu zadržali, za ovu svrhu: nisu mu mogli reći šta žele, jer nisu znali kako se zove.
<BR>&nbsp;&nbsp;&nbsp;&nbsp;&nbsp;"U redu", reče on. "Koliko?" Poče dizati jedan po jedan prst. Kod pet, zaklimaše glavama. Pet konzervi. "Šta imate?" upita Oto, ne pomičući se s mesta.
<BR>&nbsp;&nbsp;&nbsp;&nbsp;&nbsp;Jedna od mladih blikmenskih žena iskorači napred i prstom pokaza onaj deo svoje anatomije koji je bio toliko prisutan u Otovim mislima već toliko dugo.
<BR>&nbsp;&nbsp;&nbsp;&nbsp;&nbsp;"Oh, Hriste", reče Oto, očajno. "Ne, produžite dalje. Beži, bre. Bilo je dosta, i premnogo; neću ja to više." Okrete im leđa, uđe u magacin i zalupi vrata, tako jako da zidovi zadrhtaše; pa se baci preko kartonskih kutija i uhvati se šakama za glavu. "Ja ludim", reče on sebi, vilicama krutim i jezikom koji se toliko naduo da je ovo bilo teško izgovoriti. Prsa su ga bolela. I onda, na svoje zaprepašćenje, poče plakati. Isuse, pomisli on uplašeno, pa ja ću stvarno poludeti; raspadam se. Zašto? Suze su mu se kotrljale niz obraze. Godinama nije plakao. Zbog čega je sve ovo? - upita se on. U njegovom umu ne postoji ni pojam koji bi se zvao 'plač'; no, telo mu se nešto raskmezilo, a on je u tome samo posmatrač.
<BR>&nbsp;&nbsp;&nbsp;&nbsp;&nbsp;Ali mu je to ipak donelo olakšanje. Maramicom je brisao oči i lice, i psovao videći da su mu šake krute kao kandže, osim što se prsti pomalo uvijaju.
<BR>&nbsp;&nbsp;&nbsp;&nbsp;&nbsp;Ispred prozora šupe Blikmeni ostadoše. Možda su ga gledali; to nije mogao oceniti. Na njihovim licima nije se pokazivao nikakav izraz, ali Otou se činilo da su morali videti, i da su sada verovatno jednako zbunjeni kao on. Ovo svakako jeste tajna, pomisli on. Slažem se sa vama.
<BR>&nbsp;&nbsp;&nbsp;&nbsp;&nbsp;Blikmeni se okupiše u pogurenu gomilicu i počeše između sebe nešto mrmljati; onda se jedan izdvoji i priđe magacinskoj šupi. Oto začu kucanje na vratima. Priđe im, otvori ih i vide da mladi Blikmen stoji pred vratima i drži, u pruženoj ruci, nešto.
<BR>&nbsp;&nbsp;&nbsp;&nbsp;&nbsp;"Onda ovo", reče mladi Blikmen.
<BR>&nbsp;&nbsp;&nbsp;&nbsp;&nbsp;Oto uze tu stvar. Ni približno nije mogao naslutiti čemu služi. Imala je staklene i metalne delove i kalibracije. Onda Oto uvide da je to jedan instrument koji koriste geometri kad premeravaju teren. S jedne strane bojom nanet natpis: 'Imovina UN'.
<BR>&nbsp;&nbsp;&nbsp;&nbsp;&nbsp;"Neću ovo", reče on razdražljivo, okrećući taj instrument u rukama. Blikmeni su to svakako ukrali, uvide on. On vrati instrument mladom mužjaku, koji ga uze stoički i vrati se grupi. Oto zatvori vrata.
<BR>&nbsp;&nbsp;&nbsp;&nbsp;&nbsp;Ovog puta odoše; gledao ih je kroz prozor kako idu u koloni po jedan, uzbrdo. Ukradu ti sve, dok se okreneš, reče on sebi. Uzgred rečeno, šta će geometri UN na FDR planinčinama?
<BR>&nbsp;&nbsp;&nbsp;&nbsp;&nbsp;Da se malo razveseli, on poče da pretura po magacinu, i posle nekog vremena pronađe konzervu sa dimljenim žabljim batacima; otvori je, sede i poče jesti, sav pogružen. Nije mu prijao ovaj delikates, nimalo; ali on ipak metodično pojede sve.
<BR>
<BR>&nbsp;&nbsp;&nbsp;&nbsp;&nbsp;Džek Bolen reče u mikrofon: "Ne šalji mene, gospodine Ji - ja sam već naišao na tog Kota danas i uvredio ga." Umor se nataložio na njega. Normalna stvar da ja naletim, prvi put u životu, na Kota, i normalna stvar da ga uvredim, pomisli on. I jednako je normalno, zato što moj život tako dejstvuje, da tog istog dana Arni Kot pozive Jia i zatraži servisiranje. Tipično za malu igru koju ja igram sa moćnim, neživim silama života.
<BR>&nbsp;&nbsp;&nbsp;&nbsp;&nbsp;"Gospodin Kot je pomenuo da te je susreo u pustinji", reče gospodin Ji. "Štaviše, njegova odluka da nas pozove zasnovana je na tom susretu."
<BR>&nbsp;&nbsp;&nbsp;&nbsp;&nbsp;"Ma, daj... Svašta!" reče Džek Bolen savladan nevericom.
<BR>&nbsp;&nbsp;&nbsp;&nbsp;&nbsp;"Ne znam o čemu se tamo raspravljalo, Džek, ali nikakva šteta nije nastala. Usmeri svoj brod ka Luistaunu. Ako rad potraje i posle pet, biće ti plaćeno po prekovremenoj tarifi, pedeset odsto više. Uz to, gospodin Kot, koji je poznat kao širokogrud čovek, toliko želi da njegov šifrarnik proradi, da je obećao i obilat ručak za tebe."
<BR>&nbsp;&nbsp;&nbsp;&nbsp;&nbsp;"U redu", reče Džek. Ponuda tako dobra - izvlačenja nema. Uostalom, otkud on zna šta se dešava u glavi Arnija Kota.
<BR>&nbsp;&nbsp;&nbsp;&nbsp;&nbsp;Nedugo potom, poče spuštati helikopter na krovni parking Palate sindikata vodo-radnika u Luistaunu.
<BR>&nbsp;&nbsp;&nbsp;&nbsp;&nbsp;Jedan robko priđe razmetljivim koracima i zagleda se nepoverljivo u njega.
<BR>&nbsp;&nbsp;&nbsp;&nbsp;&nbsp;"Serviser kompanije 'Ji'", reče Džek. "Pozvao Arni Kot."
<BR>&nbsp;&nbsp;&nbsp;&nbsp;&nbsp;"Važi, drugar", reče robko i povede ga ka liftu.
<BR>&nbsp;&nbsp;&nbsp;&nbsp;&nbsp;Našao je Arnija Kota u dnevnoj sobi zemaljskog tipa, sa dobrim nameštajem. Krupni, ćelavi domaćin razgovarao je telefonom sa nekim i klimnuo glavom Džeku kad se ovaj pojavio na vratima. To klimnuće bilo je usmereno ka radnom stolu, na kome je ležala mašina za diktiranje i šifrovanje. Džek joj priđe, diže poklopac, uključi je. Za to vreme Arni Kot nastavi telefonski razgovor.
<BR>&nbsp;&nbsp;&nbsp;&nbsp;&nbsp;"Sigurno da znam da je to nadarenost na koju se ne možeš osloniti ni sa kakvim pouzdanjem. Dabome, moralo je biti dobrih razloga zašto je niko dosad nije uspeo iskoristiti - ali šta treba ja da radim, da odustanem i da se pravim da stvar ne postoji, samo zato što su ljudi poslednjih pedeset hiljada godina bili suviše glupi da je shvate ozbiljno? Da, još sam voljan da pokušam." Duga pauza. "Važi doktore. Hvala." Arni spusti slušalicu. Džeku reče: "Jesi ikad bio u logoru BG?"
<BR>&nbsp;&nbsp;&nbsp;&nbsp;&nbsp;"Nisam", reče Džek, zauzet otvaranjem šifrarnika.
<BR>&nbsp;&nbsp;&nbsp;&nbsp;&nbsp;Arni se došetka i stade pored njega. Radeći dalje, Džek je osećao na sebi taj uporni, pronicljivi pogled; nerviralo ga je to, ali ništa nije mogao učiniti osim da prenebregava Arnija i nastavi posao. Ima neke sličnosti sa onim glavnim elektronskim kolom u školi, pomisli on. Onda se zapita, kao što se često pitao, neće li ga uhvatiti novi napad onoga; doduše, već odavno nije, ali sad se jedna moćna prilika nadnosi nad njega, tako blizu, i posmatra ga ispitivački. Osećanje je zaista slično onome kad ga je personalac 'Korone' ispitivao.
<BR>&nbsp;&nbsp;&nbsp;&nbsp;&nbsp;"To je na telefonu bio Glaub", reče Arni Kot. "Psihijatar. Jesi čuo za njega?"
<BR>&nbsp;&nbsp;&nbsp;&nbsp;&nbsp;"Nisam", reče Džek.
<BR>&nbsp;&nbsp;&nbsp;&nbsp;&nbsp;"Pa šta ti radiš, provodiš ceo život samo zaglavljen u razne mašine sa zadnje strane?"
<BR>&nbsp;&nbsp;&nbsp;&nbsp;&nbsp;Džek diže pogled, zagleda se tom čoveku u oči. "Imam ja ženu i sina. To je moj život. Ovo što radim ovog trenutka samo je sredstvo kojim se služim da bi porodica išla dalje." Govorio je smireno. Arni kao da se nije nimalo uvredio; čak se osmehivao.
<BR>&nbsp;&nbsp;&nbsp;&nbsp;&nbsp;"'Oš popiješ nešto?" upita Arni.
<BR>&nbsp;&nbsp;&nbsp;&nbsp;&nbsp;"Kafu, ako imaš."
<BR>&nbsp;&nbsp;&nbsp;&nbsp;&nbsp;"Imam autentičnu kafu sa Doma", reče Arni. "Crnu?"
<BR>&nbsp;&nbsp;&nbsp;&nbsp;&nbsp;"Crnu."
<BR>&nbsp;&nbsp;&nbsp;&nbsp;&nbsp;"Dabome, ti izgledaš kao čovek crne kafe. Šta misliš, je l' mož popraviš tu mašinu sad i ovde, il' je mora nosiš?"
<BR>&nbsp;&nbsp;&nbsp;&nbsp;&nbsp;"Mogu ovde."
<BR>&nbsp;&nbsp;&nbsp;&nbsp;&nbsp;Arni se ozari. "Sup-per! Stvarno zavisim od te mašine."
<BR>&nbsp;&nbsp;&nbsp;&nbsp;&nbsp;"Gde je kafa?"
<BR>&nbsp;&nbsp;&nbsp;&nbsp;&nbsp;Arni se okrete i revnosno ode; petljao je nešto po susednoj prostoriji, a onda se pojavio sa keramičkim lončićem kafe, koji stavi na radni sto, pred Džeka. "Slušaj, Bolene. Samo što nije došla jedna osoba, svakog trenutka će biti ovde. Devojka. To ti neće smetati da radiš, a?"
<BR>&nbsp;&nbsp;&nbsp;&nbsp;&nbsp;Džek diže pogled, pretpostavljajući da je ovaj to rekao u ironiji. Ali, očigledno, nije; Arni je pogledao njega, a onda delimično rasklopljenu mašinu, i videlo se da ga nadasve zanima kako posao napreduje. On je svakako u zavisnosti od ovoga, zaključi Džek. Čudna stvar, kako se ljudi uhvate za neku svoju imovinu, pa ne puštaju, kao da je to produžetak tela; to je kao neka hipohondrija za mašinu. A čovek bi pomislio da neko kao Arni Kot može da zafrljači ovo u kantu za đubre i tresne lovu za nov šifrarnik.
<BR>&nbsp;&nbsp;&nbsp;&nbsp;&nbsp;Začu se kucanje na vratima, i Arni pohita da ih otvori. "Oh, zdravo", dopre njegov glas do Džeka. "Uđi, uđi. Sređujem jednu moju stvarčicu."
<BR>&nbsp;&nbsp;&nbsp;&nbsp;&nbsp;Devojački glas reče: "Arni, ti nikad nećeš srediti tvoju stvarčicu."
<BR>&nbsp;&nbsp;&nbsp;&nbsp;&nbsp;Arni se nasmeja nervozno. "Ej, upoznaj mog novog servisera, zove se Džek Bolen. Bolene, ovo je Dorin Anderton, blagajnica našeg Sindikata."
<BR>&nbsp;&nbsp;&nbsp;&nbsp;&nbsp;"Zdravo", reče Džek. Krajičkom vidnog polja - jer, nije prestajao da radi - video je da ona ima riđu kosu, izuzetno belu kožu i krupne, divne oči. Svi su na platnom spisku, pomisli on zlovoljno. U kakvom divnom svetu živimo. Kakav si divan Sindikat ti namestio za sebe, Arni.
<BR>&nbsp;&nbsp;&nbsp;&nbsp;&nbsp;"Zauzet čovek, a?" upita devojka.
<BR>&nbsp;&nbsp;&nbsp;&nbsp;&nbsp;"Da, da", saglasi se Arni. "Ti momci, kad popravljaju, strašno su uporni da poprave kako valja i treba - mislim, ti momci, spolja. A naši su gomila lenština koji sede unaokolo i drkaju onu stvar na naš trošak. Dojadili su mi, Dor. Mislim, ovaj momak Bolen, to je čudotvorac; kroz neki minut šifrarnik će u njegovim rukama proraditi, zar nije tako, Džek?"
<BR>&nbsp;&nbsp;&nbsp;&nbsp;&nbsp;"Jest", odvrati Džek.
<BR>&nbsp;&nbsp;&nbsp;&nbsp;&nbsp;Devojka upita: "Ti nikad ne kažeš zdravo, Džek?"
<BR>&nbsp;&nbsp;&nbsp;&nbsp;&nbsp;On prestade raditi i usmeri pažnju na nju. Pogledao ju je ravno, oči u oči. Izraz njenog lica bio je smiren i pametan, sa nekom primesom podsmeha koja je mnogo prijala, ali i smetala. "Zdravo", reče Džek.
<BR>&nbsp;&nbsp;&nbsp;&nbsp;&nbsp;"Videla sam tvoj helikopter na krovu", reče devojka.
<BR>&nbsp;&nbsp;&nbsp;&nbsp;&nbsp;"Pusti ga da radi", reče Arni malo nezadovoljno. "Daj taj kaput." Stade iza nje i pomože joj da skine kaput. Na sebi je imala tamno vuneno odelo, očigledno uvezeno sa Zemlje te, prema tome, jezivo skupo. Kladim se da je penzioni fond ciknuo tačno za toliko, reče on sebi.
<BR>&nbsp;&nbsp;&nbsp;&nbsp;&nbsp;Posmatrajući ovu curu, on vide u njoj potvrdu jedne stare mudrosti. Lepe oči, kosa i koža daju zgodnu ženu, ali tek kad je i nos izvanredan, imaš pravu lepoticu. Ova je imala takav nos: snažan, prav, nos koji preovlađuje crtama lica i čini osnovu za druge njene crte. Mediteranske žene lakše stižu do tog nivoa lepote nego, recimo, Irkinje ili Engleskinje, uvide on, zato što, generički govoreći, mediteranski nos, bez obzira na to da li je španski, jevrejski, turski ili italijanski, po prirodi ima veću ulogu u fizionomskoj organizaciji. Njegova žena, Silvija, ima veseli, prćasti irski nos; dovoljno je lepa, po svim merilima. Ali ovo - ovo je nešto drugo.
<BR>&nbsp;&nbsp;&nbsp;&nbsp;&nbsp;Oceni da je Dorin u ranim tridesetim. Ipak, imala je neku svežinu iz koje je proisticala... postojanost. Viđao je takvu jasnu obojenost na učenicama srednje škole koje tek postaju žene; a ponekad, ali vrlo retko, i na onim ženama od pedeset godina koje imaju savršenu sedu kosu i široke, divne oči. Ova će biti privlačna i kroz dvadeset godina, a verovatno je to oduvek i bila; on je nije mogao zamisliti drugačijom. Ulažući u nju, Arni je, možda, dobro uložio novac iz fondova koji su mu povereni; ona se neće pohabati. Već sad joj se vidi zrelost na licu, a to je, kod žena, retko.
<BR>&nbsp;&nbsp;&nbsp;&nbsp;&nbsp;Arni mu reče: "Mi ćemo izići na pićence. Ako popraviš tu mašinu na vreme..."
<BR>&nbsp;&nbsp;&nbsp;&nbsp;&nbsp;"Popravljena je." Maločas je našao pokidani prenosni kaiš i zamenio ga novim, iz svoje torbe.
<BR>&nbsp;&nbsp;&nbsp;&nbsp;&nbsp;"Dobar posao", reče Arni, cereći se kao srećno dete. "Onda, pođi s nama." Devojci objasni: "Idemo na susret sa slavnim psihijatrom po imenu Milton Glaub; verovatno si čula za njega. Obećao je da popije po jedno sa mnom. Telefonom sam razgovarao sa njim, pre nekoliko minuta. Zvuči kao super-klasa u svom poslu." On pljesnu Džeka po leđima, bučno. "Kladim se da, kad si spuštao helikopter na krov, nisi znao da ideš na piće sa jednim od najpoznatijih psihoanalitičara u Sunčevom sistemu, a?"
<BR>&nbsp;&nbsp;&nbsp;&nbsp;&nbsp;Pitam se da li bi trebalo da idem, pomisli Džek. Ali zašto ne? On odvrati: "Važi, Arni."
<BR>&nbsp;&nbsp;&nbsp;&nbsp;&nbsp;Arni reče: "Doca Glaub će naći jednog šiza za moje potrebe; treba mi, eto, neko ko će biti šizofrenik po profesiji." On se poče smejati, nalazeći da je to što je rekao vrhunski smešno.
<BR>&nbsp;&nbsp;&nbsp;&nbsp;&nbsp;"Treba ti?" upita Džek. "Ja sam šizofrenik."
<BR>&nbsp;&nbsp;&nbsp;&nbsp;&nbsp;Arni se presta smejati. "Nemoj da zezaš. Nikad ne bih pogodio; mislim, ej, pogledaj se, izgledaš kao da ti ništa ne fali."
<BR>&nbsp;&nbsp;&nbsp;&nbsp;&nbsp;Dovršavajući sklapanje šifrarnika, Džek reče: "I ne fali mi. Izlečen sam."
<BR>&nbsp;&nbsp;&nbsp;&nbsp;&nbsp;Dorin reče: "Niko se nikad ne izleči od šizofrenije." Njen ton bio je bez strasti; naprosto je konstatovala jednu činjenicu.
<BR>&nbsp;&nbsp;&nbsp;&nbsp;&nbsp;"Moguće je izlečenje takozvane situacione šizofrenije", odvrati Džek.
<BR>&nbsp;&nbsp;&nbsp;&nbsp;&nbsp;Arni ga je posmatrao sa velikim zanimanjem, čak i podozrenjem. "Zezaš me. To ti samo pokušavaš da pridobiješ moje poverenje onako potajno."
<BR>&nbsp;&nbsp;&nbsp;&nbsp;&nbsp;Džek slegnu ramenima i oseti da crveni. Opet posveti pažnju, u celosti, poslu.
<BR>&nbsp;&nbsp;&nbsp;&nbsp;&nbsp;"Bez uvrede", reče Arni, "da te pitam jesi stvarno? Čuj, Džek, evo da te pitam: imaš li iole ikakvu sposobnost predskazivanja budućnosti?"
<BR>&nbsp;&nbsp;&nbsp;&nbsp;&nbsp;Posle duge pauze, Džek reče: "Ne."
<BR>&nbsp;&nbsp;&nbsp;&nbsp;&nbsp;"Jesi siguran?" upita Arni podozrivo.
<BR>&nbsp;&nbsp;&nbsp;&nbsp;&nbsp;"Siguran sam." Sada je priželjkivao da je maločas ravno odbio onu ponudu da pođe s njima. Ovo uporno navaljivanje činilo je da se oseti nekako izložen, otkriven; Arni se i gurao preblizu njega, praktično se pentrao u njegov prostor, postajalo je teško disati. Džek zaobiđe oko stola i nastavi da radi tamo, krajnje udaljen od ovog vodoinstalatera.
<BR>&nbsp;&nbsp;&nbsp;&nbsp;&nbsp;"Šta je sad, bre", upita Arni podozrivo.
<BR>&nbsp;&nbsp;&nbsp;&nbsp;&nbsp;"Nije ništa." Džek nastavi da radi, ne gledajući ni Arnija ni devojku. Oboje su ga gledali, a njemu su se ruke tresle.
<BR>&nbsp;&nbsp;&nbsp;&nbsp;&nbsp;Uskoro Arni reče: "Džek, dozvoli da ti kažem kako sam dospeo na ovo mesto gde jesam. Jedna nadarenost izvukla me je dovde. Ja umem da ocenim čoveka i da znam kakav je on unutra, duboko u sebi, bez obzira na to šta radi i priča. Ja tebi ne verujem; kladim se da ti mene lažeš o prekogniciji. Zar nije tako? Nije čak ni potrebno da odgovoriš." Arni se okrete devojci i reče: "'Ajmo, pije mi se." Pokretom šake pozva Džeka da pođe za njima.
<BR>&nbsp;&nbsp;&nbsp;&nbsp;&nbsp;Džek ostavi alat i, neoduševljeno, pođe.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
