<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Još i sad za svojim radnim stolom u kampu BG, neraspoloženo zadubljen u razmišljanje o ponašanju En Esterhazi, dr Milton Glaub dobi hitan poziv od glavnog elektronskog kola Javne škole UN.
<BR>&nbsp;&nbsp;&nbsp;&nbsp;&nbsp;"Doktore", izjavi njen ravni glas, "žao mi je što te uznemiravam, ali nama je potrebna pomoć. Jedan muški građanin luta kroz školu u očitom stanju mentalne pometnje. Želeli bismo da ti dođeš i ukloniš ga."
<BR>&nbsp;&nbsp;&nbsp;&nbsp;&nbsp;"Svakako", progunđa dr Glaub. "Dolazim odmah."
<BR>&nbsp;&nbsp;&nbsp;&nbsp;&nbsp;Uskoro je bio u vazduhu i pilotirao helikopterom preko pustinje, iz Novog Izraela ka Javnoj školi.
<BR>&nbsp;&nbsp;&nbsp;&nbsp;&nbsp;Kad je stigao, glavna profesorica je izišla pred njega, a onda ga povela žustrim korakom kroz zgradu, sve do jednog zatvorenog hodnika. "Smatrali smo da treba da odvojimo decu od njega", objasni ona i postiže da se zid povuče klizanjem u jednu stranu, tako da se ukaza hodnik iza.
<BR>&nbsp;&nbsp;&nbsp;&nbsp;&nbsp;Tamo je, sa ošamućenim izrazom na licu, stajao čovek poznat dr Glaubu. Doktorova reakcija bila je od prvog trenutka, i protiv njegove volje, zadovoljstvo. Dakle, sustigla je Džeka Bolena njegova šizofrenija. Oči bez žiže; čovek je očigledno u katatoničnoj otupelosti, koja se verovatno spušta na njega naizmenično sa razdobljima uzbuđenja - jer izgleda umoran. Sa njim, još jedna osoba koju Glaub prepoznade. Manfred Štajner je sedeo sklupčan na podu, pognut napred, takođe u odmaklom stadijumu povlačenja.
<BR>&nbsp;&nbsp;&nbsp;&nbsp;&nbsp;Vaše druženje nije donelo ni jednome ni drugome ništa dobro, reče dr Glaub u sebi.
<BR>&nbsp;&nbsp;&nbsp;&nbsp;&nbsp;Uz pomoć glavne profesorke, on uvuče i Bolena i maloga Štajnera u helikopter. Uskoro su leteli natrag, ka Novom Izraelu i logoru BG.
<BR>&nbsp;&nbsp;&nbsp;&nbsp;&nbsp;Poguren, stiskajući pesnice, Bolen reče: "Da ti kažem šta je bilo."
<BR>&nbsp;&nbsp;&nbsp;&nbsp;&nbsp;"Molim te, kaži mi", odvrati dr Glaub. Imao je, najzad, osećanje da je situacija pod njegovom kontrolom.
<BR>&nbsp;&nbsp;&nbsp;&nbsp;&nbsp;Džek Bolen reče neujednačenim glasom: "Otišao sam do škole da pokupim mog sina. Poveo sam sa sobom Manfreda." Izvio se na sedištu i pogledao dečaka Štajnera, koji nije izišao iz katalepsije, nego je ležao sklupčan na podu helikoptera, nepomičan kao da je od drveta izdeljan. "Manfred mi je pobegao. Onda je... veza između mene i škole onemogućena. Samo jedno sam uspevao da čujem, i to..." On zaćuta.
<BR>&nbsp;&nbsp;&nbsp;&nbsp;&nbsp;"Folie &szlig; deux", promrmlja Glaub. Ludilo u dvoje.
<BR>&nbsp;&nbsp;&nbsp;&nbsp;&nbsp;Bolen reče: "Umesto škole, čuo sam njega. Čuo sam njegove reči kako izlaze iz nastavnika." Ostade ućutan.
<BR>&nbsp;&nbsp;&nbsp;&nbsp;&nbsp;"Manfred ima snažnu ličnost", reče dr Glaub. "Zadržavati se dugo u njegovoj blizini, to svakoga iscrpi. Mislim da bi bilo dobro za tebe, u interesu tvog zdravlja, da napustiš ovaj projekat. Mislim da suviše rizikuješ."
<BR>&nbsp;&nbsp;&nbsp;&nbsp;&nbsp;"Moram videti Arnija večeras", reče Bolen neravnim i oštrim šapatom.
<BR>&nbsp;&nbsp;&nbsp;&nbsp;&nbsp;"A ti? Šta će biti sa tobom?"
<BR>&nbsp;&nbsp;&nbsp;&nbsp;&nbsp;Bolen ne reče ništa.
<BR>&nbsp;&nbsp;&nbsp;&nbsp;&nbsp;"Ja te mogu lečiti", ponudi dr Glaub, "u ovoj fazi tvojih teškoća. Kasnije... nisam tako siguran."
<BR>&nbsp;&nbsp;&nbsp;&nbsp;&nbsp;"Onamo, u toj prokletoj školi", reče Bolen, "zbunio sam se potpuno; nisam znao šta ću. Išao sam sve dalje i dalje, tražeći nekoga sa kime bih, ipak, mogao razgovarati. Ko nije kao - on." Pokaza ka dečaku.
<BR>&nbsp;&nbsp;&nbsp;&nbsp;&nbsp;"Za šizofrenika je ogroman problem da uspostavi odnos sa tom školom", reče dr Glaub. "Veoma često se dešava da šizofrenik, kao što si ti, uspostavlja sa ljudima odnose kroz njihovu podsvest. Nastavne mašine, naravno, nemaju nikakvu svoju ličnost u senci; one su samo površina i ništa više. Pošto je šizofrenik navikao da stalno prenebregava površinu i zaviruje ispod, on kod njih dobije 'blank'. Naprosto nije u stanju da ih razume."
<BR>&nbsp;&nbsp;&nbsp;&nbsp;&nbsp;Bolen reče: "Ja nisam razumeo ništa od onoga što su govorili; bile su to samo... one besmislene reči koje Manfred koristi. Onaj njegov privatni jezik."
<BR>&nbsp;&nbsp;&nbsp;&nbsp;&nbsp;"Sreća je tvoja što si uspeo izići iz toga", odvrati dr Glaub.
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Dakle, za šta ćeš se ti sada opredeliti, Bolene? Za odmor i oporavak? Ili za nove opasne veze sa detetom koje je toliko nestabilno da..."
<BR>&nbsp;&nbsp;&nbsp;&nbsp;&nbsp;"Nemam izbora", uzvrati Džek Bolen.
<BR>&nbsp;&nbsp;&nbsp;&nbsp;&nbsp;"Tako je. Nemaš izbora; moraš se povući."
<BR>&nbsp;&nbsp;&nbsp;&nbsp;&nbsp;Bolen reče: "Ali sam doznao nešto. Doznao sam koliko je veliki ulog u ovoj igri, ulog za mene lično. Sad znam kako bi bilo naći se odsečen od sveta, izdvojen, kao što je Manfred. Učiniću sve, samo da to izbegnem. Nemam nameru sad da odustanem." Drhtavim rukama izvuče cigaretu iz džepa i pripali je.
<BR>&nbsp;&nbsp;&nbsp;&nbsp;&nbsp;"Prognoza za tebe nije dobra", reče dr Glaub.
<BR>&nbsp;&nbsp;&nbsp;&nbsp;&nbsp;Džek Bolen klimnu glavom.
<BR>&nbsp;&nbsp;&nbsp;&nbsp;&nbsp;"U tvojim teškoćama nastupila je remisija, zahvaljujući, svakako, tome što si izvučen iz okruženja te škole. Treba li da kažem grubo otvoreno? Ne može se predvideti koliko ćeš još vremena uspevati da dejstvuješ; možda još deset minuta, još jedan sat - možda sve do noćas; a tada bi vrlo lako mogao da doživiš još gori kolaps. Noćni sati su naročito rđavi, zar ne?"
<BR>&nbsp;&nbsp;&nbsp;&nbsp;&nbsp;"Jesu."
<BR>&nbsp;&nbsp;&nbsp;&nbsp;&nbsp;"Dve stvari mogu učiniti za tebe. Odvesti Manfreda nazad u logor BG, to je jedna, i mogu te zastupiti večeras kod Arnija, to jest prisustvovati umesto tebe, kao tvoj službeni psihijatar. Stalno to radim; to mi je posao. Daj mi punomoćje, pa da te iskrcam kod tvoje kuće."
<BR>&nbsp;&nbsp;&nbsp;&nbsp;&nbsp;"To, možda, posle večerašnjeg posla", reče Bolen. "Možda me tada možeš zastupati, ako se ovo pogorša. Ali ja večeras vodim Manfreda sa mnom, kod Arnija Kota."
<BR>&nbsp;&nbsp;&nbsp;&nbsp;&nbsp;Dr Glaub slegnu ramenima. Ne prima nikakve predloge, uvide on. Znak autizma. Ne možeš ti Džeka Bolena ubediti; on je već odsečen toliko, da niti čuje, niti razume. Jezik je za njega postao šuplji obred, koji ne označava ništa.
<BR>&nbsp;&nbsp;&nbsp;&nbsp;&nbsp;"Moj dečak Dejvid", reče Bolen odjednom. "Moram se vratiti u školu po njega. A tamo je ostao i moj helikopter kompanije 'Ji'." Oči su mu se razbistrile, kao da je počeo izranjati iz svog stanja.
<BR>&nbsp;&nbsp;&nbsp;&nbsp;&nbsp;"Ne vraćaj se tamo", reče mu Glaub.
<BR>&nbsp;&nbsp;&nbsp;&nbsp;&nbsp;"Vrati me."
<BR>&nbsp;&nbsp;&nbsp;&nbsp;&nbsp;"U tom slučaju, nemoj silaziti u zgradu, ostani gore na heliodromu. Reći ću im da ti pošalju sina gore, a ti sedi u helikopteru dok se on ne pojavi. To bi, možda, bilo bezbedno za tebe. Ja ću, umesto tebe, razgovarati sa glavnim kolom." Dr Glaub oseti talas saosećanja prema ovom čoveku i njegovoj sklonosti da uporno, držeći se nagona, gura nekim svojim putem.
<BR>&nbsp;&nbsp;&nbsp;&nbsp;&nbsp;"Hvala", reče Bolen. "Cenio bih to." On uputi jedan osmeh prema lekaru, a Glaub mu osmehom uzvrati.
<BR>
<BR>&nbsp;&nbsp;&nbsp;&nbsp;&nbsp;Arni Kot reče, kao da se žali nekome: "Gde je Džek Bolen?" Bilo je šest uveče, i Arni je sedeo sam u dnevnoj sobi i pijuckao čašu malo preslatkog 'staromodnog', koju mu je Helio spremio.
<BR>&nbsp;&nbsp;&nbsp;&nbsp;&nbsp;Njegov pripitomljeni Blikmen beše u tom trenutku u kuhinji, gde je spravljao i večeru, i to u celosti od crnoberzijanskih namirnica iz Arnijevog novog izvora snabdevanja. Pri pomisli da sad dobija ceo asortiman po velikoprodajnim cenama, Arni se osećao dobro. Koliko je to poboljšanje u odnosu na stari sistem, kad je Norbert Štajner ubirao celu zaradu! Arni je pijuckao i čekao da mu gosti stignu. U uglu je iz zvučnika izvirala muzika, prefinjena, ali ipak sveprožimajuća; ispunjavala je sobu i uljuljkivala dobročlana Kota.
<BR>&nbsp;&nbsp;&nbsp;&nbsp;&nbsp;Iz tog raspoloženja nalik na trans trgnu ga, i probudi, buka telefona.
<BR>&nbsp;&nbsp;&nbsp;&nbsp;&nbsp;"Arni, Skot ovde."
<BR>&nbsp;&nbsp;&nbsp;&nbsp;&nbsp;"Oh?" reče Arni, nezadovoljan; više je voleo da obavlja poslove preko svog lukavog sistema kodiranja. "Vidi, imam ovde jedan bitan poslovni sastanak večeras, pa ako nemaš nešto..."
<BR>&nbsp;&nbsp;&nbsp;&nbsp;&nbsp;"Ovo je važno, nego šta", reče Skot. "Neko drugi okopava našu leju."
<BR>&nbsp;&nbsp;&nbsp;&nbsp;&nbsp;Doveden u zabunu, Arni upita: "Šta?" Onda shvati šta je Skot Templ hteo reći. "Misliš na ove dobre stvarčice?"
<BR>&nbsp;&nbsp;&nbsp;&nbsp;&nbsp;"Da", reče Skot. "On se opremio sasvim. Ima polje, sleću mu rakete, ima liniju - sigurno je preuzeo Štaj..."
<BR>&nbsp;&nbsp;&nbsp;&nbsp;&nbsp;"Ne pričaj ništa dalje", preseče ga Arni. "Dolaz' odma' ovamo."
<BR>&nbsp;&nbsp;&nbsp;&nbsp;&nbsp;"Važi." U telefonu se začu jedno tiho 'klik': Skot je spustio slušalicu.
<BR>&nbsp;&nbsp;&nbsp;&nbsp;&nbsp;Pazi-pazi ti to, reče Arni u sebi. Tek što sam ja lepo počeo, neki peder se gura. A ja, ej, nisam ni želeo da se bavim švercom; zašto mi taj tip nije reko da namerava da nastavi gde je Norbert Štajner stao? Ali sad je prekasno: ušao sam, izbaciti me neće niko.
<BR>&nbsp;&nbsp;&nbsp;&nbsp;&nbsp;Pola sata kasnije Skot se pojavi na vratima, usplahiren; poče se šetkati po Arnijevoj dnevnoj sobi, žderući usput meze i pričajući brzo i mnogo. "Tip je profesionalac; sigurno je već neko vreme u poslu - već se razmileo po celom Marsu, posetio praktično svakog, čak i usamljene kuće u raznim prokletim zabitim naseljima, gde domaćice kupuju možda svaka po jednu teglu nečega; taj ne propušta da prevrne svaki kamen. Neće ostati nimalo mesta za nas, a tek smo počeli da se zahuktavamo. Taj tip, 'ajde da pogledamo istini u oči, taj tip nas šiša po svim pitanjima."
<BR>&nbsp;&nbsp;&nbsp;&nbsp;&nbsp;"Vidim", reče Arni, trljajući se po ćelavom delu glave.
<BR>&nbsp;&nbsp;&nbsp;&nbsp;&nbsp;"Mora nešto uradimo Arni."
<BR>&nbsp;&nbsp;&nbsp;&nbsp;&nbsp;"'El znaš 'de mu je operativna baza?"
<BR>&nbsp;&nbsp;&nbsp;&nbsp;&nbsp;"Ne, al' verovatno u planinama FDR, gde je Norb Štajner imao polje. Prvo ćemo pogledamo tamo." Skot ovo i pribeleži u sveščicu.
<BR>&nbsp;&nbsp;&nbsp;&nbsp;&nbsp;"Nađi njegovo polje", reče Arni, "i javi mi. A ja ću poslati policijski helikopter iz Luistauna tamo."
<BR>&nbsp;&nbsp;&nbsp;&nbsp;&nbsp;"Pa da on zna ko je protiv njega."
<BR>&nbsp;&nbsp;&nbsp;&nbsp;&nbsp;"Dabome. Ja i hoću da on zna da ima protiv sebe Arnija Kota, a ne nekog običnog protivnika. Reći ću policijskom brodu da mu rokne jednu taktičku atomsku bombu, ili neko drugo manje oružje za rušenje, da mi njemu razbucamo polje. Da vidi pederčina da smo stvarno ljuti na njega što je tako drzak. A to je tačno drskost, da on uđe da se takmiči sa mnom, kad ja čak nisam ni mislio da ulazim u ovaj posao! Dovoljno je loše bilo i bez tog pedera."
<BR>&nbsp;&nbsp;&nbsp;&nbsp;&nbsp;U beležnicu Skot unese: i bez tog pedera, itd.
<BR>&nbsp;&nbsp;&nbsp;&nbsp;&nbsp;"Ti meni nađi mesto", reče Arni, "i javi. A ja će ga sredim. Ali policija ne da ga uhvati, nego samo da mu uzme opremu. Da se ne nađemo u nevolji sa UN. Siguran sam da će začas biti zaboravljeno. Šta misliš, da l' je to samo jedan tip? Nije neka, na primer, velika mafija sa Doma?"
<BR>&nbsp;&nbsp;&nbsp;&nbsp;&nbsp;"Priče koje ja čujem govore da je potpuno samo on jedan."
<BR>&nbsp;&nbsp;&nbsp;&nbsp;&nbsp;"Fino", reče Arni i isprati Skota. Vrata se zatvoriše i Arni Kot ostade opet sam u dnevnoj sobi. Njegov pripitomljeni Blikmen je nešto raducao po kuhinji.
<BR>&nbsp;&nbsp;&nbsp;&nbsp;&nbsp;"Kako ide bujabez-čorba?" doviknu mu Arni.
<BR>&nbsp;&nbsp;&nbsp;&nbsp;&nbsp;"Fino, gospodine", reče Heliogabalus. "Mogu li pitati ko to dolazi večeras da ovo pojede sve?" Oko njega i oko štednjaka bilo je raspoređeno nekoliko vrsta ribe i mnoštvo trava i začina, sve za čorbu.
<BR>&nbsp;&nbsp;&nbsp;&nbsp;&nbsp;Arni reče: "Biće Džek Bolen, Dorin Anderton i neko autistično dete koje je doktor Glaub preporučio, pa onda dao Džeku da s njim radi... Sin Norberta Štajnera."
<BR>&nbsp;&nbsp;&nbsp;&nbsp;&nbsp;"Sve neki niži slojevi društva", progunđa Heliogabalus.
<BR>&nbsp;&nbsp;&nbsp;&nbsp;&nbsp;A ti si kao bolji, pomisli Arni. "Samo ti spremi hranu kako valja", reče on nervozno, pa zatvori vrata kuhinje i vrati se u dnevnu sobu. Kopile jedno crnačko, ti si me uvukao u ovo, pomisli on; ti i tvoj kamen za proročanstva. To mi je dalo ideju. I sad mora da uspe, jer sam sve uložio u to. Štaviše...
<BR>&nbsp;&nbsp;&nbsp;&nbsp;&nbsp;Akord zvona sa vrata nadjača muziku iz zvučnika.
<BR>&nbsp;&nbsp;&nbsp;&nbsp;&nbsp;Otvorivši ulazna vrata, Arni se suoči sa Dorin; ona mu se osmehnu podozrivo i uđe u dnevnu sobu na visokim štiklicama, ogrnuta krznom oko oba ramena. "Ćao. Šta to miriše tako dobro?"
<BR>&nbsp;&nbsp;&nbsp;&nbsp;&nbsp;"Neka vražja mućkarija, od ribe." Arni uze krzno sa nje; a ono, sklonjeno, ostavi glatka leđa, potamnela od sunčanja, sa slabo primetnim pegicama. "Ne", reče on istog trenutka, "ovo nije ta vrsta večeri. Idi obuci neku pristojnu bluzu." Uhvati je za ramena, okrete i pogura ka spavaćoj sobi. "Drugi put."
<BR>&nbsp;&nbsp;&nbsp;&nbsp;&nbsp;Dok je stajao na vratima spavaće sobe i posmatrao Dorin kako se presvlači, on pomisli: koju strašnu žensku, visokog stila, imam ovde. Ona pažljivo opruži svoju haljinu bez bretela po krevetu, a on pomisli: to je dobila od mene. Priseti se kako je u robnoj kući izgledala lutka na kojoj se ovaj model nalazio. Ali Dorin izgleda mnogo bolje nego lutka; ima obilje plamene crvene kose koja joj se baca niz vrat kao zapaljena kiša.
<BR>&nbsp;&nbsp;&nbsp;&nbsp;&nbsp;"Arni", reče ona i okrete se ka njemu, dok je još zakopčavala bluzu. "Nemoj nešto mnogo da pritisneš Džeka Bolena večeras."
<BR>&nbsp;&nbsp;&nbsp;&nbsp;&nbsp;"Au, jeee", pobuni se on, "šta ti sad pa to znači? Ja od dobrog starog Džeka 'oću samo učinak; mislim, im'o je dovoljno vremena - vreme je isteklo!"
<BR>&nbsp;&nbsp;&nbsp;&nbsp;&nbsp;Dorin ponovi: "Nemoj nešto mnogo, Arni. Inače ti neću oprostiti nikad."
<BR>&nbsp;&nbsp;&nbsp;&nbsp;&nbsp;Gunđajući, on se udalji, do ormanića u dnevnoj sobi gde joj poče spremati piće. "Šta ćeš? Imam bocu ovog irskog viskija od deset godina; dobar je."
<BR>&nbsp;&nbsp;&nbsp;&nbsp;&nbsp;"Onda ću to", reče Dorin, izlazeći iz dnevne sobe. Sede na kauč i zagladi suknju preko prekrštenih kolena.
<BR>&nbsp;&nbsp;&nbsp;&nbsp;&nbsp;"Izgledaš dobro u bilo čemu", reče Arni.
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Slušaj, to što radiš sa Bolenom ima moje odobrenje, naravno, kao što znaš. Ali to vaše je sve na površini, je l' tako? Duboko unutra, ti se čuvaš za mene."
<BR>&nbsp;&nbsp;&nbsp;&nbsp;&nbsp;Dorin upita začuđenim tonom: "Šta li ti znači to 'duboko unutra'?" Gledala ga je u oči sve dok se on ne nasmeja. "Pripazi ti", reče ona. "Da, naravno da sam tvoja, Arni. Sve je ovde u Luistaunu tvoje, čak i cigle i slama. Kad god prospem malo vode niz sudoperu, pomislim na tebe."
<BR>&nbsp;&nbsp;&nbsp;&nbsp;&nbsp;"Zašto na mene?"
<BR>&nbsp;&nbsp;&nbsp;&nbsp;&nbsp;"Zato što si ti totemski bog straćene vode." Osmehnula mu se. "Šalim se, bre; mislila sam na tvoje parno kupatilo sa onolikim prosipanjem."
<BR>&nbsp;&nbsp;&nbsp;&nbsp;&nbsp;"A-haaa", reče Arni. "Pamtiš ono kad smo bili ti i ja tamo, kasno u noći, pa ja otključao mojim ključem, i mi ušli kao dva nevaljala derana... Ufufali se da niko ne vidi, pa okrenuli tuševe za vruću vodu, toliko da na kraju nije bilo ničega sem pare. Onda smo se poskidali - mora biti da smo bili dibidus pijani - i jurili goli kroz paru, krijući se jedno od drugog..." Iscerio se. "Na kraju te ja u'vatio, a? Kod one klupe na koju te maserka povali pa te mlati dok ti se dupe ne izravnja. E, jesmo se dobro zabavili tamo na toj klupi."
<BR>&nbsp;&nbsp;&nbsp;&nbsp;&nbsp;"Veoma praiskonski", reče Dorin, sećajući se.
<BR>&nbsp;&nbsp;&nbsp;&nbsp;&nbsp;"Ja sam se te noći osećao kao da mi je opet devetnaest", dodade Arni. "Stvarno sam mlad, za nekog ovako starog - mislim, dobro sam ja očuvan, razumeš šta hoću da kažem." Ushodao se po sobi. "Kad će više taj Bolen da se pojavi, boga mu bogovog?"
<BR>&nbsp;&nbsp;&nbsp;&nbsp;&nbsp;Telefon zazvoni.
<BR>&nbsp;&nbsp;&nbsp;&nbsp;&nbsp;"Gospodin", doviknu Heliogabalus iz kuhinje. "Ja nisam u mogućnosti da se javim; moram zamoliti da ti."
<BR>&nbsp;&nbsp;&nbsp;&nbsp;&nbsp;Arni reče Dorini: "Ako se to Bolen javlja da ne može..." On, kiselog lica, pokretom šake preko grla pokaza 'zaklati' i dohvati slušalicu.
<BR>&nbsp;&nbsp;&nbsp;&nbsp;&nbsp;"Arni", reče muški glas. "Izvini što te uznemiravam; ovde doktor Glaub."
<BR>&nbsp;&nbsp;&nbsp;&nbsp;&nbsp;Arni, kome je laknulo, odvrati: "Zdravo, doco Glaube." Dorini reče: "Nije Bolen."
<BR>&nbsp;&nbsp;&nbsp;&nbsp;&nbsp;Dr Glaub nastavi: "Arni, znam da očekuješ Džeka Bolena večeras - još nije stigao, je li tako?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Glaub, oklevajući, dodade: "Arni, sticajem okolnosti proveo sam izvesno vreme sa Džekom danas, i mogu reći, iako..."
<BR>&nbsp;&nbsp;&nbsp;&nbsp;&nbsp;"Š'a je bilo, imao šizofrenični napad?" Oštrim prodorom intuicije Arni znade da je to baš tako; i da doktor iz tog razloga zove. "Pa dobro", nastavi Arni. "Čovek je napet, pod vremenskim pritiskom; to se priznati mora. Ali svi smo. Moram te razočaram ako misliš da mu ja dam 'opravdan izostanak' kao nekom klincu u školi koji se razboleo. To nema. Bolen je znao u šta ulazi. Ako ne bude imao šta da mi pokaže večeras, ima ga sredim tako da u životu svome neće opraviti više nijedan toster na ovom Marsu."
<BR>&nbsp;&nbsp;&nbsp;&nbsp;&nbsp;Dr Glaub je ćutao neko vreme, a onda reče: "Upravo ljudi kao što si ti, koji takvim oštrim zahtevima gone ljude, stvaraju šizofrenike."
<BR>&nbsp;&nbsp;&nbsp;&nbsp;&nbsp;"Pa šta? Ja imam određena merila; on ih mora ispuniti; to je sve. Vrlo visoka merila, to ti je poznato."
<BR>&nbsp;&nbsp;&nbsp;&nbsp;&nbsp;"Ima i on visoka merila."
<BR>&nbsp;&nbsp;&nbsp;&nbsp;&nbsp;Arni reče: "Ne tako visoka kao što su moja. Dobro, doco, imaš još nešto da kažeš?"
<BR>&nbsp;&nbsp;&nbsp;&nbsp;&nbsp;"Ne", reče Glaub. "Osim što..." Glas mu se tresao. "Ništa više. Hvala za tvoje vreme."
<BR>&nbsp;&nbsp;&nbsp;&nbsp;&nbsp;"Hvala na pozivu." Arni spusti slušalicu. "Koja kukavica, čudo jedno. Nema petlju da kaže ono što misli." Zgađen, on se udalji nekoliko koraka od telefona. "Plaši se da stane na ono stanovište u koju veruje; ja za njega nemam ništa osim prezira. Zašto je zvao ako ne sme da kaže?"
<BR>&nbsp;&nbsp;&nbsp;&nbsp;&nbsp;Dorin reče: "Zapanjena sam što je zvao. Tako je ispružio vrat. Šta kaže o Džeku?" Njene oči bile su potamnele od zabrinutosti; ona ustade, priđe Arniju i položi mu ruku na mišicu da bi zaustavila njegovo šetkanje. "Reci mi."
<BR>&nbsp;&nbsp;&nbsp;&nbsp;&nbsp;"Ma, samo je rekao da je bio sa Bolenom danas, neko vreme; pretpostavljam da je Bolen imao neku vrstu napada one njegove bolesti, znaš."
<BR>&nbsp;&nbsp;&nbsp;&nbsp;&nbsp;"Da li dolazi?"
<BR>&nbsp;&nbsp;&nbsp;&nbsp;&nbsp;"Hriste, ne znam. Zašto sve mora biti tako zapetljano? Doktori zivkaju, a ti polažeš šape na mene kao izbičevan pas ili tako nešto." Sa odbojnošću on odvoji njene prste od svoje mišice i odgurnu Dorin od sebe. "A ovaj ludi crnja u kujni: Hriste! Je l' to on pravi neku veštičju čorbu tamo? Već satima se bakće oko toga!"
<BR>&nbsp;&nbsp;&nbsp;&nbsp;&nbsp;Glasom nejakim, ali oštrim, Dorin reče: "Arni, slušaj. Ako suviše pritisneš Džeka i učiniš mu neko zlo, nikad više neću u krevet s tobom. Obećavam."
<BR>&nbsp;&nbsp;&nbsp;&nbsp;&nbsp;"Svi ga štite, nikakvo čudo da je bolestan."
<BR>&nbsp;&nbsp;&nbsp;&nbsp;&nbsp;"On je dobra osoba."
<BR>&nbsp;&nbsp;&nbsp;&nbsp;&nbsp;"A bolje bi mu bilo da bude i dobar tehničar; da raširi um tog klinca kao mapu drumova, a ja samo da čitam."
<BR>&nbsp;&nbsp;&nbsp;&nbsp;&nbsp;Stajali su licem u lice.
<BR>&nbsp;&nbsp;&nbsp;&nbsp;&nbsp;Dorin poče odmahivati glavom i okrete se od njega, dohvati svoju čašu s pićem i poče se udaljavati, leđima okrenuta Arniju. "Dobro, dobro, ne mogu ja tebi govoriti šta da radiš. Ti možeš naći desetak žena koje su u krevetu jednako dobre kao ja; šta sam ja velikom Arniju Kotu?" Glas joj je bio sumoran i otrovan.
<BR>&nbsp;&nbsp;&nbsp;&nbsp;&nbsp;On trapavo pođe za njom. "Do vraga, Dor, ti si jedinstvena, kunem se, ti si neverovatna, kakva samo divna glatka leđa imaš, a ona haljina u kojoj si došla pokazivala je to." Pogladio ju je po vratu. "Pravi nokaut, čak i po merilima Doma."
<BR>&nbsp;&nbsp;&nbsp;&nbsp;&nbsp;Zazvoniše akordi sa ulaznih vrata.
<BR>&nbsp;&nbsp;&nbsp;&nbsp;&nbsp;"To je on", reče Arni, krenuvši istog trena ka vratima.
<BR>&nbsp;&nbsp;&nbsp;&nbsp;&nbsp;Otvori ih, i ukaza se Džek Bolen, umornog izgleda. Uz njega je bio jedan dečak koji je neprestano poigravao na vrhovima prstiju, sad levo od Džeka, sad desno; blistao očima, sve video, ali ni na jednu stvar se nije fokusirao. Dečak odmah kliznu kao zmija pored Arnija, uvuče se u dnevnu sobu, i tu ga Arni izgubi iz vida.
<BR>&nbsp;&nbsp;&nbsp;&nbsp;&nbsp;Sada u izvesnoj pometnji, Arni reče Džeku Bolenu: "Uđi."
<BR>&nbsp;&nbsp;&nbsp;&nbsp;&nbsp;"Hvala, Arni", odvrati Džek, ulazeći. Arni zatvori vrata, i njih dvojica se počeše osvrtati da vide gde je Manfred.
<BR>&nbsp;&nbsp;&nbsp;&nbsp;&nbsp;"Otiš'o u kuhinju", reče Dorin.
<BR>&nbsp;&nbsp;&nbsp;&nbsp;&nbsp;I naravno, kad Arni otvori vrata kuhinje, vide Manfreda kako stoji i zaneseno posmatra Heliogabalusa. "Šta je?" upita ga Arni. "Nikad ranije nisi video Blikmena?"
<BR>&nbsp;&nbsp;&nbsp;&nbsp;&nbsp;Dečko ne uzvrati ništa.
<BR>&nbsp;&nbsp;&nbsp;&nbsp;&nbsp;"Koji to desert praviš, Helio?" upita Arni.
<BR>&nbsp;&nbsp;&nbsp;&nbsp;&nbsp;"Flan", odgovori Heliogabalus. "Filipinsko jelo, kaša od jaja ukuvanih sa skorupom i karamel-sosom. Iz priručnika o kuvanju gospođe Rombauer."
<BR>&nbsp;&nbsp;&nbsp;&nbsp;&nbsp;"Manfrede", reče Arni, "ovo ovde ti je Heliogabalus."
<BR>&nbsp;&nbsp;&nbsp;&nbsp;&nbsp;Gledali su ih, stojeći na vratima kuhinje, i Dorin i Džek. Na dečaka ovaj Blikmen kao da jako utiče, pomisli Arni. Kao omađijan, dečak je netremice pratio svaki Heliov pokret. A Helio je, mučenički pažljivo, sipao flan u kalupe koje je zatim prenosio u zamrzivački deo frižidera.
<BR>&nbsp;&nbsp;&nbsp;&nbsp;&nbsp;Maltene stidljivo, Manfred reče: "Zdravo."
<BR>&nbsp;&nbsp;&nbsp;&nbsp;&nbsp;"Ej", uzviknu Arni. "Ovaj rek'o jednu pravu reč."
<BR>&nbsp;&nbsp;&nbsp;&nbsp;&nbsp;Helio reče uvređenim glasom: "Moram zamoliti sve vas da napustite kuhinju. Vaše prisustvo mi nabija tremu tako da ne mogu raditi." Gledao ih je besno. Posle nekog vremena oni, jedan po jedan, svi odoše iz kuhinje. Vrata se, pokretana iznutra, zatvoriše za njima, odsecajući pogled ka Heliju i njegovom radu.
<BR>&nbsp;&nbsp;&nbsp;&nbsp;&nbsp;"On je malo čudan", izvini se Arni. "Ali, bogami, kuva. Rastura."
<BR>&nbsp;&nbsp;&nbsp;&nbsp;&nbsp;Džek reče Dorini: "Sada sam prvi put čuo da Manfred to uradi." Izgledao je impresioniran. Odšetao se sam do prozora, prenebregavši sve njih, i tamo stao, zagledan napolje.
<BR>&nbsp;&nbsp;&nbsp;&nbsp;&nbsp;Arni mu priđe, stade pored njega i reče: "Šta ćeš da piješ?"
<BR>&nbsp;&nbsp;&nbsp;&nbsp;&nbsp;"Burbon i vodu."
<BR>&nbsp;&nbsp;&nbsp;&nbsp;&nbsp;"Spremiću", reče Arni. "Sa takvim sitnicama ne mogu gnjaviti Helija." On se nasmeja, Džek ne.
<BR>&nbsp;&nbsp;&nbsp;&nbsp;&nbsp;Sedeli su njih troje, svako sa svojim pićem, neko vreme. Manfredu su dali neke stare časopise da čita, opružen po tepihu, ponovo nesvestan njihovog prisustva.
<BR>&nbsp;&nbsp;&nbsp;&nbsp;&nbsp;"Ček' samo dok probaš ovo jelo", reče Arni.
<BR>&nbsp;&nbsp;&nbsp;&nbsp;&nbsp;"Miriše divno", primeti Dorin.
<BR>&nbsp;&nbsp;&nbsp;&nbsp;&nbsp;"Sve iz šverca", dodade Arni.
<BR>&nbsp;&nbsp;&nbsp;&nbsp;&nbsp;I Dorin i Džek, zajedno na kauču, klimnuše glavom.
<BR>&nbsp;&nbsp;&nbsp;&nbsp;&nbsp;"Ovo je velika noć", reče Arni.
<BR>&nbsp;&nbsp;&nbsp;&nbsp;&nbsp;Oni opet: klim.
<BR>&nbsp;&nbsp;&nbsp;&nbsp;&nbsp;Arni uzdiže čašu i reče: "U slavu opštenja. Bez koga bogomprokleto ništa ne bi bilo."
<BR>&nbsp;&nbsp;&nbsp;&nbsp;&nbsp;Džek trezno reče: "U to ime ću ispiti, Arni." Ali već je bio ispio, pa se sad zagleda u praznu čašu, očigledno zbunjen.
<BR>&nbsp;&nbsp;&nbsp;&nbsp;&nbsp;"Sipaću ti drugu", reče Arni, uzevši je od njega.
<BR>&nbsp;&nbsp;&nbsp;&nbsp;&nbsp;Stade kod ormanića za piće i pripravi još jednu za Džeka; u isto vreme primeti da su Manfredu dodijali časopisi; dečko je ustao i počeo lutati po sobi. Možda bi rado seckao i lepio, zaključi Arni. Dade Džeku piće i ode u kuhinju.
<BR>&nbsp;&nbsp;&nbsp;&nbsp;&nbsp;"Helio, nađi lepak i makaze za klinca i neki papir po kome bi on mogao da lepi isečke."
<BR>&nbsp;&nbsp;&nbsp;&nbsp;&nbsp;Helio beše završio sa flanom; završio, očito, sa celim svojim poslom i sada sedeo i čitao primerak časopisa 'Lajf'. Nevoljno ustade i pođe da potraži lepak, makaze i hartiju.
<BR>&nbsp;&nbsp;&nbsp;&nbsp;&nbsp;Kad se Blikman vrati, Arni mu reče: "Smešan klinac, a? Kakvo je tvoje mišljenje o njemu, da li je isto kao moje?"
<BR>&nbsp;&nbsp;&nbsp;&nbsp;&nbsp;"Deca su sva slična", reče Helio i iziđe iz kuhinje, ostavljajući Arnija samog.
<BR>&nbsp;&nbsp;&nbsp;&nbsp;&nbsp;Arni pođe za njim. "Ješćemo svi, uskoro", objavi on. "Je l' svako probao ovo meze od danskog plavog sira? Ikome išta potrebno?"
<BR>&nbsp;&nbsp;&nbsp;&nbsp;&nbsp;Telefon zazvoni. Dorin, koja se zatekla najbliže, podiže slušalicu. Dade je Arniju. "Za tebe. Neki čovek."
<BR>&nbsp;&nbsp;&nbsp;&nbsp;&nbsp;Bio je to opet doktor Glaub. "Gospodine Kot", reče Glaub glasom neprirodno tankim, "za moj integritet bitno je da zaštitim moje pacijente. Dvoje mogu igrati igru zastrašivanja. Kao što znaš, tvoje vanbračno dete Sem Esterhazi je u kampu BG, gde ja ordiniram."
<BR>&nbsp;&nbsp;&nbsp;&nbsp;&nbsp;Arni zastenja.
<BR>&nbsp;&nbsp;&nbsp;&nbsp;&nbsp;"Ako tvoje postupanje sa Džekom Bolenom ne bude pošteno", nastavi Glaub, "ako primeniš na njega tvoju nehumanu, svirepu, agresivnu, dominatorsku taktiku, ja ću se osvetiti tako što ću otpustiti Sema Esterhazija iz kampa, sa obrazloženjem da je mentalno retardiran. Je li to shvaćeno?"
<BR>&nbsp;&nbsp;&nbsp;&nbsp;&nbsp;"Oh, Hriste, sve nek bude po tvome", zastenja Arni. "Pričaću s tobom sutra. Idi, spavaj, ili tako nešto. Uzmi pilulu. Samo me o'ladi više." On tresnu slušalicu.
<BR>&nbsp;&nbsp;&nbsp;&nbsp;&nbsp;Traka sa muzikom odmotala se do kraja; muzika je odavno prestala, i Arni krutim koracima priđe fonoteci traka i dograbi jednu kasetu nasumce. Taj doktor, reče on sebi. Ima da ga sredim, ali ne sad. Nemam sad vremena. Tipu nešto fali; i to u glavi.
<BR>&nbsp;&nbsp;&nbsp;&nbsp;&nbsp;Osmotri kasetu i pročita:
<BR>
<BR>&nbsp;&nbsp;&nbsp;&nbsp;&nbsp;W. A. Mozart, Symphony 40 in G mol, K. 550
<BR>
<BR>&nbsp;&nbsp;&nbsp;&nbsp;&nbsp;"Volim Mocarta", reče on Dorini, Džeku Bolenu i malom Štajneru. "Pustiću ovu traku." Poče vrteti loptastu dugmad pojačala. Uskoro se začu šuštanje prazne trake koje je prelazila preko magnetne glave. "Diriguje Bruno Valter", reče on svojim gostima. "Velika retkost, iz zlatnog doba snimanja gramofonskih ploča."
<BR>&nbsp;&nbsp;&nbsp;&nbsp;&nbsp;Grozomoran kacrrr-ciii-štropot pokulja iz zvučnika. Ovo k'o grčevi nekih mrtvaka, pomisli Arni u užasu. Potrča da ugasi.
<BR>
<BR>&nbsp;&nbsp;&nbsp;&nbsp;&nbsp;Manfred Štajner je sedeo na tepihu, izrezivao sličice makazama iz časopisa i lepio ih u nove rasporede, kad začu tu buku i diže pogled. Vide da gospodin Kot hita ka mašini sa trakom da je isključi. Kako se zamutio gospodin Kot, primeti Manfred. Teško je videti ga kad se kreće tako brzo; kao da uspe, nekako, da iščezne iz sobe, a onda se pojavi na drugom mestu. Dečak se toga plašio.
<BR>&nbsp;&nbsp;&nbsp;&nbsp;&nbsp;I buka ga je uplašila. Pogleda na kauč gde sedi gospodin Bolen, da vidi da li je i on uznemiren. Ali gospodin Bolen je ostao gde je i bio, sa Dorin Anderton, prepleten sa njom na takav način da se dečak poče grčevito skupljati, od zabrinutosti. Kako mogu dvoje ljudi podneti da budu tako blizu? Manfredu je to izgledalo kao da su njihovi zasebni identiteti počeli da se slivaju u jedan, a pomisao da takvo mutljanje može da se dogodi, njega plaši. Poče se praviti da nije video; vide mimo njih, zid bezbedan, ni sa čim pomešan.
<BR>&nbsp;&nbsp;&nbsp;&nbsp;&nbsp;Glas gospodina Kota se prolomi preko dečaka, opor; izlomatani tonovi koje on nije razumeo. Onda Dorin Anderton progovori, pa Džek Bolen; sad svi počeše da čavrljaju, u haosu, i dečak pritisnu šake na uši. Najednom, bez i najmanjeg upozorenja, gospodin Kot kao iz nečega ispaljen prelete sobu i nestade sasvim.
<BR>&nbsp;&nbsp;&nbsp;&nbsp;&nbsp;Kud ode? Gledaj tamo, gledaj ovamo, dečak ga nikako ne uspe naći. Poče drhtati, pitajući se šta će sad biti. A onda vide, na svoju zabunu, da se gospodin Kot nanovo pojavio u prostoriji gde je hrana; tamo čavrlja sa tamnim oblikom.
<BR>&nbsp;&nbsp;&nbsp;&nbsp;&nbsp;Tamni oblik je, ritmičnom elegancijom, splasnuo sa svoga mesta na vrhu visoke, okrugle stolice, počeo da teče korak za korakom preko prostorije i dohvatio čašu sa police. Obuzet divljenjem i poštovanjem pred kretanjem tog čoveka, Manfred pogleda pravo u njega, a čovek mu uzvrati pogledom pravo u oči.
<BR>&nbsp;&nbsp;&nbsp;&nbsp;&nbsp;"Ti moraš umreti", reče mu tamni čovek udaljenim glasom. "Onda ćeš biti nanovo rođen. Vidiš li, dete? Ne postoji ništa za tebe ovakvog kakav si sad, jer je nešto pošlo pogrešno, pa ti možeš ni videti, ni čuti, ni osećati. Niko ti ne može pomoći. Vidiš li, dete?"
<BR>&nbsp;&nbsp;&nbsp;&nbsp;&nbsp;"Da", reče Manfred.
<BR>&nbsp;&nbsp;&nbsp;&nbsp;&nbsp;Tamni oblik otklizi do sudopere, stavi u čašu neki prah i vodu, dade to gospodinu Kotu, koji popi sadržinu, a ne prestade da klepeće neke reči drugima. Kako je divan tamni oblik. Zašto ja ne mogu da budem takav? - pomisli Manfred. Niko drugi ne izgleda tako.
<BR>&nbsp;&nbsp;&nbsp;&nbsp;&nbsp;Njegovo kratkotrajno viđenje, njegova veza sa čovekom nalik na senku, sad behu presečeni. Dorin Anderton je prošla između njih, projurila u kuhinju i raspričala se visokim tonovima. Još jednom Manfred pritisnu šake na uši, ali tu buku nije mogao zaustaviti.
<BR>&nbsp;&nbsp;&nbsp;&nbsp;&nbsp;Poče gledati napred, da bi pobegao. I pobeže od tih zvukova i od oštrih dolaženja i odlaženja, zamućenih od brzine.
<BR>&nbsp;&nbsp;&nbsp;&nbsp;&nbsp;Pred njim se pružila planinska staza. Nebo iznad je otežalo, crveno, onda on ugleda tačke: stotine divovskih trunčica koje narastaju i sve bliže su. Iz njih ispadaju, kao kiša, stvari: ljudi neprirodnih misli. Ljudi udaraju u zemlju i jurcaju ukrug. Izvlače linije, onda se velike stvari u obliku crva spuštaju s neba, jedna za drugom, bez ijedne, bez ikakve misli, i počinju da kopaju.
<BR>&nbsp;&nbsp;&nbsp;&nbsp;&nbsp;Vide rupu veliku kao svet; zemlja nestade i postade crna, prazna, ništa... U rupu ljudi uskaču jedan po jedan, najzad niko ne ostaje. On je sam, sa utihnulom svetskom rupom.
<BR>&nbsp;&nbsp;&nbsp;&nbsp;&nbsp;Na rubu rupe on. Viri dole. Na dnu, u ničemu, namotano stvorenje se odmotava, oslobođeno. Ono se zmijasto uzvija, postaje široko, sadrži četvrtasti prostor, izrastaju mu boje.
<BR>&nbsp;&nbsp;&nbsp;&nbsp;&nbsp;Ja sam u tebi, pomisli Manfred. Opet.
<BR>&nbsp;&nbsp;&nbsp;&nbsp;&nbsp;Jedan glas reče: "On je ovde u Am-Webu duže nego iko drugi. Bio je već tu kad smo mi ostali došli. Ogromno je star."
<BR>&nbsp;&nbsp;&nbsp;&nbsp;&nbsp;"Da li mu se dopada?"
<BR>&nbsp;&nbsp;&nbsp;&nbsp;&nbsp;"Ko to zna? Ne može hodati niti samostalno uzimati hranu. Dokumentacija je uništena u onom požaru. Može biti dve stotine godina star. Njemu su amputirali udove, a većinu unutrašnjih organa su, naravno, izvadili još kad su ga primali. Uglavnom se žali na polensku alergiju."
<BR>&nbsp;&nbsp;&nbsp;&nbsp;&nbsp;Ne, pomisli Manfred; ovo ne mogu podneti; nos mi gori. Ne mogu da dišem. Da li je ovo taj početak života, koji mi je tamni oblik obećao? Novi početak, gde ću biti drugačiji, a neko mi može pomoći?
<BR>&nbsp;&nbsp;&nbsp;&nbsp;&nbsp;Molim, pomozite mi, reče on. Treba mi neko, bilo ko. Ne mogu večito čekati ovde; mora se uraditi uskoro, ili uopšte ne uraditi. Ako se ne uradi, ja ću rasti i postati svetska rupa, a rupa će pojesti sve.
<BR>&nbsp;&nbsp;&nbsp;&nbsp;&nbsp;Rupa, ispod mreže, ispod Am-Mreže, čeka da bude svi oni koji šetaju gore, ili su ikad šetali gore; čeka da bude svako i sve. A jedino je Manfred Štajner suzbija.
<BR>
<BR>&nbsp;&nbsp;&nbsp;&nbsp;&nbsp;Spustivši praznu čašu, Džek Bolen oseti raspadanje svih delova svog tela na još manje komade. "Ponestalo nam piće", uspe on da kaže devojci pored sebe.
<BR>&nbsp;&nbsp;&nbsp;&nbsp;&nbsp;Dorin mu odvrati brzim šapatom: "Džek, moraš imati na umu da imaš prijatelje. Ja sam ti prijatelj, doktor Glaub je zvao - on ti je prijatelj." Ona ga brižno pogleda u lice. "Da li ćeš biti u redu?"
<BR>&nbsp;&nbsp;&nbsp;&nbsp;&nbsp;"Ma, zaboga", urlao je Arni, "moram čuti šta si postigao, Džek. Zar mi baš ništa ne možeš dati?" On se, pun zavisti, okrete ka njima dvoma; Dorin uzmače, neprimetno malo, od Džeka. "Mislite li vas dvoje samo tako da sedite, šapućete i grlite se? Nije mi dobro." On ih tada ostavi, ode u kuhinju.
<BR>&nbsp;&nbsp;&nbsp;&nbsp;&nbsp;Nagnuvši se ka Džeku toliko da su im se usne maltene dodirnule, Dorin šapnu: "Volim te."
<BR>&nbsp;&nbsp;&nbsp;&nbsp;&nbsp;Pokušao joj se osmehnuti. Ali mu se lice ukrutilo; nepopustljivo. "Hvala", reče on, želeći da ona zna koliko mu je to značilo. Poljubi je u usta. Usne su joj bile tople, meke od ljubavi; davale su mu sve što su imale i ništa nisu za sebe zadržavale.
<BR>&nbsp;&nbsp;&nbsp;&nbsp;&nbsp;Sa očima punim suza, ona reče: "Osećam kako kliziš sve dalje i dalje u sebe, opet."
<BR>&nbsp;&nbsp;&nbsp;&nbsp;&nbsp;"Ne", reče on. "Ja sam u redu." Ali nije bio; znao je to.
<BR>&nbsp;&nbsp;&nbsp;&nbsp;&nbsp;"Gubl gubl", reče devojka.
<BR>&nbsp;&nbsp;&nbsp;&nbsp;&nbsp;Džek sklopi oči. Ne mogu pobeći, pomisli on. Sklopilo se preko mene, sasvim.
<BR>&nbsp;&nbsp;&nbsp;&nbsp;&nbsp;Kad otvori oči, nađe da je Dorin ustala sa kauča i pošla u kuhinju. Glasovi, njen i Arnijev, doploviše do njega, do mesta gde je sedeo.
<BR>&nbsp;&nbsp;&nbsp;&nbsp;&nbsp;"Gubl gubl gubl."
<BR>&nbsp;&nbsp;&nbsp;&nbsp;&nbsp;"Gubl."
<BR>&nbsp;&nbsp;&nbsp;&nbsp;&nbsp;Džek se okrete prema dečaku koji je sec-seckao po svojim časopisima na podu i reče mu: "Čuješ li me? Razumeš li me?"
<BR>&nbsp;&nbsp;&nbsp;&nbsp;&nbsp;Manfred diže pogled i osmehnu se.
<BR>&nbsp;&nbsp;&nbsp;&nbsp;&nbsp;"Kaži mi nešto", reče Džek. "Pomozi mi."
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;Džek se osovi na noge i pođe do kasetofona; poče ga pregledati, leđima okrenut sobi. Da li bih sada bio živ, upita se on, da sam poslušao doktora Glauba? Da nisam došao ovamo, da sam pustio njega da dođe kao moj zastupnik? Verovatno ne. Kao onaj raniji napad: verovatno bi se desilo u svakom slučaju. To je proces koji se mora odviti do kraja; mora da 'radi' i stigne svome ispunjenju.
<BR>&nbsp;&nbsp;&nbsp;&nbsp;&nbsp;Sledeće čega je postao svestan bilo je: on stoji na crnom, praznom pločniku. Sobe nema, ljudi oko njega nestali su; on je sam.
<BR>&nbsp;&nbsp;&nbsp;&nbsp;&nbsp;Građevine: sive, uspravne površine s obe strane. Da li je to Am-Web? Poče se osvrtati mahnito. Svetlosti, tu i tamo; on je u gradu, a sada prepoznade da je to Luistaun. Poče da pešači.
<BR>&nbsp;&nbsp;&nbsp;&nbsp;&nbsp;"Čekaj", pozva glas, ženski.
<BR>&nbsp;&nbsp;&nbsp;&nbsp;&nbsp;Na izlazu jedne zgrade pojavi se žena umotana u krzna i pođe žurno, visokim potpeticama tupkajući po pločniku i stvarajući odjeke. Džek stade.
<BR>&nbsp;&nbsp;&nbsp;&nbsp;&nbsp;"Pa, nije ispalo tako loše, sve u svemu", reče ona, sustižući ga, bez daha. "Hvala Bogu da se završilo; bio si tako napet - osećala sam to celo veče. Arni je strašno uznemiren vestima o Ko-opu; oni su tako bogati i moćni, pa se on oseti tako malen."
<BR>&nbsp;&nbsp;&nbsp;&nbsp;&nbsp;Zajedno su šetali, ne u nekom naročitom pravcu; devojka se oslanjala o njegovu ruku.
<BR>&nbsp;&nbsp;&nbsp;&nbsp;&nbsp;"Jeste rekao", reče ona, "da će te zadržati kao servisera; sigurna sam da to misli ozbiljno. Ali je ogorčen, Džek. Ogorčen skroz-naskroz. Znam da je tako."
<BR>&nbsp;&nbsp;&nbsp;&nbsp;&nbsp;On pokuša da se priseti, ali ne uspe.
<BR>&nbsp;&nbsp;&nbsp;&nbsp;&nbsp;"Reci nešto", preklinjala je Dorin.
<BR>&nbsp;&nbsp;&nbsp;&nbsp;&nbsp;Trenutak-dva kasnije, on reče: "Arni bi bio... gadan neprijatelj."
<BR>&nbsp;&nbsp;&nbsp;&nbsp;&nbsp;"Bojim se da je tako." Ona diže pogled ka njegovom licu. "Hoćemo kod mene? Ili da svratimo negde, na piće?"
<BR>&nbsp;&nbsp;&nbsp;&nbsp;&nbsp;"Hajde samo da se šetamo", reče Džek Bolen.
<BR>&nbsp;&nbsp;&nbsp;&nbsp;&nbsp;"Da li me i sad voliš?"
<BR>&nbsp;&nbsp;&nbsp;&nbsp;&nbsp;"Naravno", reče on.
<BR>&nbsp;&nbsp;&nbsp;&nbsp;&nbsp;"Da li se bojiš Arnija? On bi mogao pokušati da ti se osveti, jer... on ne razume ono o tvom ocu; on misli da si ti na nekom nivou sigurno..." Odmahnu glavom. "Džek, on će pokušati da ti se osveti; smatra te krivim. On je tako bogomprokleto primitivan."
<BR>&nbsp;&nbsp;&nbsp;&nbsp;&nbsp;"Da", reče Džek.
<BR>&nbsp;&nbsp;&nbsp;&nbsp;&nbsp;"Pa, kaži nešto", reče Dorin. "Sav si kao od drveta, kao da nisi živ. Zar je toliko strašno bilo? Nije. A? Izgledalo je da si se sabrao."
<BR>&nbsp;&nbsp;&nbsp;&nbsp;&nbsp;On, sa naporom, reče: "Ja se... ne bojim njegovih postupaka."
<BR>&nbsp;&nbsp;&nbsp;&nbsp;&nbsp;"Da li bi ostavio svoju ženu zbog mene, Džek? Rekao si da me voliš. Možda bismo mogli emigrirati na Zemlju, ili tako nešto."
<BR>&nbsp;&nbsp;&nbsp;&nbsp;&nbsp;Zajedno nastaviše da lutaju.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
