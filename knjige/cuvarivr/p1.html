<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VREMENSKA PATROLA
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Potreban je veći broj muškaraca izmedu 21 i 40 godina, sa vojničkim ili tehničkim iskustvom, dobro građenih; prednost imaju neoženjeni; visoka plata, putovanja u inostranstvo. Preduzeće za tehničke studije, Istočna 45. ulica 305; 9-12 i 14-18 časova.
<BR>
<BR>&nbsp;&nbsp;&nbsp;&nbsp;&nbsp;"Kao što vidite, ovaj posao je malo neobičan i poverljiv", reče Gordon. "Nadam se da možete čuvati tajnu."
<BR>&nbsp;&nbsp;&nbsp;&nbsp;&nbsp;"Zavisi od tajne", odgovori Mans Everard.
<BR>&nbsp;&nbsp;&nbsp;&nbsp;&nbsp;Gordon se osmehnuo. Osmeh mu je bio čudan; takvu liniju usana Everard još nije video. Sa lakoćom je vladao američkim engleskim; nosio je odelo koje se svakodnevno sreće po kancelarijama; ipak je delovao strano. Nije to bilo samo njegovo tamnoputo, golobrado lice, ni nesklad između kosih, azijatskih očiju i uskog arijevskog nosa. Bilo je tu još nečeg što nije moglo da se odredi.
<BR>&nbsp;&nbsp;&nbsp;&nbsp;&nbsp;"Nije reč o špijunaži, ako ste na to mislili", reče.
<BR>&nbsp;&nbsp;&nbsp;&nbsp;&nbsp;Everard se oseti nelagodno. "Izvinite. Nemojte misliti da je i mene zahvatila opšta histerija. Pored toga, nikada nisam ni dolazio u dodir s poverljivim stvarima. Govorili ste o aktivnostima u inostranstvu... a kakva je situacija - bojim se da mi ne oduzmu pasoš. Nadam se da me shvatate."
<BR>&nbsp;&nbsp;&nbsp;&nbsp;&nbsp;Bio je krupan, visokih ramena, pomalo ogrubelog lica i kratko podšišane smeđe kose. Na stolu su ležali njegovi dokumenti: potvrda o učešću u ratu i nekoliko preporuka iz preduzeća u kojima je radio kao inženjer. Gordon ih je jedva pogledao.
<BR>&nbsp;&nbsp;&nbsp;&nbsp;&nbsp;Kancelarija je bila obična: pisaći sto, nekoliko stolica, polica sa fasciklama, dvoja vrata; kroz prozor, šest spratova niže, čula se buka njujorške ulice.
<BR>&nbsp;&nbsp;&nbsp;&nbsp;&nbsp;"Nezavisan ste duh", govorio je čovek za pisaćim stolom. "To mi se sviđa. Mnogi koji dolaze ovamo uvijaju se kao da mole da ih udarite nogom. Svakako, sa vašom strukom još ne morate očajavati. Posao uvek možete dobiti i pored... mislim da se to sada zove prilagođavanje novoj tehnologiji."
<BR>&nbsp;&nbsp;&nbsp;&nbsp;&nbsp;"Zainteresovao me je oglas", reče Everard. "Kao što vidite, radio sam već u inostranstvu i voleo bih opet da putujem. Ali, pravo da vam kažem, još nemam nikakvu predstavu o tome čime se vaše preduzeće, u stvari, bavi."
<BR>&nbsp;&nbsp;&nbsp;&nbsp;&nbsp;"Radimo mnoge stvari", reče Gordon. "Da vidim... učestvovali ste u borbama u Francuskoj i Nemačkoj." Everard se trže; u dokumentima su se nalazile i potvrde o odlikovanjima koja je dobio, ali se mogao zakleti da Gordon nije stigao da ih vidi.
<BR>&nbsp;&nbsp;&nbsp;&nbsp;&nbsp;"Dobro... uhvatite se, molim vas, za naslon za ruke na vašoj stolici. Hvala. Kako reagujete na fizičku opasnost?"
<BR>&nbsp;&nbsp;&nbsp;&nbsp;&nbsp;Everard se naljuti. "Zašto me..."
<BR>&nbsp;&nbsp;&nbsp;&nbsp;&nbsp;Gordon je gledao u neki aparat pred sobom: bila je to obična kutija sa skalom, kazaljkom i nekoliko dugmeta. "Dobro. Šta mislite o internacionalizmu?"
<BR>&nbsp;&nbsp;&nbsp;&nbsp;&nbsp;"Slušajte vi..."
<BR>&nbsp;&nbsp;&nbsp;&nbsp;&nbsp;"O komunizmu? O fašizmu? O ženama? Kakve su vam lične ambicije?... To je sve. Ne morate odgovarati."
<BR>&nbsp;&nbsp;&nbsp;&nbsp;&nbsp;"Šta vam to sad znači?" planu Everard.
<BR>&nbsp;&nbsp;&nbsp;&nbsp;&nbsp;"Psihološko testiranje. Nemojte tome pridavati značaj. Vaši stavovi me se ne tiču, interesuje me samo psihološka orijentacija." Gordon se zavalio u stolicu. "Do sada ste vrlo perspektivni. Evo o čemu je reč: kao što rekoh naš posao je vrlo poverljive prirode. Pripremamo iznenađenje svojim konkurentima." Nasmejao se. "Možete me tužiti federalnoj policiji, ako želite. Već su nas ispitivali i utvrdili da smo čisti. Reći će vam da se stvarno bavimo finansijskim transakcijama i tehničkim poslovima po celom svetu. Međutim, taj posao ima još jednu komponentu za koju su nam sada potrebni ljudi. Dobićete sto dolara ako se podvrgnete testovima u susednoj sobi. Trajaće oko tri sata. Ako ne prođete, rastaćemo se. Ako prođete, primićemo vas, reći vam sve i početi sa obukom. Pristajete?"
<BR>&nbsp;&nbsp;&nbsp;&nbsp;&nbsp;Everard je oklevao. Išlo je i suviše na brzinu. Šta se krilo iza ove kancelarije i ovog učtivog stranca? Ipak...
<BR>&nbsp;&nbsp;&nbsp;&nbsp;&nbsp;Odlučio se. "Stupiću u službu tek kada mi budete rekli čime se bavite."
<BR>&nbsp;&nbsp;&nbsp;&nbsp;&nbsp;"Kako hoćete", klimnu Gordon glavom. "Testovi će pokazati da li ste podobni ili ne. Koristimo vrlo složenu tehnologiju."
<BR>&nbsp;&nbsp;&nbsp;&nbsp;&nbsp;To je bila istina. Everard se nešto razumeo u modernu psihologiju, u encefalograf, u testove asocijacija... ali nije mogao da prepozna nijedan od instrumenata koji su tiho zujali i treptali oko njega. Pitanja koja mu je jedno za drugim postavljao ćelavi tehničar, bezizražajnog lica i neodređenih godina, na lošem engleskom, činila su mu se potpuno bespredmetna. Nije shvatio ni čemu služi metalna kaciga koju su mu natakli, sa čime je bila povezana...
<BR>&nbsp;&nbsp;&nbsp;&nbsp;&nbsp;Pogledao je u signalne table: brojevi i slova nisu ga podsećali ni na jedan poznati jezik: ni engleski, ni francuski, ni ruski, ni grčki, ni kineski. Ni na šta što bi pripadalo 1954. godini. Polako je možda već tada počeo da shvata.
<BR>&nbsp;&nbsp;&nbsp;&nbsp;&nbsp;Što su testovi dalje odmicali, u njemu je sve više raslo čudno saznanje o samom sebi. Manson Emert Everard, star 30 godina, bivši inženjerijski poručnik američke vojske; radio kao konstruktor i pogonski inženjer u Americi, Švedskoj i u arapskom svetu; neoženjen, mada je sve češće zavideo oženjenim prijateljima; bez stalne devojke, bez porodičnih obaveza; pomalo bibliofil; strastan pokeraš; bavio se jedrenjem, jahanjem i streljaštvom, a na letovanju logorovanjem i pecanjem. Svega toga je on bio svestan i ranije, ali kao izolovanih činjenica. Čudno mu je bilo to iznenadno saznanje o sebi kao integralnoj ličnosti, svest da je svaka njegova osobina bila neodvojiva komponenta opšte celine.
<BR>&nbsp;&nbsp;&nbsp;&nbsp;&nbsp;Ustao je iscrpljen i mokar od znoja. Gordon mu je ponudio cigaretu i počeo da prelistava kodirane papire koje mu je doneo tehničar. Povemeno bi promrmljao: "...zet-20 kortikalno... neizdiferencirana evaluacija... psihička reakcija na antitoksin... slabost u centralnoj koordinaciji..." Izgovor mu se promenio. Everard nikada nije čuo da stranci tako izgovaraju engleske samoglasnike, mada je dosta proputovao.
<BR>&nbsp;&nbsp;&nbsp;&nbsp;&nbsp;Prošlo je pola sata. Everarda je nerviralo što se prema njemu ponašaju kao prema đačiću, ali ga je radoznalost sprečavala da nešto kaže. Na kraju se Gordon zadovoljno osmehnuo svojim preterano belim zubima. "Konačno! Znate li da sam morao da odbijem već dvadeset i četiri kandidata. Ali vi ste zaista sasvim podobni."
<BR>&nbsp;&nbsp;&nbsp;&nbsp;&nbsp;"Podoban? Za šta?" Everard se nagnuo napred, osećajući kako mu se puls ubrzava.
<BR>&nbsp;&nbsp;&nbsp;&nbsp;&nbsp;"Za patrolu. Bićete neka vrsta policajca."
<BR>&nbsp;&nbsp;&nbsp;&nbsp;&nbsp;"Policajca? Gde?"
<BR>&nbsp;&nbsp;&nbsp;&nbsp;&nbsp;"Svuda. I svagda. Pripremite se za šok."
<BR>&nbsp;&nbsp;&nbsp;&nbsp;&nbsp;"Vidite, naše preduzeće, iako potpuno legalno, samo je paravan i izvor prihoda. Naš stvarni posao je patroliranje vremenom."
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Akademija je bila na američkom zapadu. Pored toga, bila je u periodu oligocena, u dobu šuma i livada, kada su čovekovi preci, glodari, bežali ispred nogu džinovskih sisara. Sagrađena je pre hiljadu i služiće još pola miliona godina - koliko je potrebno da se u njoj obuči dovoljan broj ljudi za vremensku patrolu - a onda će je pažljivo srušiti, tako da od nje ne ostane nikakvog traga. Kasnije će tu biti glečeri, nastaće ljudi, a 19352. godine nove ere (7841. godine posle Morenskog trijumfa) ti ljudi će pronaći načina da putuju kroz vreme i vratiće se u oligocen da osnuju Akademiju.
<BR>&nbsp;&nbsp;&nbsp;&nbsp;&nbsp;Akademija je bila smeštena u kompleksu dugačkih niskih zgrada skladnih linija i raznih boja, koje su se prostirale duž livada oivičenih ogromnim stablima. Iza nje su se brežuljci i šume talasali prema širokoj blatnjavoj reci. Noću se čulo urlanje titanotera ili udaljena rika tigrova sa sabljastim zubima.
<BR>&nbsp;&nbsp;&nbsp;&nbsp;&nbsp;Everard je izišao iz svoga vremeplova - velikog bezobličnog metalnog sanduka. Grlo mu se bilo osušilo i osećao se kao prvog dana u vojsci, pre dvanaest godina - u stvari, kroz petnaest do dvadeset miliona godina - usamljen i bespomoćan, smišljajući neki izgovor koji će mu omogućiti da se časno vrati kući. Ni pogled na pedesetak mladića i devojaka koji su izlazili iz svojih vremeplova nije mu doneo utehu. Regruti su se polako okupljali. Niko nije govorio; stajali su i tupo gledali jedno u drugo. Odela, haljine i frizure odgovarali su raznim pravcima u modi četrdesetih i pedesetih godina dvadesetog veka. Odakle li je samo ona devojka u uskim dugačkim pantalonama koje su se prelivale u duginim bojama, sa zelenim karminom na usnama i čudesno talasastom plavom kosom? Ne, od kada je?
<BR>&nbsp;&nbsp;&nbsp;&nbsp;&nbsp;Kraj njega je stajao čovek od oko dvadeset pet godina: očigledno Englez, sudeći po otrcanom sakou od tvida i uskom mršavom licu. Izgledalo je kao da pod uglađenom spoljašnošću skriva duboku gorčinu. "Zdravo", reče Everard. "Mogli bismo već i da se upoznamo." Rekao je ko je i odakle je.
<BR>&nbsp;&nbsp;&nbsp;&nbsp;&nbsp;"Čarls Vajtkoum, London, 1947. godina", odgovori ovaj stidljivo. "Upravo sam demobilisan - iz ratnog vazduhoplovstva - a ovo mi se učinilo kao dobra prilika. Sada više nisam siguran."
<BR>&nbsp;&nbsp;&nbsp;&nbsp;&nbsp;"Možda i jeste", reče Everard, misleći na platu. Za početak - petnaest hiljada, godišnje. Stvarno, kako su računali godinu? Verovatno prema životnom veku čoveka.
<BR>&nbsp;&nbsp;&nbsp;&nbsp;&nbsp;U susret im je išao neki čovek. Bio je vitak i mlad, u pripijenoj sivoj uniformi i tamnoplavom ogrtaču koji je bleskao kao da su u njega utkane zvezde. Lice mu je bilo prijatno, nasmejano i veselo. Obratio im se na engleskom, bez stranog naglaska: "Zdravo. Dobro došli u Akademiju. Pretpostavljam da svi govorite engleski?" Everard je gledao u nekog čoveka u jadnim ostacima nemačke uniforme. Bio je tu i jedan Indus i još nekolicina iz raznih zemalja.
<BR>&nbsp;&nbsp;&nbsp;&nbsp;&nbsp;"Onda ćemo govoriti engleski dok svi ne naučite temporalni." Stajao je pred njima ovlaš podbočen. "Zovem se Dard Kelm. Rođen sam... čekajte, 9537. godine po hrišćanskom kalendaru, ali sam stručnjak za vaš period. On se proteže od 1850. do 1975. godine. Svaki od vas dolazi iz neke godine ovog perioda. Biću vaš zvanični zid plača, ukoliko nešto krene nizbrdo.
<BR>&nbsp;&nbsp;&nbsp;&nbsp;&nbsp;Ovde se ne postupa na način kakav ste verovatno očekivali. Mi ne proizvodimo kadrove masovno, pa ne primenjujemo školsku ili vojničku disciplinu. Svaki od vas će imati i individualnu i zajedničku nastavu. Nema potrebe da kažnjavamo za neuspeh u učenju, jer su preliminarni testovi pokazali da ga neće ni biti; time se i mogućnost neuspeha u poslu svodi na minimum. Zrelost svakog od vas je visoko ocenjena u okviru vaše sredine. Međutim, razlike u sposobnostima zahtevaju individualnu nastavu, da bi se svaki pojedinac razvio do maksimuma.
<BR>&nbsp;&nbsp;&nbsp;&nbsp;&nbsp;Kod nas nema nikakvih formalnosti osim uobičajenog pristojnog ponašanja. Imaćete prilike za rekreaciju, kao i za učenje. Od vas se ne očekuje više nego što možete pružiti. Želim da napomenem da su mogućnosti za lov i ribolov i u ovoj okolini dobre, a ako odletite nekoliko stotina milja odavde, fantastične su.
<BR>&nbsp;&nbsp;&nbsp;&nbsp;&nbsp;Ako nemate nikakvih pitanja, pođite sa mnom da vas smestim."
<BR>&nbsp;&nbsp;&nbsp;&nbsp;&nbsp;Dard Kelm im je pokazao opremu jedne tipične sobe. Izgledala je onako kako je zamišljeno u 2000. godini: udoban nameštaj koji se lako prilagođava svim potrebama, ekrani na kojima se može prikazivati ogromno bogatstvo biblioteke u audio i video snimcima. I dalje ništa suviše novo. Svaki pitomac je dobio zasebnu sobu u zgradi internata; obroci su servirani u zajedničkoj trpezariji, ali su se mogli organizovati i obedi u manjim grupama. Everard je osećao kako mu napetost popušta.
<BR>&nbsp;&nbsp;&nbsp;&nbsp;&nbsp;Priređen je banket za nove pitomce. Jela su bila poznata, ali ne i tihe mašine koje su se dokotrljale da bi ih poslužile. Bilo je vina, piva i dosta duvana. Verovatno im je nešto stavljeno u jelo, pa se i Everard osećao euforično kao i ostali. Banket je završen time što je Everard lupao po klaviru u ritmu bugi-vugija, a ostali su urlali iz petnih žila, pokušavajući da pogode melodiju.
<BR>&nbsp;&nbsp;&nbsp;&nbsp;&nbsp;Samo je Čarsl Vajtkoum ostao povučen, pijuckajući u uglu. Dard Kelm ga je neprestano posmatrao, ali nije pokušavao da ga navede da se pridruži ostalima.
<BR>&nbsp;&nbsp;&nbsp;&nbsp;&nbsp;Everardu se činilo da će mu se svideti u Akademiji. Posao, organizacija i svrha su mu još bili magloviti.
<BR>
<BR>&nbsp;&nbsp;&nbsp;&nbsp;&nbsp;"Putovanje kroz vreme je otkriveno u doba raspada Horitske heresarhije. Za sada je dovoljno da kažem da su to bila burna vremena, da je komercijalna i genetska konkurencija dovodila do pravih ratova između gigantskih korporacija, da se nisu birala sredstva, a da su vlade tadašnjih država bile pioni u velikoj galaktičkoj igri. Vremenski efekat je pronađen kao nuzprodukt istraživanja momentalnog transporta, čije matematičko prikazivanje zahteva beskonačno diskontinuirane funkcije... isto važi i za putovanje u prošlost. Sada se nećemo upuštati u teoriju - nju ćete učiti na časovima fizike - samo ćemo pomenuti da ona obuhvata koncepciju odnosa beskonačnih vrednosti u kontinuumu 4N dimenzija, pri čemu N predstavlja ukupan broj čestica u svemiru.
<BR>&nbsp;&nbsp;&nbsp;&nbsp;&nbsp;Grupa koja je ovo otkrila, takozvana Devetorica, svakako je bila svesna svih mogućnosti koje ovo otkriće pruža. I to ne samo poslovnih - možete zamisliti šta je to značilo za trgovinu, rudarstvo i druge oblasti - već i da zada smrtni udarac svojim neprijateljima. Jer, vreme je varijabilno, prošlost se može menjati..."
<BR>&nbsp;&nbsp;&nbsp;&nbsp;&nbsp;"Imam jedno pitanje!" To je bila devojka iz 1972. godine, Elizabet Grej, jedan od perspektivnih mladih fizičara svoga vremena.
<BR>&nbsp;&nbsp;&nbsp;&nbsp;&nbsp;"Izvolite", reče Kelm ljubazno.
<BR>&nbsp;&nbsp;&nbsp;&nbsp;&nbsp;"Čini mi se da opisujete situaciju koja je logički nemoguća. Prihvatam mogućnost putovanja kroz vreme, jer sam ovde, ali se jedan događaj ne može u isto vreme i dogoditi i ne dogoditi. To je kontradiktorno."
<BR>&nbsp;&nbsp;&nbsp;&nbsp;&nbsp;"U pravu ste ukoliko insistirate na logici koja se ne vrednuje na principu alef-sub-alef", odgovori Kelm. "Evo šta se dešava: pretpostavimo da se ja vratim u vremenu i sprečim da se vaši otac i majka upoznaju. Vi se nikada ne biste rodili. Taj deo istorije bi glasio drugačije, mada bi u meni ostalo sećanje na prvobitno stanje."
<BR>&nbsp;&nbsp;&nbsp;&nbsp;&nbsp;"A ako biste to učinili u svom slučaju?" upita Elizabet. "Da li biste onda prestali da postojite?"
<BR>&nbsp;&nbsp;&nbsp;&nbsp;&nbsp;"Ne bih, jer bih pripadao onom delu istorije koji je prethodio mojoj intervenciji. Da se vratimo na vaš slučaj. Kada biste se vratili u, recimo, 1946. godinu i sprečili venčanje svojih roditelja 1947, vi biste ipak postojali te godine; ne bi ste prestali da postojite zato što ste vi uticali na događaje. Isto bi se desilo čak i kada biste u 1946. godini proveli samo jedan mikrosekund pre nego što ćete ubiti čoveka koji je trebalo da postane vaš otac."
<BR>&nbsp;&nbsp;&nbsp;&nbsp;&nbsp;"Ali, onda bih postojala bez... bez porekla!" protestvovala je. "Iza sebe bih imala deo života, i uspomena, i... sve... a sve to postalo ni iz čega."
<BR>&nbsp;&nbsp;&nbsp;&nbsp;&nbsp;Kelm sleže ramenima. "Pa šta? Vi insistirate na tome da zakon uzročnosti, ili tačnije zakon o održanju energije, sadrži samo kontinualne funkcije. Međutim, diskontinuitet je sasvim moguć."
<BR>&nbsp;&nbsp;&nbsp;&nbsp;&nbsp;Nasmejao se i oslonio na katedru. "Naravno, nije sve moguće. Ne biste mogli biti, na primer, svoja majka, zbog genetskih zakona. Ako biste se vratili i udali za svoga oca, deca bi vam bila drugačija, nijedno identično vama, jer bi svako imalo samo polovinu vaših hromozoma."
<BR>&nbsp;&nbsp;&nbsp;&nbsp;&nbsp;Nakašljao se: "Ali, da se ne udaljavamo od teme. Detalje ćete učiti na drugim časovima. Ja vam dajem samo opšte okvire. Da nastavimo. Devetorica su shvatila da mogu da se vrate u prošlost i na vreme spreče neprijatelja čak i da onemoguće njegovo rođenje. Ali su se pojavili Danelijanci."
<BR>&nbsp;&nbsp;&nbsp;&nbsp;&nbsp;Napustio ga je njegov veseli, polušaljivi način govora; izgledao je kao neko ko je naišao na nepoznato. Nastavio je tišim glasom. "Danelijanci su deo budućnosti, naše budućnosti, koja je više od milion godina udaljena od mene. Čovek je evoluirao u nešto... nešto što se ne može opisati. Verovatno se nikada nećete susresti sa Danelijancima. A ako do toga i dođe... biće to neprijatan doživljaj. Oni nisu ni zli, ni dobri; oni su tako daleko od onih insektojeda koji će biti naši preci. Nije prijatno suočiti se sa takvom istinom.
<BR>&nbsp;&nbsp;&nbsp;&nbsp;&nbsp;Oni se jednostavno brinu o zaštiti sopstvene egzistencije. Putovanje kroz vreme je već dugo bilo poznato kada su oni nastali, a nerazboriti i gramzivi ljudi imali su nebrojene mogućnosti da se vraćaju u prošlost i potpuno poremete istoriju. Danelijanci nisu zabranili putovanje kroz vreme - ono je bilo deo kompleksa koji je doveo do njihovog nastanka - ali su bili prinuđeni da ga kontrolišu. Devetorica su bila osujećena u sprovođenju svojih planova. Tako je obrazovana patrola, sa zadatkom da održava red na drumovima vremena.
<BR>&nbsp;&nbsp;&nbsp;&nbsp;&nbsp;Vi ćete uglavnom delovati u okviru svoga perioda, sem ako neko od vas dobije status slobodnog redara. Vodićete normalan život, imaćete porodice i prijatelje kao i svi drugi; kao nagradu za tajni deo svoga života imaćete dobru platu, zaštitu, povremeni odmor u vrlo zanimljivim mestima i zadovoljstvo zbog izvanredno korisnog posla. Međutim, uvek ćete biti u pripravnosti. Neki put ćete pomagati putnicima kroz vreme koji su zapali u teškoće. Povremeno ćete dobiti zadatak da onemogućite potencijalne političke, vojne ili ekonomske konkvistadore. Ponekad će se patrola pomiriti sa počinjenom štetom i truditi se da u kasnijim periodima dovede do okolnosti koje će istoriju vratiti na željeni kolosek. Želim vam mnogo sreće."
<BR>
<BR>&nbsp;&nbsp;&nbsp;&nbsp;&nbsp;Prvi deo obuke bio je posvećen telesnom i psihičkom vaspitanju. Everard nikada dosad nije primećivao kako ga je dotadašnji način života i telesno i duhovno ubogaljivao; kako je postigao samo polovinu onoga što je mogao postići. To saznanje mu je teško palo. Kasnije ga je oduševljavala svest o potpunoj kontroli nad svojim mišićima, o tome da su mu se osećanja o brzini i tačnosti svesnog razmišljanja produbila zahvaljujući samodisciplini.
<BR>&nbsp;&nbsp;&nbsp;&nbsp;&nbsp;Tokom obuke bio je uslovljen da ni pod kojim okolnostima nije bio u stanju da oda nijednu tajnu patrole neovlašćenim licima.
<BR>&nbsp;&nbsp;&nbsp;&nbsp;&nbsp;Temporalni, veštački stvoreni jezik na kome su se sporazumevali redari patrole iz svih perioda, bio je čudo logički organizovane izražajnosti.
<BR>&nbsp;&nbsp;&nbsp;&nbsp;&nbsp;Everard je bio uobrazio da je vešt borac; sada je morao od početka da uči zahvate i oružja iz razdoblja koje je obuhvatalo pedeset hiljada godina; od mača bronzanog doba pa sve do cikličnog eksploziva koji može da uništi ceo kontinent. Kada se bude vratio u svoj period dobiće ograničeni arsenal; međutim, može se desiti da ga pošalju u druge periode, a retko je davana dozvola za nošenje oružja koje ne odgovara vremenu u kome dejstvuje.
<BR>&nbsp;&nbsp;&nbsp;&nbsp;&nbsp;Proučavao je istoriju, umetnost i filozofiju. Pored toga učio je i pojedinosti o dijalektima i ponašanju ljudi iz perioda od 1850. do 1975. godine. Ukoliko bude putovao u druge periode, znanje o njima će mu dati hipnotički kondicionator. Ovakve naprave omogućile su mu da završi obuku za svega tri meseca.
<BR>&nbsp;&nbsp;&nbsp;&nbsp;&nbsp;Saznao je kako je patrola organizovana. 'Na vrhu' se nalazila tajanstvena danelijanska civilizacija, sa kojom je patrola imala vrlo malo direktnih kontakata. Patrola je organizovana na vojničkom principu, sa činovima, mada bez posebnih formalnosti. Istorija je podeljena u miljee. Svaki milje je imao direkciju u najznačajnijem gradu odabranog dvadesetogodišnjeg perioda (koja se prividno bavila nekom pogodnom aktivnošću, kao što je trgovina), i veći broj filijala. U njegovo vreme postojala su tri miljea: Zapadni svet, sa direkcijom u Londonu, Rusija, sa direkcijom u Moskvi i Azija, sa direkcijom u Pejpingu. Vremenski, direkcije su postojale u razdoblju od 1890. do 1910. godine, kada je bilo lakše prikriti ih nego u kasnijim decenijama. Obični agenti vodili su normalan život u svom vremenu i imali redovno zaposlenje. Veze između godina održavane su pomoću malih vremenskih kaseta ili kurira.
<BR>&nbsp;&nbsp;&nbsp;&nbsp;&nbsp;Sveukupnost organizacije bila je toliko ogromna da Everard nije bio u stanju da je potpuno shvati. Potpuno je shvatio samo to da ulazi u nešto novo i uzbudljivo...
<BR>&nbsp;&nbsp;&nbsp;&nbsp;&nbsp;Instruktori su bili ljubazni i spremni da odgovaraju na sva pitanja. Prosedi veteran koji ih je obučavao u upravljanju svemirskim letelicama učestvovao je u Marsovskom ratu 3890. godine. "Prilično brzo shvatate", govorio im je. "Da znate samo kako je teško sa preindustrijskim ljudima. Već smo izgubili nadu da ih možemo naučiti ičemu sem rudimentarnim stvarima. Imao sam jednog Rimljanina iz Cezarovog doba, bio je bistar momak, ali mu nikako nije išlo u glavu da sa mašinom ne može kao sa konjem. A Vavilonjanima putovanje kroz vreme nikako da prodre u njihovu sliku sveta. Za njih moramo koristiti priče o borbi bogova."
<BR>&nbsp;&nbsp;&nbsp;&nbsp;&nbsp;"A kakve priče koristite za nas?" upita Vajtkoum.
<BR>&nbsp;&nbsp;&nbsp;&nbsp;&nbsp;Astronaut ga pogleda iskosa. "Istinu", reče. "Onoliko istine koliko možete primiti."
<BR>&nbsp;&nbsp;&nbsp;&nbsp;&nbsp;"Kako ste došli na ovaj posao?"
<BR>&nbsp;&nbsp;&nbsp;&nbsp;&nbsp;"Oborili su me iznad Jupitera. Od mene nije bogzna šta ostalo. Pokupili su me, napravili mi novo telo... a kako niko od mojih nije preživeo i pošto su me smatrali mrtvim, nije imalo smisla vraćati se kući. Nije baš zabavno živeti pod režimom Usmerivačkih snaga. Tako sam prihvatio ovaj posao. Dobro društvo, lak život, odsustva u raznim erama." Nasmejao se. "Da znate samo kako je u dekadentnoj fazi Trećeg matrijarhata! To je provod!"
<BR>&nbsp;&nbsp;&nbsp;&nbsp;&nbsp;Everard ne reče ništa. I suviše ga je impresionirala vizija Zemlje, ogromne u svojoj vrtnji naspram zvezda.
<BR>&nbsp;&nbsp;&nbsp;&nbsp;&nbsp;Everard se sprijateljio sa ostalim mladićima i devojkama. Bili su mu slični: za patrolu su birani samo hrabri i inteligentni. U nekoliko slućajeva došlo je i do ljubavi. I taj problem je rešavan: brak je omogućen tako što bi bračni par odabrao jednu godinu u kojoj bi započeo život u dvoje. I Everard je voleo žene, ali se nije upuštao.
<BR>&nbsp;&nbsp;&nbsp;&nbsp;&nbsp;Začudo, najprisnije prijateljstvo sklopio je sa ćutljivim i nedruželjubivim Vajtkoumom. Nešto ga je privlačilo tom Englezu koji je bio vrlo obrazovan, beskrajno dobar i nekako izgubljen.
<BR>&nbsp;&nbsp;&nbsp;&nbsp;&nbsp;Jednog dana su izjahali jer je Everard želeo da ulovi mamuta.
<BR>&nbsp;&nbsp;&nbsp;&nbsp;&nbsp;"Čudno je da nam dozvoljavaju lov", primetio je Amerikanac. "Zamisli da ubijem nekog maheroda koji je prvobitno bio predodređen da pojede nekog čovekovog insektojeda, prapretka. Zar to ne bi izmenilo celokupnu budućnost?"
<BR>&nbsp;&nbsp;&nbsp;&nbsp;&nbsp;"Ne bi", odgovorio je Vajtkoum, koji je brže uznapredovao u teoriji putovanja kroz vreme. "Zamisli kontinuum kao mrežu čvrstih gumenih kaiševa. Teško ćeš joj promeniti oblik: kako god je povučeš, ona se vraća u svoj prvobitni položaj. Pojedini insektojedi nisu bitni; ljudi su proizvod genetske evolucije cele vrste.
<BR>&nbsp;&nbsp;&nbsp;&nbsp;&nbsp;Prema tome, ako bi ubio jednu ovcu u srednjem veku, ne bih time uništio sve njeno potomstvo koje je postojalo 1940. godine. To potomstvo bi i dalje ostalo, istovetno do poslednjeg gena, i pored toga što je imalo druge pretke. Nakon tako dugog vremenskog perioda, sve ovce, ili svi ljudi, su potomci svih ranijih ovaca ili ljudi. To je, vidiš, kompenzacija; u evolucionom lancu je neki drugi predak dao one gene koje si ti eliminisao.
<BR>&nbsp;&nbsp;&nbsp;&nbsp;&nbsp;Slično tome, ako bi se vratio u prošlost i sprečio Buta da ubije Linkolna, ukoliko ne bi preduzeo sve moguće mere predostrožnosti, možda bi neko drugi pucao na Linkolna a ispalo bi da je But bio nevino optužen.
<BR>&nbsp;&nbsp;&nbsp;&nbsp;&nbsp;Zahvaljujući toj elastičnosti vremena, putovanje kroz vreme nije potpuno zabranjeno. Ako želiš da izmeniš prošlost, moraš pogoditi pravi način, a to obično zahteva vrlo mnogo napora."
<BR>&nbsp;&nbsp;&nbsp;&nbsp;&nbsp;Stisnuo je usne. "Ovde nas indoktriniraju! Stalno nam ponavljaju da ćemo biti kažnjeni ukoliko nešto samoinicijativno promenimo. Ne daju mi da se vratim u prošlost i ubijem onog manijaka Hitlera dok je još u kolevci. Moram da ga pustim da odraste, da počne rat i ubije mi verenicu."
<BR>&nbsp;&nbsp;&nbsp;&nbsp;&nbsp;Jedno vreme su jahali ćutke. Čulo se samo škripanje sedla i šuštanje visoke trave. Napokon Everard reče: "Žao mi je. Hoćeš li da razgovaramo o tome?"
<BR>&nbsp;&nbsp;&nbsp;&nbsp;&nbsp;"Hoću, samo nema bogzna šta da se kaže. Bila je u protivvazdušnoj odbrani... zvala se Meri Nelzon. Posle rata je trebalo da se venčamo. 17. novembra 1944. - datum ću pamtiti dok sam živ - bila je u Londonu. Poginula je od fau-bombe. Otišla je u susednu kuću - bila je na odsustvu, kod majke, u londonskom kvartu Stritam. Kuća u susedstvu je sravnjena sa zemljom a njena je ostala netaknuta."
<BR>&nbsp;&nbsp;&nbsp;&nbsp;&nbsp;Lice mu je prebledelo a pogled se ukočio. "Teško ću izdržati da se ne vratim... bar nekoliko godina unazad... samo da je vidim pre nego što će poginuti. Još samo jednom... Ali, neću se usuditi!"
<BR>&nbsp;&nbsp;&nbsp;&nbsp;&nbsp;Everard mu je nespretno položio ruku na rame; nastavili su da jašu u tišini.
<BR>
<BR>&nbsp;&nbsp;&nbsp;&nbsp;&nbsp;Pitomci su napredovali, svaki svojim tempom, ali je vremena bilo dovoljno da svi završe istovremeno. Posle kratke svečanosti priređen je oproštajni ručak. Rastali su se uz vatrena obećanja da će se ponovo sakupiti. Svaki je vraćen u godinu iz koje je došao, u isti trenutak.
<BR>&nbsp;&nbsp;&nbsp;&nbsp;&nbsp;Everard je primio Gordonova čestitanja, dobio spisak agenata savremenika (od kojih je nekolicina radila u kontraobaveštajnoj službi) i vratio se u svoj stan. Kasnije će mu možda naći službu koja će ga približiti tajnama; za sada mu se radno mesto, zbog poreskih vlasti, zvalo 'specijalni savetnik Preduzeća za tehničke studije' a posao mu je bio da čita dnevne listove i u njima traži vesti koje se mogu odnositi na putovanje kroz vreme: i da bude u stalnoj pripravnosti.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Krupni naslovi u novinama ga više nisu uzbuđivali. Unapred je znao ishod svega što se događalo u tom tragičnom dobu. U njega se uvlačila neka tuga; shvatio je Vajtkoumovu želju da se vrati i menja istoriju.
<BR>&nbsp;&nbsp;&nbsp;&nbsp;&nbsp;Međutim, znao je da su mogućnosti pojedinca ograničene. Promene nabolje mogao bi izazvati samo zahvaljujući srećnom slučaju; najverovatnije bi sve poremetio. Da ubije Hitlera i japanske vođe! Možda bi se našao neko još gori da preuzme njihovu ulogu. Možda bi atomska energija ostala neiskorišćena i nikada ne bi došlo do veličanstvenog procvata Venerijanske renesanse. Đavo bi ga znao...
<BR>&nbsp;&nbsp;&nbsp;&nbsp;&nbsp;Pogledao je kroz prozor. Nebo je gorelo svetlostima grada; ulicom je milela užurbana, bezoblična masa pešaka i automobila; sa ovog mesta nije mogao videti vrhove oblakodera na Menhetnu ali je znao da su oni tamo, da nadmeno streme ka oblacima. A sve je to bio samo beznačajan vrtlog reke koja je nezadrživo tekla od mirnog pejzaža oligocena do nezamislive danelijanske budućnosti. Koliko je biliona, triliona ljudskih bića živelo, smejalo se, plakalo, radilo, nadalo se i umiralo u njenim talasima.
<BR>&nbsp;&nbsp;&nbsp;&nbsp;&nbsp;Uzdahnuo je i napunio lulu. Popodnevna šetnja mu nije odagnala nemir; i duhom i telom čeznuo je za akcijom. Već je bilo kasno i... Otišao je do police, nasumce uzeo knjigu i počeo da čita. Bila je to zbirka pripovedaka iz doba kraljice Viktorije i kralja Edvarda.
<BR>&nbsp;&nbsp;&nbsp;&nbsp;&nbsp;Pažnju mu privuče opis jednog istinitog događaja. Neko je otkopao staru britansku grobnicu u Adltonu, u njoj nešto čudno našao i umro. Ništa više. Možda je bilo u vezi sa putovanjem kroz vreme? Sam se sebi nasmejao.
<BR>&nbsp;&nbsp;&nbsp;&nbsp;&nbsp;Možda...
<BR>&nbsp;&nbsp;&nbsp;&nbsp;&nbsp;Gluposti! Profesionalna deformacija, pomislio je.
<BR>&nbsp;&nbsp;&nbsp;&nbsp;&nbsp;Ipak, šta ga je koštalo da proveri. Događaj se, navodno, odigrao 1894. godine u Engleskoj. Mogao bi da pogleda izdanja londonskog Tajmsa iz tog vremena. I tako ništa nije radio... Možda su mu zato i dali taj dosadan posao: da bi, od dosade, zavirivao u svaki kut.
<BR>&nbsp;&nbsp;&nbsp;&nbsp;&nbsp;Rano sutradan otišao je u gradsku biblioteku.
<BR>&nbsp;&nbsp;&nbsp;&nbsp;&nbsp;Događaj se pominjao u broju od 25. juna 1894. i u nekoliko narednih brojeva. Selo Adlton, u Kentskoj grofoviji, bilo je poznato, uglavnom, po dvorcu iz doba Džemsa I, koji je pripadao Lordu Vindemu, i po jednoj staroj grobnici. Lord, koji se amaterski bavio arheologijom, otkopao je grobnicu uz pomoć svoga rođaka, Džemsa Roterhajda, stručnjaka Britanskog muzeja. Grobnica je delovala prilično siromašno: nekoliko zarđalih i napola istrulelih predmeta, kosti ljudi i konja. Našli su i jednu, začudo dobro očuvanu škrinju sa polugama nekog metala za koji su mislili da je olovo ili legura srebra. Lord se smrtno razboleo, a simptomi su podsećali na trovanje. Roterhajdu, koji je jedva pogledao škrinju, ništa se nije dogodilo, pa je sumnja pala na njega da je otrovao lorda nekom nepoznatom orijentalnom tečnošću. Kada je lord umro, 25. juna, Skotland jard je Roterhajda stavio u pritvor. Njegova porodica angažovala je jednog čuvenog privatnog detektiva, koji je pomoću opita sa životinjama uspeo da dokaže da je optuženi bio nevin, a da su lorda ubili 'zraci smrti' koji su izlazili iz škrinje. Škrinja i njena sadržina bačeni su u Lamanš. To je bilo sve.
<BR>&nbsp;&nbsp;&nbsp;&nbsp;&nbsp;Sedeći u čitaonici, Everard je razmišljao. Podaci su bili nedovoljni, a ipak vrlo indikativni.
<BR>&nbsp;&nbsp;&nbsp;&nbsp;&nbsp;Zašto londonska centrala patrole iz doba kraljice Viktorije nije ispitala slučaj. A možda i jeste. Rezultati svakako ne bi bili oglašeni na velika zvona.
<BR>&nbsp;&nbsp;&nbsp;&nbsp;&nbsp;Ipak, dobro bi bilo da pošalje izveštaj.
<BR>&nbsp;&nbsp;&nbsp;&nbsp;&nbsp;Po povratku u stan sastavio je izveštaj, složio ga u jednu od vremenskih kaseta koje je dobio i podesio komande na londonsku centralu, 25. juna 1894. Na pritisak startnog dugmeta kaseta je nestala, ostavivši za sobom prazan prostor koji je vazduh šišteći popunio.
<BR>&nbsp;&nbsp;&nbsp;&nbsp;&nbsp;Posle nekoliko minuta kaseta se vratila. Everard je iz nje izvadio list hartije sa uredno otkucanim tekstom - naravno, pisaća mašina je već bila pronađena. Uvežbanim pogledom preleteo je preko teksta.
<BR>
<BR>&nbsp;&nbsp;&nbsp;&nbsp;&nbsp;Poštovani gospodine!
<BR>&nbsp;&nbsp;&nbsp;&nbsp;&nbsp;Dozvolite nam da potvrdimo prijem Vašega cenjenog dopisa od šestog septembra 1954. godine i da odamo priznanje Vašem zalaganju. Događaji koje pominjete upravo su započeli a mi smo trenutno prezauzeti sprečavanjem atentata na Njeno Veličanstvo, Balkanskim pitanjem, i drugim hitnim stvarima. Mi bismo mogli da se posvetimo rešavanju predmetnog problema kada posvršavamo ove hitne poslove, ali smatramo da treba izbegavati curiosa, kao npr. da budemo primećeni na dva mesta istovremeno. Zbog toga bismo bili veoma zahvalni ako biste nam Vi i još jedan obučeni britanski agent mogli priskočiti upomoć. Ukoliko ništa ne budete izvoleli javiti, biće nam čast da Vas dočekamo u našoj kancelariji u ulici Ould Osborn broj 14/B, tačno u ponoć dvadeset šestoga juna 1894.
<BR>&nbsp;&nbsp;&nbsp;&nbsp;&nbsp;Očekujući Vas ili Vašu cenjenu poruku, molimo Vas, poštovani gospodine, da i ovom prilikom izvolite primiti izraze moga osobitog poštovanja.
<BR>
<BR>&nbsp;&nbsp;&nbsp;&nbsp;&nbsp;Dž. Meinvedering.
<BR>
<BR>&nbsp;&nbsp;&nbsp;&nbsp;&nbsp;Sledile su vremensko-prostorne koordinate koje nisu nikako pristajale uz kitnjasti stil pisma.
<BR>&nbsp;&nbsp;&nbsp;&nbsp;&nbsp;Everard je telefonirao Gordonu, dobio odobrenje i dogovorio se da preuzme vremenski skuter u skladištu preduzeća. Zatim je poslao poruku Čarlsu Vajtkoumu u 1947. godinu, primio odgovor: "Čekam te" - i otišao po skuter.
<BR>&nbsp;&nbsp;&nbsp;&nbsp;&nbsp;Mašina je ličila na motocikl bez točkova i upravljača. Imala je dva sedišta i antigravitacionu pogonsku jedinicu. Everard je podesio kontrole na Vajtkoumovo vreme, pritisnuo starter i našao se u drugom skladištu.
<BR>&nbsp;&nbsp;&nbsp;&nbsp;&nbsp;Bio je u Londonu, 1947. godine. Palo mu je na pamet da je u tom istom momentu on, samo sedam godina mlađi, išao u koledž u Americi. Pojavio se Vajtkoum i stisnuo mu ruku. "Baš mi je milo što te opet vidim", rekao je. Njegovo ispijeno lice ozario je privlačan osmeh koji je Everard već poznavao. "Znači, odosmo do Viktorije."
<BR>&nbsp;&nbsp;&nbsp;&nbsp;&nbsp;"Baš tako. Uskači!" Everard je promenio komande, ovoga puta na Meinvederingovu kancelariju.
<BR>&nbsp;&nbsp;&nbsp;&nbsp;&nbsp;U sledećem momentu kancelarija je bila oko njih: hrastov nameštaj, debeo tepih, treperavo plinsko svetlo. Mogli su, naravno uvesti i električnu struju, ali je Kompanija Dalhauz i Roberts bila solidna, konzervativna trgovačka kuća. Iz fotelje je ustao lično Meinvedering i prišao da ih pozdravi. Bio je krupan i delovao snažno. Držao se ukrućeno, nosio je bakenbarde i monokl, a govorio je toliko prefinjenim oksfordskim naglaskom da ga je Everard jedva razumevao.
<BR>&nbsp;&nbsp;&nbsp;&nbsp;&nbsp;"Dobro veče, gospodo. Nadam se da ste dobro putovali. Ah, da... izvinite... gospoda su nova u ovom poslu. Na početku je uvek pomalo neugodno. Sećam se, bilo mi je grozno kada sam posetio dvadeset prvi vek... tako nebritanski, res naturae, naravno. Oprostite što vas nismo dočekali, ali u strašnoj smo gužvi. Neki fanatik, Nemac iz 1917. godine, saznao je tajnu putovanja kroz vreme od jednog neopreznog antropologa, ukrao mu vremeplov i došao u London da izvrši atentat na Njeno Veličanstvo. Spadosmo s nogu tražeći ga."
<BR>&nbsp;&nbsp;&nbsp;&nbsp;&nbsp;"Pa jeste li uspeli?" upita Vajtkoum.
<BR>&nbsp;&nbsp;&nbsp;&nbsp;&nbsp;"Naći ćemo ga. Ali da znate, gospodo, kakav je to posao kada morate raditi u tajnosti. Mislio sam da angažujem nekog privatnog detektiva, ali jedini sposoban detektiv je isuviše inteligentan. Njegov princip je eliminisanje nemogućnosti, tako da ono što ostane, ma koliko bilo neverovatno, mora biti istinito. A što ako mu se putovanje kroz vreme ne učini isuviše neverovatnim?"
<BR>&nbsp;&nbsp;&nbsp;&nbsp;&nbsp;"To je, sigurno, onaj što radi na adltonskom slučaju", reče Everard. "Ali nije bitno; već znamo da će dokazati Roterhajdovu nevinost. Brine me to što postoji velika verovatnoća da je neko brljao po starim britanskim vremenima."
<BR>&nbsp;&nbsp;&nbsp;&nbsp;&nbsp;"Misliš, saksonskim", ispravi ga Vajtkoum, koji je i sam proverio podatke. "Mnogi mešaju Brite i Saksonce."
<BR>&nbsp;&nbsp;&nbsp;&nbsp;&nbsp;"Mnogi mešaju Saksonce i Jute", primeti Meinvedering.
<BR>&nbsp;&nbsp;&nbsp;&nbsp;&nbsp;"Čini mi se da su Kent naseljavali Juti... Nego, gospodo, evo vaših odela. Tu su i novac i isprave. Sve sam vam pripremio. Ponekad mi se čini da vi, terenci, ne cenite posao koji mi, u kancelarijama, treba da obavimo da bismo vas pripremili čak i za najmanju akciju. Izvinite što pitam, jeste li sve isplanirali?"
<BR>&nbsp;&nbsp;&nbsp;&nbsp;&nbsp;"Jesmo." Everard je već skidao svoje odelo iz dvadesetog veka. "Mislim da smo obojica opremljeni dovoljnim znanjima o Viktorijanskom periodu. Ja ću morati da ostanem Amerikanac... a, da, vidim da ste to već stavili u moje isprave."
<BR>&nbsp;&nbsp;&nbsp;&nbsp;&nbsp;Meinvedering ih je gledao snuždeno. "Ako su događaji u vezi sa grobnicom dospeli u književnost, stizaće nam stotine izveštaja. Vaš je bio prvi; posle njega stigla su još dva, jedan iz 1923. a jedan iz 1960. godine. Kada bi mi samo dozvolili da uzmem robota za sekretaricu!"
<BR>&nbsp;&nbsp;&nbsp;&nbsp;&nbsp;Everarda je mučilo neudobno odelo. Dobro mu je pristajalo jer mu je bilo šiveno po meri (londonska centrala je o tome imala podatke), ali je ipak čeznuo za udobnom odećom svoga vremena. "Ovaj zadatak mi se čini sasvim bezopasnim. U stvari, pošto smo ovde, mora da je bio bezopasan."
<BR>&nbsp;&nbsp;&nbsp;&nbsp;&nbsp;"Za sada jeste", reče Meinvedering. "Ali šta ako se vas dvojica vratite u doba Juta, nađete tog razbojnika, ali ne uspete da ga savladate i on vas ubije? Zatim postavi zasedu i pobije i one koje smo poslali da vas traže? Mogao bi dovesti do industrijske revolucije ili ko zna do čega. Istorija bi se promenila. Vi biste postojali, mada kao leševi, jer ste postojali i pre momenta promene; a mi, nas nikada ne bi ni bilo. Ovaj razgovor se nikada ne bi vodio. Što rekao Horacije..."
<BR>&nbsp;&nbsp;&nbsp;&nbsp;&nbsp;"Pustite Horacija!" nasmeja se Vajtkoum. "Sada ćemo ispitati grobnicu, pa ćemo se vratiti ovamo da vidimo šta dalje." Počeo je da premešta opremu iz svoje tašne u ogromnu torbu sa cvetićima. Imali su dva pištolja, nekoliko instrumenata za fizička i hemijska merenja, koji nisu postojali ni u njihovo doba, i mali tranzistor za vezu sa centralom u slučaju nevolje.
<BR>&nbsp;&nbsp;&nbsp;&nbsp;&nbsp;Meinvedering je gledao u red vožnje. "Sutra ujutru vam voz polazi u osam i trideset sa stanice Čaring Kros. Odavde do stanice treba vam pola sata."
<BR>&nbsp;&nbsp;&nbsp;&nbsp;&nbsp;Everard i Vajtkoum uzjahaše skuter i nestadoše. Meinvedering uzdahnu, zevnu, izdade nekoliko uputstava svom pomoćniku i uputi se kući.
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Everard je tek sada shvatio šta znači putovati kroz vreme. Do sada je saznanje o tome plivalo na površini njegove svesti, impresioniralo ga, ali je bilo daleko od njegovih osećanja. Sada, kada se kroz jedan nepoznati London vozio fijakerom (pravim, prašnjavim vozilom toga vremena, a ne nakićenom turističkom atrakcijom), kada je udisao vazduh u kome je bilo više dima nego u nekom gradu dvadesetog veka, dok je gledao užurbanu masu - gospodu sa polucilindrima i cilindrima, prašnjave radnike i dame u dugim, širokim suknjama i znao da je to sve pravo, a ne na pozornici, stvarnost ga je duboko pogodila. U ovom trenutku mu se majka još nije bila ni rodila; deda i baba su mu, kao mladi bračni par, tek počinjali zajednički život; Grouver Klivlend je bio predsednik S.A.D., a Viktorija kraljica Engleske; Kipling je pisao svoja dela, a poslednji ustanci američkih Indijanaca još nisu ni počeli. Osećao se kao da ga je neko mlatnuo po glavi.
<BR>&nbsp;&nbsp;&nbsp;&nbsp;&nbsp;Vajtkoum je sve primio hladnokrvnije, ali su mu oči nemirno gledale ovo slavno doba njegove Engleske. "Počinjem da shvatam", promrmljao je. "Nikada se istoričari nisu saglasili o tome da li je ovo bilo doba neprirodnih, krutih konvencija i slabo prikrivenog nečoveštva, ili poslednji procvat zapadne civilizacije. Sada, kad gledam ove ljude, shvatam da je tačno sve što je o ovom vremenu rečeno, i dobro i loše, jer ono što je bilo nije se dešavalo nekolicini pojedinaca već milionima ljudi."
<BR>&nbsp;&nbsp;&nbsp;&nbsp;&nbsp;"Svakako", reče Vajtkoum. "To verovatno važi za svako doba."
<BR>
<BR>&nbsp;&nbsp;&nbsp;&nbsp;&nbsp;Voz se nije mnogo razlikovao od vozova Britanskih železnica iz 1954. godine, što je Vajtkoumu pružilo priliku da uputi zajedljive primedbe na račun svete tradicije. Posle nekoliko sati obreli su se na mirnoj seoskoj postaji, usred pažljivo negovanih bašti. Odatle su iznajmili čeze do Vindemovog imanja.
<BR>&nbsp;&nbsp;&nbsp;&nbsp;&nbsp;Kapiju im je otvorio uniformisani policajac i pustio ih unutra pošto su odgovorili na nekoliko pitanja. Predstavili su se kao arheolozi Everard iz Amerike i Vajtkoum iz Australije, koji su doputovali da se vide sa Lordom Vindemom i bili zaprepašćeni vešću o njegovoj tragičnoj smrti. Meinvedering, koji je imao širok krug poznanstava, nabavio im je preporuke od jednog čuvenog stručnjaka Britanskog muzeja. Inspektor Skotland jarda im je dozvolio da pogledaju grobnicu rekavši: "Slučaj je rešen, gospodo, nema više nikakvih sumnji, mada se moj kolega ne slaže sa mnom." Privatni detektiv se kiselo osmehnuo i pažljivo ih posmatrao dok su prilazili grobnici. Bio je visok i mršav, orlovskog nosa. Kraj njega je stajao krupni brkajlija, verovatno njegov pomoćnik.
<BR>&nbsp;&nbsp;&nbsp;&nbsp;&nbsp;Humka je bila dugačka i visoka, obrasla travom, osim na mestu gde je iskopan prilaz grobnici. Grobnica je nekada imala drvenu konstrukciju, ali je ova odavno popustila i svuda su se videli ostaci istrulelog drveta. "U novinama se spominje neki metalni sanduk", reče Everard. "Da li bismo mogli da ga vidimo?"
<BR>&nbsp;&nbsp;&nbsp;&nbsp;&nbsp;Ljubazni inspektor ih odvede do jedne pomoćne zgrade u kojoj su bile uredno poređane iskopine. Pored škrinje ležali su komadi zarđalog metala i ostaci kostiju.
<BR>&nbsp;&nbsp;&nbsp;&nbsp;&nbsp;Vajtkoum je zamišljeno posmatrao glatke strane metalne kutije koja je svetlucala plavičastim sjajem. Verovatno neka legura budućih vekova. "Vrlo neobično i nimalo primitivno. Čovek bi pomislio da je fabričke izrade", reče Vajtkoum.
<BR>&nbsp;&nbsp;&nbsp;&nbsp;&nbsp;Everard joj je pažljivo prilazio. Pretpostavljao je šta sadrži i kretao se oprezno kao čovek atomskog doba kome je to urođeno. Izvukao je iz torbe brojač i upravio ga prema škrinji. Igla je zadrhtala.
<BR>&nbsp;&nbsp;&nbsp;&nbsp;&nbsp;"Interesantna vam je ta spravica", primeti inspektor. "Mogu li znati čemu služi?"
<BR>&nbsp;&nbsp;&nbsp;&nbsp;&nbsp;"Eksperimentalni elektroskop", slaga Everard. Pažljivo je zadigao poklopac i primakao brojač.
<BR>&nbsp;&nbsp;&nbsp;&nbsp;&nbsp;Zračenje je bilo dovoljno jako da za nekoliko sati ubije čoveka. Pre nego što je spustio poklopac bacio je pogled na teške, sjajne poluge. "Pazite šta radite sa ovim", rekao je uzbuđeno. Hvala bogu što je onaj koji je ovo doneo poticao iz vremena koje je umelo da neutrališe zračenje.
<BR>&nbsp;&nbsp;&nbsp;&nbsp;&nbsp;Privatni detektiv mu se prišunja iza leđa. "Pretpostavljam da ste prepoznali sadržaj škrinje?" upita.
<BR>&nbsp;&nbsp;&nbsp;&nbsp;&nbsp;"Mislim da jesam." Everard je pomislio da će proći još tri godine pre nego što će Bekerel otkriti radioaktivnost, a i na otkriće rendgenskih zraka će se čekati više od godine dana. Morao je biti oprezan. "U stvari, Indijanci su mi pričali o nekoj otrovnoj rudi sličnoj ovome."
<BR>&nbsp;&nbsp;&nbsp;&nbsp;&nbsp;"Vrlo zanimljivo." Detektiv je punio svoju debelu lulu. "Kao živina isparenja."
<BR>&nbsp;&nbsp;&nbsp;&nbsp;&nbsp;"Znači, Roterhajd je stavio škrinju u grobnicu!" promrmlja inspektor.
<BR>&nbsp;&nbsp;&nbsp;&nbsp;&nbsp;"Gluposti!" preseče ga detektiv, "imam sigurne dokaze da je Roterhajd potpuno nevin. Samo mi nije bio jasan stvaran uzrok lordove smrti. Ali; ako je u grobnicu stavljen smrtonosan otrov, da bi se zaštitila od pljačkaša... Čudno je da su Saksonci posedovali američke rude. Možda ima istine u teorijama o putovanju starih Feničana preko Atlantika. Već duže vreme pokušavam da nađem potvrdu za svoju teoriju o tome da velški jezik sadrži elemente haldejskog; sada mi se čini da sam na dobrom tragu."
<BR>&nbsp;&nbsp;&nbsp;&nbsp;&nbsp;Everarda je grizla savest zbog medveđe usluge koju je činio napretku arheologije. Ipak, nije tragično, škrinju će baciti na dno Lamanša i uskoro je zaboraviti. On i Vajtkoum su iskoristili prvu priliku da se oproste i odu.
<BR>&nbsp;&nbsp;&nbsp;&nbsp;&nbsp;Kada su se smestili u voz za London, Everard je iz džepa izvadio komad trulog drveta. "Ovo sam ukrao u grobnici", nasmeja se. "Pomoći će nam da joj utvrdimo starost. Dodaj mi, molim te, radiokarbonski brojač." Stavio je drvo u instrument, podesio dugmeta i pročitao rezultat. "Hiljadu četiristo trideset godina, plus-minus deset. Grobnica je iskopana oko 464. godine nove ere, u doba kada su Juti već bili naselili Kent."
<BR>&nbsp;&nbsp;&nbsp;&nbsp;&nbsp;"Ako su poluge tako radioaktivne posle toliko vremena, kakve li su bile kada su bile nove", mrmljao je Everard. "Nije mi jasno kako neka radioaktivna materija može imati tako dug poluživot. Ali, naši potomci prave takva čuda sa atomima, kakva mi ne možemo ni da sanjamo."
<BR>&nbsp;&nbsp;&nbsp;&nbsp;&nbsp;Podneli su izveštaj Meinvederingu i otišli da razgledaju grad dok su poruke letele kroz vreme i pokretale ogromni mehanizam patrole. Viktorijanski London je, i pored sve svoje bede i prljavštine, bio privlačan. Vajtkoumov pogled je postao nostalgičan. "Voleo bih da sam ovde živeo", reče.
<BR>&nbsp;&nbsp;&nbsp;&nbsp;&nbsp;"Zar sa njihovom medicinom i stomatologijom?"
<BR>&nbsp;&nbsp;&nbsp;&nbsp;&nbsp;"I sa tim, ali bez bombardovanja." U glasu mu se osećala rešenost.
<BR>&nbsp;&nbsp;&nbsp;&nbsp;&nbsp;Kada su se vratili, Meinvedering je već obavio sav posao. Pričao im je, dimeći lulom i šetkajući sa rukama na leđima.
<BR>&nbsp;&nbsp;&nbsp;&nbsp;&nbsp;"Metal je identifikovan kao nuklearno gorivo iz tridesetog veka. Istraživanja su utvrdila da je neki trgovac iz Inženjerske imperije posetio 2987. godinu da bi ugovorio trampu svojih sirovina za njihov sintrop, čija je tajna izgubljena tokom Interegnuma. Preduzeo je potrebne mere opreza, pokušao da prođe kao komercijalista iz Saturnovog sistema, ali je nestao, zajedno sa svojim vremeplovom. Verovatno je neko iz 2987. godine otkrio ko je on i ubio ga da bi mu oteo mašinu. Patrola je na vreme obaveštena, ali nije uspela da pronađe vremeplov. Konačno su ga pronašli u Engleskoj, u petom veku, dva redara patrole, Everard i Vajtkoum."
<BR>&nbsp;&nbsp;&nbsp;&nbsp;&nbsp;"Pošto smo već završili posao, nemamo više razloga da se trudimo", našali se Everard.
<BR>&nbsp;&nbsp;&nbsp;&nbsp;&nbsp;Meinvedering je bio zaprepašćen. "Ali, dragi moj, pa vi još niste ništa uradili. Taj posao tek treba da obavite, i to za vašeg i mog veka. Ako nešto stoji u istoriji to ne znači da je stvar završena. Vreme nije kruto. Ako ne uspete, istorija će se promeniti i vašeg uspeha kao da nikada nije ni bilo; biće kao da vam nikada ništa nisam ni rekao o tome. To se, bez sumnje, desilo (da upotrebim prošlo vreme) u nekoliko slučajeva kada je patrola pretrpela neuspeh. Na tim slučajevima se još radi, istorija će se promeniti i biće kao da je patrola oduvek bila uspešna. Ako mi dopustite malo parodije, Tempus non nascitur, fit."
<BR>&nbsp;&nbsp;&nbsp;&nbsp;&nbsp;"Dobro, dobro, samo sam se šalio," branio se Everard. "Treba da krenemo. Tempus fugit", dodade pakosno.
<BR>&nbsp;&nbsp;&nbsp;&nbsp;&nbsp;Ispostavilo se da patrola nije imala mnogo podataka o vremenu kada su Rimljani napuštali Britaniju, rimsko-britska civilizacija se rušila, a germanska plemena osvajala Englesku. Ovaj period nikada nije bio od naročitog značaja za patrolu. Londonska centrala iz 1000. godine poslala je nešto materijala zajedno sa odećom toga vremena. Everard i Vajtkoum su proveli ceo sat pod hipnotičkim učilima da bi mogli tečno da govore latinski i nekoliko saksonskih i jutskih dijalekata.
<BR>&nbsp;&nbsp;&nbsp;&nbsp;&nbsp;Odeća im nije bila najudobnija: suknene čakšire, košulja, kaput, kožni ogrtač i bezbroj kožnih pantljika. Duge žućkaste perike pokrivale su im podšišane glave; njihova obrijana lica neće biti suviše upadljiva ni u petom veku. Vajtkoum je nosio sekiru, a Everard mač, oboje od visokougljeničnog čelika, ali su se više oslanjali na male sonične pištolje iz dvadeset šestog veka koje su nosili pod pazuhom. Oklop nisu poneli, ali su uz skuter išle i dve kacige koje neće izazvati pažnju, a pružiće daleko veću zaštitu i udobnost nego pravi šlemovi... Poneli su i nekoliko sendviča, kao i vrč pun ukusnog viktorijanskog piva.
<BR>&nbsp;&nbsp;&nbsp;&nbsp;&nbsp;"Pa, gospodo", Meinvedering izvuče džepni sat, "očekujem vas opet u... recimo, četiri. Pobrinuću se i za nekoliko naoružanih ljudi ukoliko dovedete zarobljenika. Posle toga ćemo na večeru." Rukovao se sa obojicom. "Srećan lov."
<BR>&nbsp;&nbsp;&nbsp;&nbsp;&nbsp;Everard uzjaha skuter, podesi komande na Adlton 464. godine i pritišnu starter.
<BR>&nbsp;&nbsp;&nbsp;&nbsp;&nbsp;Široku i samotnu ravnicu obasjavala je mesečina; tamna linija šume skrivala je horizont. Humka je već stajala na svom mestu: zakasnili su.
<BR>&nbsp;&nbsp;&nbsp;&nbsp;&nbsp;Uzdigoše se od zemlje da bi videli šta je iza šume. Na jednu milju od sebe ugledaše majur, koji se sastojao od nekoliko zgrada: kuće od tesanog drveta i nekoliko koliba podignutih oko prostranog dvorišta.
<BR>&nbsp;&nbsp;&nbsp;&nbsp;&nbsp;"Polja su im obrađena", primeti Vajtkoum. Glas mu je muklo odzvanjao u tišini. "Juti i Saksonci su većinom bili ratari koji su došli ovamo u potrazi za zemljom. Briti su se verovatno pre dužeg vremena povukli iz ovog kraja."
<BR>&nbsp;&nbsp;&nbsp;&nbsp;&nbsp;"Trebalo bi da utvrdimo tačan trenutak sahrane", prekinu ga Everard. "Možda je sada, kada su se duhovi već smirili najbolji momenat da se o tome raspitamo; recimo, sutra ujutru."
<BR>&nbsp;&nbsp;&nbsp;&nbsp;&nbsp;Pošto je Vajtkoum odobrio klimajući glavom, Everard spusti skuter u šiblje i prebaci ih pet časova unapred. Sunce je bleštalo na severoistoku, rosa je svetlucala u visokoj travi, a ptice su stvarale neopisivu galamu. Sjahavši, poslali su skuter na visinu od deset milja, odakle će ga pozvati natrag pomoću sićušnog predajnika ugrađenog u njihove kacige.
<BR>
<BR>&nbsp;&nbsp;&nbsp;&nbsp;&nbsp;Imanju su prilazili ne krijući se. Usput su sekirom i mačem rasterivali pse koji su režeći i lajući nasrtali na njih. Dvorište je bilo prekriveno blatom i balegom. Na pragu kolibe od pruća i blata čučalo je dvoje golišave dece i buljilo u pridošlice. Začu se preplašeni uzvik devojke koja je muzla sitnu, kržljavu kravu; zdepasti sluga niskog čela, koji je radio oko svinjca, otrča po koplje. Ovoga bi trebalo predstaviti američkim obožavateljima 'plemenitih Nordijaca', pomisli Everard.
<BR>&nbsp;&nbsp;&nbsp;&nbsp;&nbsp;Na vratima glavne zgrade pojavi se sedobradi čovek sa sekirom u ruci. Kao i svi ljudi njegovog vremena, bio je nekoliko centimetara niži od proseka dvadesetog veka. Podozrivo ih je odmeravao pre nego što će im poželeti dobro jutro.
<BR>&nbsp;&nbsp;&nbsp;&nbsp;&nbsp;Everard se učtivo nasmeši. "Ja sam Ufa Hundingson a ovo je moj brat Knubi", reče. Trgovci smo sa Jutlanda i pošli smo u Kenterberi da trgujemo. (Izgovorio je: 'Kantavarabirig', na način onog vremena). "Putujući od mesta gde smo ukotvili brod, zalutali smo i posle neprospavane noći naišli na tvoj dom."
<BR>&nbsp;&nbsp;&nbsp;&nbsp;&nbsp;"Ja sam Vulfnot, Elfredov sin", reče Jut. "Uđite i podelite sa nama naš obed."
<BR>&nbsp;&nbsp;&nbsp;&nbsp;&nbsp;Jedina prostorija kuće bila je mračna i puna dima i čeljadi. Tu su bili Vulfnotovi sinovi i kćeri, njihove žene i muževi, sluge i sluškinje sa svojim ženama i muževima, decom i unucima. Jeli su nedopečenu svinjetinu sa drvenih tanjira i zalivali je retkim, kiselim pivom. Nije bilo teško zapodenuti razgovor sa ovim ljudima koji su, kao i svi stanovnici zabačenih majura, bili željni novosti. Problem je bio kako izmisliti novosti sa Jutlanda koje će zvučati ubedljivo. U nekoliko mahova ih je Vulfnot, koji nije bio glup, uhvatio u laži, ali je Everard čvrstim glasom rekao: "Pričali su ti neistine; vesti poprimaju čudne oblike dok putuju preko mora." Zapanjilo ga je to što su Juti u Engleskoj još održavali čvrste veze sa starom postojbinom. Razgovor o vremenskim prilikama i letini nije se razlikovao od onih koje je slušao na američkom Srednjem zapadu.
<BR>&nbsp;&nbsp;&nbsp;&nbsp;&nbsp;Tokom razgovora Everard ubaci i pitanje o grobnici. Vulfnot se na to namršti, a njegova debela, bezuba žena načini znak rukom u pravcu ružnog drvenog idola. "Nije dobro govoriti o tome", progunđa Jut. "Nisam hteo da čarobnjaka sahrane na mom imanju, ali bio je prijatelj moga oca, koji nas je napustio lane."
<BR>&nbsp;&nbsp;&nbsp;&nbsp;&nbsp;"Čarobnjak?" uzviknu Vajtkoum. "Koji čarobnjak?"
<BR>&nbsp;&nbsp;&nbsp;&nbsp;&nbsp;"Kad sam već počeo, ispričaću vam do kraja", promrmlja Vulfnot. "Bio je stranac, po imenu Stejn. Pojavio se u Kenterberiju pre nekih šest godina. Nije znao ni engleski ni britski govor, ali ga je kralj Hengist primio k sebi, pa je ubrzo naučio. Stejn je kralju doneo bogate darove i, pošto je bio učen čovek, ovaj ga je uzeo za svoga savetnika. Niko se nije usuđivao da mu protivreči jer je u njega bila palica iz koje je puštao gromove, a videli su ga i kako razbija stene. Jednom, u bici sa Britima, njome je sagorevao ljude. Čak se pričalo i da je Odin, ali to nije bilo istina, jer je umro."
<BR>&nbsp;&nbsp;&nbsp;&nbsp;&nbsp;Everardovo uzbudenje je raslo. "A šta je činio za života?"
<BR>&nbsp;&nbsp;&nbsp;&nbsp;&nbsp;"Pa, kao što sam rekao, davao je kralju mudre savete. Govorio je da mi iz Kenta ne treba da progonimo Brite i dovodimo sve više naših iz stare domovine, već da treba da živimo u miru sa starosedeocima. Mislio je da naša snaga i rimska mudrost mogu da stvore moćno kraljevstvo. Možda je i bio u pravu mada ja ne vidim mnogo koristi od tolikih knjiga i kupatila, da i ne pominjem tog njihovog boga na krstu. Ukratko, neko ga je ubio pre tri godine. Pokopali su ga ovde, uz žrtve, zajedno sa ono imovine koju mu ubice nisu otele. Sada mu dvaput godišnje prinosimo žrtve i dosad nas njegov duh nije posetio. Ipak, stalno imam neko neprijatno predosećanje."
<BR>&nbsp;&nbsp;&nbsp;&nbsp;&nbsp;"Znači, pre tri godine", promrmlja Vajtkoum.
<BR>&nbsp;&nbsp;&nbsp;&nbsp;&nbsp;Trebalo im je više od sata da se konačno oproste, a na Vulfnotovo insistiranje poveli su sa sobom jednog dečaka da im pokaže put do reke. Everard, kome se nije pešačilo, pozva skuter. Sedajući, obrati se dečaku svečanim glasom. "Znaj da si pratio Odina i Tunora; od sada ste ti i tvoja porodica pod našom zaštitom." Vratiše se tri godine unazad.
<BR>&nbsp;&nbsp;&nbsp;&nbsp;&nbsp;"Sada nam predstoji onaj teži deo posla", reče, vireći iz žbunja kroz mrak. Humke nije bilo; čarobnjak Stejn je bio živ. "Lako je izigravati bogove pred decom, sada treba da napadnemo tog momka usred velikog grada u kome je on kraljeva desna ruka. A on ima i zrake smrti."
<BR>&nbsp;&nbsp;&nbsp;&nbsp;&nbsp;"Pa znamo da smo uspeli - ili da ćemo uspeti", reče Vajtkoum. "Ali znamo i da to nije nepovratno. Ako nas Stejn ubije, Vulfnot će nam kroz tri godine pričati drugu priču, verovatno da je Stejn još živ - onda nas ovaj može ponovo ubiti! A Engleska, koju on bude izvukao iz mraka i u kojoj bude uveo neoklasičnu kulturu, neće se moći prepoznati 1894. godine... Baš me interesuje šta Stejn smera."
<BR>&nbsp;&nbsp;&nbsp;&nbsp;&nbsp;Poleteše prema Kenterberiju. Noćni povetarac im je udarao u lice. Uskoro se pojaviše obrisi grada i oni se spustiše u obližnju šumicu. Na beloj mesečini crni ostaci zidina rimskog Durovernuma jasno su se razlikovali od novijih drvenih i zemljanih bedema. U grad se nije moglo ući posle zalaska sunca.
<BR>&nbsp;&nbsp;&nbsp;&nbsp;&nbsp;Skuter ih opet dovede na dnevnu svetlost i prazan odlete u nebo. Dok su hodali zapuštenim rimskim drumom prema gradu osećali su mučninu od doručka koji su pojeli pre dva sata - ili koji će pojesti kroz tri godine. Drum je bio zakrčen volovskim kolima, kojima su seljaci vozili svoje proizvode na gradsku pijacu. Na kapiji ih zaustaviše dva kopljanika i ratoborno ih pozvaše da kažu ko su, odakle su i kojim poslom dolaze. Ovoga puta se predstaviše kao trgovci sa ostrva Tanet, koji su došli da pregovaraju sa kenterberijskim zanatlijama. Stražari su ih držali na kapiji sve dok im Vajtkoum ne dade nekoliko rimskih novčića; onda spustiše koplja i propustiše ih.
<BR>&nbsp;&nbsp;&nbsp;&nbsp;&nbsp;Grad je bučao i vrveo oko njih. Osećao se zadah truleži. Među grubim jutskim licima mogao se videti i poneki romanizovani Brit kako prezrivo bira put kroz blato i brižljivo uvija oko sebe tuniku da mu je ovi divljaci ne bi isprljali. Bilo bi to smešno, da nije bilo patetično.
<BR>&nbsp;&nbsp;&nbsp;&nbsp;&nbsp;Prljava gostionica nalazila se u ruševinama nekadašnje bogataške kuće. Everard i Vajtkoum primetiše da je njihov novac ovde, gde se pretežno trgovalo u naturi, bio na visokoj ceni. Ljudi kojima su platili piće ubrzo su ih obavestili o svemu što su želeli da saznaju. Palata kralja Hengista nalazila se u centru grada. Bila je to jedna stara kuća, neukusno renovirana pod nadzorom "onog došljaka, Stejna... nemojte misliti da je naš dobri i junački kralj nesposoban... nema ni mesec dana kako je... a, da, Stejn! Kuća mu je odmah do kraljeve palate. Čudan svat; kažu da je bog... ne znam, ali što ima pik na mlade ženske... Priča se da su mirovni pregovori sa Britima njegovo maslo. Svakim danom je sve teže sa njihovom finoćom; došlo vreme da pošten čovek ne može da pusti malo krvi a da ga ne... Naravno, Stejn je mudra glava... Nemam ništa protiv njega, a pored toga on baca munje..."
<BR>&nbsp;&nbsp;&nbsp;&nbsp;&nbsp;"Onda, šta ćemo?" upita Vajtkoum kada su opet bili sami u svojoj sobi. "Da ga otmemo?"
<BR>&nbsp;&nbsp;&nbsp;&nbsp;&nbsp;"Bojim se da nećemo moći", odvrati Everard zamišljeno. "Mislim da imam plan, ali sve zavisi od toga da li ću uspeti da pogodim njegove prave namere. Idemo da tražimo prijem kod njega." Skoči sa slamarice, koja je bila jedini ležaj, i poče da se češe. "Prašak za buve! To njima treba, a ne pismenost!"
<BR>&nbsp;&nbsp;&nbsp;&nbsp;&nbsp;Kuća je bila brižljivo opravljena a čista, bela fasada sa tremom upadljivo je odskakala od okolnog sivila i prljavštine. Dva stražara, koji su do tada lenčarili na stepeništu, skočiše kad ugledaše strance. Everard im dade po jedan novčić i ispriča da velikom čarobnjaku donose novosti koje će ga zanimati. "Reci mu da su stigli ljudi sutrašnjice; to je lozinka", reče jednom od njih.
<BR>&nbsp;&nbsp;&nbsp;&nbsp;&nbsp;"Ništa ne razumem", namršti se stražar.
<BR>&nbsp;&nbsp;&nbsp;&nbsp;&nbsp;"Lozinka i treba da bude nerazumljiva", odvrati mu Edvrard sa visine.
<BR>&nbsp;&nbsp;&nbsp;&nbsp;&nbsp;Stražar ode vrteći glavom. "Dokle ove novotarije!"
<BR>&nbsp;&nbsp;&nbsp;&nbsp;&nbsp;"Misliš li da je ovo pametno?" zapita Vajtkoum. "Sada će znati da bude na oprezu."
<BR>&nbsp;&nbsp;&nbsp;&nbsp;&nbsp;"A zar ti misliš da bi jedan kraljev savetnik gubio vreme sa svakim strancem? Žuri nam se. Stejn još nije postigao ništa značajno, bar ne tako značajno da bi ostao trajna legenda. Ali, ako se Hengist ujedini sa Britima..."
<BR>&nbsp;&nbsp;&nbsp;&nbsp;&nbsp;Stražar se vrati gunđajući i povede ih uz stepenice i preko peristila. Stupiše u široki atrijum zastrt medveđim krznima koja su prekrivala oštećeni mermer i izbledele mozaike. Kraj glomaznog divana čekao ih je neki čovek. Kada su ušli, on diže ruku i Everard ugleda tanku cev pištolja iz tridesetog veka.
<BR>&nbsp;&nbsp;&nbsp;&nbsp;&nbsp;"Ispružite ruke i odmaknite ih od tela", reče pretećim glasom. "Držite ih tako, inače ću morati da vas pobijem munjama."
<BR>&nbsp;&nbsp;&nbsp;&nbsp;&nbsp;Iako je nešto slično očekivao, Everard oseti kako mu se grči stomak.
<BR>&nbsp;&nbsp;&nbsp;&nbsp;&nbsp;Čarobnjak Stejn je bio mali i vitak, velike glave. Lice, koje se naziralo ispod crne brade, bilo je ružno ali simpatično. Nosio je bogato izvezenu tuniku, verovatno dobijenu na dar od Brita.
<BR>&nbsp;&nbsp;&nbsp;&nbsp;&nbsp;Napetost mu se ocrtavala na usnama. "Pretresi ih!" naredi stražaru. "Oduzmi im sve što nađeš u odelu."
<BR>&nbsp;&nbsp;&nbsp;&nbsp;&nbsp;Jut ih je nespretno opipao, našao pištolje i bacio ih na pod. "Možeš ići", reče mu Stejn.
<BR>&nbsp;&nbsp;&nbsp;&nbsp;&nbsp;"Možda su još opasni, gospodaru", primeti stražar.
<BR>&nbsp;&nbsp;&nbsp;&nbsp;&nbsp;Stejn se nasmeja. "Nisu dok držim ovo", pokazao je na pištolj. Vojnik se izgubi. I dalje imamo mač i sekiru, pomisli Everard. Samo, slaba korist od njih dok nas drži na nišanu.
<BR>&nbsp;&nbsp;&nbsp;&nbsp;&nbsp;"Znači, vi ste iz budućnosti", promrmlja Stejn; na čelu mu zasijaše graške znoja. "Govorite li noviji engleski?"
<BR>&nbsp;&nbsp;&nbsp;&nbsp;&nbsp;Vajtkoum zausti da odgovori, ali ga Everard preduhitri. "Kakav engleski?"
<BR>&nbsp;&nbsp;&nbsp;&nbsp;&nbsp;Stejn poče da govori engleski jednim dijalektom koji je zvučao čudno, ali je bio razumljiv ljudima dvadesetog veka.
<BR>&nbsp;&nbsp;&nbsp;&nbsp;&nbsp;"Vaše podatke! Ko ste, odakle i od kada; kakve su vam namere - sve kompletno ili ću vas ugljenisati."
<BR>&nbsp;&nbsp;&nbsp;&nbsp;&nbsp;Everard zavrte glavom. "Ne razumem vas", odgovori na jutskom. Vajtkoum ga pogleda ali ne reče ništa. Everard je grozničavo razmišljao; znao je da će poginuti čim napravi prvu grešku. "U naše vreme se govorilo ovako..." izrecitovao je nekoliko rečenica na meksikanskom španskom, izvrćući reči da bi bile što nerazumljivije.
<BR>&nbsp;&nbsp;&nbsp;&nbsp;&nbsp;"Romanski jezik!" Stejnove oči su blistale. Pištolj mu se tresao. "Od kada ste?"
<BR>&nbsp;&nbsp;&nbsp;&nbsp;&nbsp;"Iz dvadesetog veka nove ere, iz zemlje Lionske. To je sa one strane zapadnog okeana..."
<BR>&nbsp;&nbsp;&nbsp;&nbsp;&nbsp;"Amerika!" Stejn je bio zaprepašćen. "Da li se ona ikada zvala Amerika."
<BR>&nbsp;&nbsp;&nbsp;&nbsp;&nbsp;"Nije, ne znam o čemu govorite."
<BR>&nbsp;&nbsp;&nbsp;&nbsp;&nbsp;Stejn je drhtao. "Znate li latinski?"
<BR>&nbsp;&nbsp;&nbsp;&nbsp;&nbsp;Everard potvrdno klimnu glavom.
<BR>&nbsp;&nbsp;&nbsp;&nbsp;&nbsp;Stejn se nervozno nasmeja. "Onda ćemo govoriti latinski. Smučio mi se ovaj jezik..." Latinski je govorio prilično tečno ali sa lošim izgovorom. Bilo je jasno da ga je naučio u ovom stoleću. Mahnuo je pištoljem. "Oprostite zbog ovog, ali moram biti oprezan."
<BR>&nbsp;&nbsp;&nbsp;&nbsp;&nbsp;"Svakako", podrža ga Everard. "Ah, da... ime mi je Mencije, a ovo je moj prijatelj Juvenal. Mi smo istoričari. Kod nas su upravo otkrili putovanje kroz vreme."
<BR>&nbsp;&nbsp;&nbsp;&nbsp;&nbsp;"Moje pravo ime je Rožer Štajn, iz 2987. godine. Jeste li... čuli za mene?"
<BR>&nbsp;&nbsp;&nbsp;&nbsp;&nbsp;"Ne samo da smo čuli, nego smo došli ovamo da bi našli tog tajanstvenog Stejna, koji je bio jedna od ključnih figura istorije. Pretpostavljali smo da je bio peregrinator temporis."
<BR>&nbsp;&nbsp;&nbsp;&nbsp;&nbsp;"Pre tri godine..." Štajn poče nervozno da šetka po atrijumu, zaboravivši na pištolj. Za sada je bio suviše daleko za iznenadni skok. "Ovde sam već tri godine. Koliko sam samo besanih noći proveo strepeći hoću li uspeti. Recite, da li je svet ujedinjen?"
<BR>&nbsp;&nbsp;&nbsp;&nbsp;&nbsp;"I svet i planete", odgovori mu Everard, "još odavno." Bio je napet; život mu je zavisio od toga hoće li tačno pogoditi Štajnove ambicije.
<BR>&nbsp;&nbsp;&nbsp;&nbsp;&nbsp;"Imate li demokratiju?"
<BR>&nbsp;&nbsp;&nbsp;&nbsp;&nbsp;"Imamo. U stvari, imperator predsedava, a senat, koji narod bira, donosi sve zakone."
<BR>&nbsp;&nbsp;&nbsp;&nbsp;&nbsp;Štajnovo ružno lice sinu u vizionarskom zanosu. "Moji snovi su se ostvarili", prošapta. "Hvala vam."
<BR>&nbsp;&nbsp;&nbsp;&nbsp;&nbsp;"Da li to znači da ste se vi vratili u prošlost da bi stvarali istoriju?"
<BR>&nbsp;&nbsp;&nbsp;&nbsp;&nbsp;"Ne da bih je stvarao", odgovori Štajn. "Da bih je menjao!"
<BR>&nbsp;&nbsp;&nbsp;&nbsp;&nbsp;Reči su mu navirale, kao da je godinama želeo da se nekom poveri, a nije mogao. "I ja sam bio istoričar. Slučajno sam sreo nekog čoveka koji se predstavio kao trgovac sa Saturnovih meseca, ali ja sam znao da laže. Pratio sam ga i saznao istinu: bio je putnik kroz vreme iz daleke budućnosti.
<BR>&nbsp;&nbsp;&nbsp;&nbsp;&nbsp;Morate me shvatiti. Živeo sam u strašnim vremenima i, kao psihografski istoričar, shvatio da rat, beda i tiranija nisu rezultat nekog urođenog zla u čoveku, već proizvod uzroka i posledica. Mehanička tehnologija se razvila u svetu koji je bio podeljen i razdiran ratovima. Bilo je i mirnih intervala, neki su čak trajali i duže vreme, ali je ta bolest bila duboko ukorenjena, konflikt je bio sastavni deo naše civilizacije. Porodica mi je izginula za vreme invazije sa Venere. Nisam imao šta da izgubim; uzeo sam vremeplov... morao sam da ubijem onog trgovca.
<BR>&nbsp;&nbsp;&nbsp;&nbsp;&nbsp;Prema mojoj teoriji, greška je učinjena za vreme ranog Srednjeg veka. Rim je ujedinio mnoge narode i oni su međusobno živeli u miru; a iz mira se pravda lako rađa. Ali, Rim se u tim naporima istrošio i počeo da se raspada. Varvari koji su ga komadali bili su sveži; mogli su mnogo da učine ali su se ubrzo uparložili.
<BR>&nbsp;&nbsp;&nbsp;&nbsp;&nbsp;Engleska je mogla biti izuzetak. Germani su nadirali, bili su divlji ali voljni da uče. Prema istoriji koju sam ja studirao, oni su uništili britsku civilizaciju, a pošto su bili intelektualno bespomoćni, progutala ih je takozvana zapadna civilizacija. Ja sam želeo nešto drugo.
<BR>&nbsp;&nbsp;&nbsp;&nbsp;&nbsp;Nije mi bilo lako. Da znate samo kako je u početku teško održati se u nepoznatom dobu, čak i kad imate moderno oružje i lepe poklone za kralja. Sada mi je lakše; Hengist me ceni a i Briti stiču u mene sve veće poverenje. Ujediniću ta dva naroda u borbi protiv Pikta. Saksonska snaga i britska kultura učiniće Englesku toliko jakom da će se moći suprotstaviti svakom osvajaču. Hrišćanstvo će neminovno doći, ali ću se ja postarati da ono bude takvo da unapređuje i oplemenjuje čoveka, ne sputavajući mu duh.
<BR>&nbsp;&nbsp;&nbsp;&nbsp;&nbsp;Engleska će, konačno, biti u stanju da potčini celu Evropu a kasnije i ujedini svet. Ostaću ovde dok ne obezbedim stvaranje saveza protiv Pikta, a onda ću nestati. Pojavljivaću se u intervalima od, recimo, pedeset godina u toku sledećih nekoliko vekova; postaću legenda, biću bog koji će ih držati na pravom putu."
<BR>&nbsp;&nbsp;&nbsp;&nbsp;&nbsp;"U literaturi se često pominje sv. Stanije..." poče Everard.
<BR>&nbsp;&nbsp;&nbsp;&nbsp;&nbsp;"Pobedio sam!" uzviknu Štajn. "Podario sam svetu mir." Suze su mu se kotrljale niz obraze.
<BR>&nbsp;&nbsp;&nbsp;&nbsp;&nbsp;Everard mu se približi. I dalje sumnjajući, Štajn uperi pištolj u njega. Everard se odmače. Štajn je bio toliko uzbuđen da je potpuno zaboravio na Vajtkouma. Everard ovome dade znak očima.
<BR>&nbsp;&nbsp;&nbsp;&nbsp;&nbsp;Vajtkoum zavitla sekiru. Everard se baci na zemlju. Štajn vrisnu i zraci smrti zasiktaše. Sekira ga je pogodila u rame. Vajtkoum skoči da mu otme pištolj. Stajn je stenjući pokušavao da okrene pištolj prema Englezu. Everard priskoči upomoć.
<BR>&nbsp;&nbsp;&nbsp;&nbsp;&nbsp;Pištolj ponovo zasikta i Štajn se opusti. Iz strašne rane na grudima šikljala je krv po dvojici redara patrole.
<BR>&nbsp;&nbsp;&nbsp;&nbsp;&nbsp;U sobu uleteše dvojica stražara. Everard dograbi svoj pištolj sa poda i podesi regulator na maksimum. Jedno koplje mu okrznu ruku. On opali dva puta i vojnici se srušiše onesvešćeni.
<BR>&nbsp;&nbsp;&nbsp;&nbsp;&nbsp;Everard oslušnu. Iz susedne odaje čuo se vrisak neke žene ali se na vratima nije niko pojavio.
<BR>&nbsp;&nbsp;&nbsp;&nbsp;&nbsp;"Svršili smo i sa ovim", reče dahćući.
<BR>&nbsp;&nbsp;&nbsp;&nbsp;&nbsp;Vajtkom je zurio u telo pred sobom koje kao da se odjednom smanjilo.
<BR>&nbsp;&nbsp;&nbsp;&nbsp;&nbsp;"Nisam nameravao da ga ubijem", reče Everard. "Verovatno je tako moralo biti."
<BR>&nbsp;&nbsp;&nbsp;&nbsp;&nbsp;"Za njega je to bolje nego sud patrole i planeta izgnanstva", odvrati Vajtkoum.
<BR>&nbsp;&nbsp;&nbsp;&nbsp;&nbsp;"De iure, on je bio lopov i ubica", nastavi Everard. "Ali planovi su mu bili stvarno grandiozni."
<BR>&nbsp;&nbsp;&nbsp;&nbsp;&nbsp;"Sada su poremećeni."
<BR>&nbsp;&nbsp;&nbsp;&nbsp;&nbsp;"Da nismo to učinili mi, učinila bi to, verovatno, istorija. Pojedinac jednostavno nema dovoljno snage i znanja. Počinjem da mislim da većinu patnji čovečanstvu nanose ovakvi dobronamerni fanatici."
<BR>&nbsp;&nbsp;&nbsp;&nbsp;&nbsp;"To znači da treba da skrstimo ruke i čekamo šta će nas snaći."
<BR>&nbsp;&nbsp;&nbsp;&nbsp;&nbsp;"Seti se samo svojih prijatelja iz 1947. godine. Oni nikada ne bi ni postojali."
<BR>&nbsp;&nbsp;&nbsp;&nbsp;&nbsp;Vajtkoum je skinuo ogrtač i pokušao da sa njega obriše krv.
<BR>&nbsp;&nbsp;&nbsp;&nbsp;&nbsp;"Idemo", reče Everard.
<BR>&nbsp;&nbsp;&nbsp;&nbsp;&nbsp;On otvori vrata koja su vodila u unutrašnjost zgrade. Jedna mlada žena ga je gledala širom otvorenih očiju. On pođe dalje i naiđe na jedna zamandaljena vrata; razbi katanac i uđe. U sobi se nalazio vremeplov iz doba Inženjerske imperije, nekoliko sanduka sa oružjem i opremom i nešto knjiga. Everard sve stavi u vremeplov izuzev rezervnog pogonskog bloka, koji ostavi da bi o njemu saznao 1954. godine i došao ovamo da poremeti planove čoveku koji je želeo da bude bog.
<BR>&nbsp;&nbsp;&nbsp;&nbsp;&nbsp;"Odvezi ovo u Meinvederingovo skladište. Ja ću otići po skuter pa ćemo se naći u centrali 1894. godine."
<BR>&nbsp;&nbsp;&nbsp;&nbsp;&nbsp;"Kako ti kažeš", odgovori Vajtkoum i pruživši mu ruku čudno ga pogleda. Oko usana mu se ukaza tužan osmeh. "Zbogom, želim ti mnogo sreće."
<BR>&nbsp;&nbsp;&nbsp;&nbsp;&nbsp;Everard ga je zbunjeno gledao dok je ulazio u veliki čelični cilindar. Šta li mu to znači? Pa videće se za nekoliko sati, na večeri u 1894. godini!
<BR>&nbsp;&nbsp;&nbsp;&nbsp;&nbsp;Izišao je iz kuće zabrinut i umešao se u gomilu. Čudan je čovek ovaj Čarli...
<BR>&nbsp;&nbsp;&nbsp;&nbsp;&nbsp;Niko mu nije prišao dok je izlazio iz grada. Kada je došao do šumice pozvao je skuter, otvorio krčag s pivom i dobro otpio. Nije ni razmišljao da bi neko mogao da proveri kakva se to ptičurina spustila u šumicu kraj grada. Bacivši poslednji pogled na Staru Englesku, on nestade put 1894. godine.
<BR>&nbsp;&nbsp;&nbsp;&nbsp;&nbsp;Meinvedering i njegovi ljudi su ga čekali. Bili su zabrinuti što vide samo jednog čoveka i krv na njegovoj odeći, ali ih Everard odmah umiri.
<BR>&nbsp;&nbsp;&nbsp;&nbsp;&nbsp;Oprao se, promenio odelo i izdiktirao izveštaj sekretarici. Vajtkoum je već trebalo da dođe iz skladišta. Meinvedering proveri radiom. "Još nije stigao", reče zabrinuto. "Da mu se nije nešto dogodilo!"
<BR>&nbsp;&nbsp;&nbsp;&nbsp;&nbsp;"Te mašine su potpuno bezbedne", odvrati Everard. "Možda nije dobro shvatio i otišao u 1947. godinu." Razmenom poruka utvrđeno je da se Vajtkoum nije ni tamo pojavio. Everard i Meinvedering odoše na večeru. Kada su se vratili Vajtkouma još nije bilo. "Obavestiću terensku agenciju", reče Meinvedering. "Oni će znati kako da ga nađu."
<BR>&nbsp;&nbsp;&nbsp;&nbsp;&nbsp;"Čekajte!" Everard je grozničavo razmišljao. Već nekoliko sati ga je mučila sumnja.
<BR>&nbsp;&nbsp;&nbsp;&nbsp;&nbsp;"Šta predlažete?"
<BR>&nbsp;&nbsp;&nbsp;&nbsp;&nbsp;"Videćete." Everard poče da skida svoje viktorijansko odelo. Ruke su mu drhtale. "Dajte mi odelo iz dvadesetog veka. Naći ću Vajtkouma."
<BR>&nbsp;&nbsp;&nbsp;&nbsp;&nbsp;"Patroli treba poslati preliminarni predlog akcije s obrazloženjem." podseti ga Meinvedering.
<BR>&nbsp;&nbsp;&nbsp;&nbsp;&nbsp;"Baš me briga za patrolu", odbrusi Everard.
<BR>
<BR>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;London 1944. godine. Zimska noć se rano spustila a hladan vetar je duvao zamračenim ulicama. Negde grmnu eksplozija i dugi crveni jezici se ukazaše iznad krovova.
<BR>&nbsp;&nbsp;&nbsp;&nbsp;&nbsp;Everard je ostavio skuter na pločniku; dok padaju fau bombe, nema opasnosti da će neko naići. Polako se kretao kroz mrak. Sedamnaesti novembar! Sećao se tog datuma: danas je poginula Meri Nelzon.
<BR>&nbsp;&nbsp;&nbsp;&nbsp;&nbsp;Na uglu je naišao na telefonsku govornicu i pogledao u imenik. Nelzona je bilo mnogo, ali je na području Stritama bila samo jedna Meri. Možda je Vajtkoumova verenica nosila majčino ime. Nije znao ni kada će bomba udariti ali to nije bilo teško saznati.
<BR>&nbsp;&nbsp;&nbsp;&nbsp;&nbsp;Samo što je izišao, eksplozija ga obori na pločnik. Kada se osvrnuo, govornice više nije bilo. Na današnji dan se desetak godina mlađi Mans Everard, inženjerijski poručnik američke vojske, nalazio sa one strane Lamanša, nadomak nemačkih baterija. Nije se sećao gde je to tačno bilo ali mu nije bilo ni važno. Znao je da će tu opasnost srećno prebroditi.
<BR>&nbsp;&nbsp;&nbsp;&nbsp;&nbsp;Sve je oko njega gorelo dok je trčao prema skuteru. Seo je i podigao se visoko iznad grada. Pod sobom je gledao more tame ispresecano plamenim linijama. Bila je to Valpurgijska noć.
<BR>&nbsp;&nbsp;&nbsp;&nbsp;&nbsp;Dobro se sećao Stritama, turobnog niza kuća od crvene opeke u kojima su živeli činovnici, piljari, mehaničari, mali ljudi koji su se usudili da se suprotstave strašnoj sili koja je pokorila Evropu. Tu je 1943. godine živela i jedna devojka... kasnije se udala za drugoga.
<BR>&nbsp;&nbsp;&nbsp;&nbsp;&nbsp;Leteći nisko pokušavao je da nađe adresu. Obližnja erupcija mu zatrese skuter i skoro ga izbaci sa sedišta. Požurio je prema tom mestu i ugledao ruševinu u plamenu. Bila je samo tri bloka udaljena od kuće Nelzonovih. Zakasnio je.
<BR>&nbsp;&nbsp;&nbsp;&nbsp;&nbsp;Pogledao je na sat, bilo je 22.30, i vratio se dva sata unazad. Kuća je sada čvrsto stajala na svom mestu. Da li da opomene ukućane? Zašto, kada su ljudi umirali svuda unaokolo! On nije bio Štajn, pa da na svoja pleća prima breme istorije.
<BR>&nbsp;&nbsp;&nbsp;&nbsp;&nbsp;Ipak je sišao sa skutera i ušao kroz kapiju. Nije on ni Danelijanac! Zakucao je na vrata. Otvorila mu je sredovečna žena i odmerila ga. Sinulo mu je da se ovde amerikanci nisu šetali u civilu.
<BR>&nbsp;&nbsp;&nbsp;&nbsp;&nbsp;"Izvinite, poznajete li Meri Nelzon?"
<BR>&nbsp;&nbsp;&nbsp;&nbsp;&nbsp;"Da, zašto?" oklevala je. "Živi tu, blizu. Uskoro će doći do nas. Vi ste njen prijatelj?"
<BR>&nbsp;&nbsp;&nbsp;&nbsp;&nbsp;"Da, ona me je poslala, gospođo..."
<BR>&nbsp;&nbsp;&nbsp;&nbsp;&nbsp;"Enderbi."
<BR>&nbsp;&nbsp;&nbsp;&nbsp;&nbsp;"Izvinite, gospođo Enderbi, strašno sam rasejan. Poslala me da vam kažem da ona ne može doći, ali da vi dodete k njima u pola jedanaest, sa celom porodicom."
<BR>&nbsp;&nbsp;&nbsp;&nbsp;&nbsp;"A deca?"
<BR>&nbsp;&nbsp;&nbsp;&nbsp;&nbsp;"I deca. Pripremila vam je veliko iznenađenje. Morate obavezno svi doći."
<BR>&nbsp;&nbsp;&nbsp;&nbsp;&nbsp;"Pa, ako je tako..."
<BR>&nbsp;&nbsp;&nbsp;&nbsp;&nbsp;"Znači dolazite. Videćemo se u pola jedanaest." Rukovao se i otišao.
<BR>&nbsp;&nbsp;&nbsp;&nbsp;&nbsp;Učinio je šta je mogao. Sada je na redu bila Meri. Odvezao se skuterom, parkirao ga i krenuo prema njenoj kući. Već je dovoljno skrivio. Pomislio je na planetu izgnanstva.
<BR>&nbsp;&nbsp;&nbsp;&nbsp;&nbsp;Cilindrični vremeplov se nigde nije video. Čarli, znači, još nije stigao. Moraće da se snalazi do njegovog dolaska.
<BR>&nbsp;&nbsp;&nbsp;&nbsp;&nbsp;Dok je čekao da mu otvore, razmišljao je o posledicama spasavanja porodice Enderbi. Deca će im odrasti, imaće svoju decu; biće to verovatno, beznačajni ljudi, ali će se, možda, posle nekoliko vekova u toj porodici roditi neka važna ličnost. Ipak, vreme je fleksibilno: u najvećem broju slučajeva konkretno poreklo nije bitno. Ali, ovde bi moglo doći do izuzetka.
<BR>&nbsp;&nbsp;&nbsp;&nbsp;&nbsp;Otvorila mu je jedna mlada žena. Bila je prijatnog izgleda i nije bila naročito lepa, ali joj je uredna uniforma dobro pristajala.
<BR>&nbsp;&nbsp;&nbsp;&nbsp;&nbsp;"Gospođica Nelzon?"
<BR>&nbsp;&nbsp;&nbsp;&nbsp;&nbsp;"Ja sam."
<BR>&nbsp;&nbsp;&nbsp;&nbsp;&nbsp;"Dobro veče, zovem se Mans Everard; prijatelj sam Čarlija Vajtkouma. Imam poruku za vas, mogu li da uđem?"
<BR>&nbsp;&nbsp;&nbsp;&nbsp;&nbsp;"Baš se spremam da izađem", izvinjavala se.
<BR>&nbsp;&nbsp;&nbsp;&nbsp;&nbsp;"Ni slučajno!" Odmah je video da je to bio pogrešan nastup. Gledala ga je ukočeno. "Izvinjavam se, moram nešto da vam objasnim."
<BR>&nbsp;&nbsp;&nbsp;&nbsp;&nbsp;Uvela ga je u salon pretrpan stvarima. "Sedite, gospodine. Samo, molim vas, govorite tiho. Svi spavaju jer ustaju rano."
<BR>&nbsp;&nbsp;&nbsp;&nbsp;&nbsp;Everard se zavali u fotelju. Meri je sela na ivicu sofe i gledala ga svojim krupnim očima. Kao da su joj Vulfnot i Edgar bili preci. A možda ima i Štajnove krvi.
<BR>&nbsp;&nbsp;&nbsp;&nbsp;&nbsp;"Vi ste sigurno, u avijaciji", poče Meri. "Jeste li tamo upoznali Čarlija?"
<BR>&nbsp;&nbsp;&nbsp;&nbsp;&nbsp;"Ne, ja sam u obaveštajnoj službi, zato sam u civilu. Ka da ste ga poslednji put videli?"
<BR>&nbsp;&nbsp;&nbsp;&nbsp;&nbsp;"Pre dve - tri nedelje. Sada je u Francuskoj. Nadam se da će se rat uskoro završiti. Glupo je što se Nemci i dalje drže kada znaju da je sve gotovo." Dobaci mu radoznao pogled. "Kakvu mi poruku nosite?"
<BR>&nbsp;&nbsp;&nbsp;&nbsp;&nbsp;"Doći ćemo i na to." Raspričao se o događajima u Francuskoj da bi dobio u vremenu. Bilo je čudno razgovarati sa duhom. A nije mogao da joj kaže istinu. Pokušao je, ali mu se jezik zavezao.
<BR>&nbsp;&nbsp;&nbsp;&nbsp;&nbsp;"...i koliko košta nabavka bočice crvenog mastila..."
<BR>&nbsp;&nbsp;&nbsp;&nbsp;&nbsp;"Molim vas, predite na stvar", prekinula ga je nestrpljivo. "Rekla sam vam da moram u jednu posetu."
<BR>&nbsp;&nbsp;&nbsp;&nbsp;&nbsp;"Izvinite, nisam hteo... Vidite, to je bilo..."
<BR>&nbsp;&nbsp;&nbsp;&nbsp;&nbsp;Neko je zakucao na vrata. "Izvinite", promrmlja ona i požuri da otvori. Everard pođe za njom.
<BR>&nbsp;&nbsp;&nbsp;&nbsp;&nbsp;Meri otvori vrata i uzviknu slabim glasom: "Čarli!" Vajtkoum je pritisnu uza se, zaboravljajući na krv koja se još ni je osušila na njegovom jutskom odelu. Ugledavši Everarda, on razgorači oči. "Šta ti..."
<BR>&nbsp;&nbsp;&nbsp;&nbsp;&nbsp;Posegnu za pištoljem ali je Everardov već bio uperen u njega. "Ne pravi gluposti", reče Amerikanac. "Znaš da sam ti prijatelj i da sam spreman da ti pomognem. Reci mi šta si naumio."
<BR>&nbsp;&nbsp;&nbsp;&nbsp;&nbsp;"Da je zadržim... da ne ode..."
<BR>&nbsp;&nbsp;&nbsp;&nbsp;&nbsp;"Zar misliš da te oni ne bi pronašli?" Everard je prešao na temporalni da ga preplašena Meri ne bi razumela. "Kada sam krenuo ovamo, Meinvedering je već sumnjao. Ako ovo ne izvedemo pametno, za nama će biti poslate sve jedinice patrole. Oni će je verovatno ubiti da bi ispravili grešku. A ti ćeš u izgnanstvo."
<BR>&nbsp;&nbsp;&nbsp;&nbsp;&nbsp;Vajtkoum prestrašeno zamuca: "Nećeš... nećeš je, valjda pustiti da ode i pogine?"
<BR>&nbsp;&nbsp;&nbsp;&nbsp;&nbsp;"To ne, ali moramo to izvesti pažljivo."
<BR>&nbsp;&nbsp;&nbsp;&nbsp;&nbsp;"Pobeći ćemo... naći ćemo neki udaljeni period... ako treba i u doba dinosaura."
<BR>&nbsp;&nbsp;&nbsp;&nbsp;&nbsp;Meri mu se otela iz zagrljaja. Bila je spremna da vrisne. "Smirite se!" odseče Everard. "Život vam je u opasnosti; mi pokušavamo da vas spasemo. Valjda verujete Čarliju."
<BR>&nbsp;&nbsp;&nbsp;&nbsp;&nbsp;Nastavio je na temporalnom. "Slušaj, znaš dobro da ne postoji ni mesto ni vreme u kome bi se od njih sklonio. Meri je noćas poginula. To stoji u njihovoj evidenciji. Ona nije postojala 1947. godine. I to stoji u evidenciji. Ja sam se već uvalio u neprilike: porodica koju je ona trebalo da poseti, neće biti u kući kada bomba bude udarila. Vas će uhvatiti, ako pokušate da pobegnete. Čudi me da se patrola još nije pojavila."
<BR>&nbsp;&nbsp;&nbsp;&nbsp;&nbsp;Vajtkoum je pokušao da se pribere. "Mogu je odvesti u 1948. godinu. Otkud znaš da se ona nije iznenada pojavila te godine? Možda je i to u evidenciji."
<BR>&nbsp;&nbsp;&nbsp;&nbsp;&nbsp;"A kako ćeš joj to reći? Pokušaj da joj objasniš da ćeš je odvesti u budućnost."
<BR>&nbsp;&nbsp;&nbsp;&nbsp;&nbsp;"Da!... kondicioniran sam... ne mogu..."
<BR>&nbsp;&nbsp;&nbsp;&nbsp;&nbsp;"Nisi smeo ni da se pojaviš pred njom ovako; sada ćeš morati da je lažeš. Šta ćeš joj reći. Ako ona ostane Meri Nelzon, proglasiće je za dezertera; ako uzme drugo ime, gde su joj krštenica, školska svedočanstva, karta za životne namirnice i sve ostale hartije na koje se vlasti dvadesetog veka toliko oslanjaju? Šanse su ti minimalne."
<BR>&nbsp;&nbsp;&nbsp;&nbsp;&nbsp;"Pa šta da radim?"
<BR>&nbsp;&nbsp;&nbsp;&nbsp;&nbsp;"Sačekaj patrolu i izbori se!" Everard je govorio smireno; nije bilo vremena za strah i razmišljanje o posledicama. "Odmah se vraćam."
<BR>&nbsp;&nbsp;&nbsp;&nbsp;&nbsp;Izišao je na ulicu i pronašao skuter. Komande je podesio tako da se skuter pojavi na trgu Pikadili, tačno u podne, kroz pet godina. Pritisnuo je starter i ušao u kuću. Meri je plakala u Vajtkoumovom zagrljaju.
<BR>&nbsp;&nbsp;&nbsp;&nbsp;&nbsp;"Sad nam samo ostaje da čekamo", reče Everard, odvede ih u salon i sede sa pištoljem u ruci.
<BR>&nbsp;&nbsp;&nbsp;&nbsp;&nbsp;Nisu dugo čekali. Pojavio se skuter sa dvojicom redara u sivoj uniformi patrole. Everard ih onesvesti oslabljenim zrakom pištolja. "Pomozi mi da ih vežem", reče Vajtkoumu.
<BR>&nbsp;&nbsp;&nbsp;&nbsp;&nbsp;Meri se prestrašeno zgurila u uglu kauča.
<BR>&nbsp;&nbsp;&nbsp;&nbsp;&nbsp;Kada su se redari osvestili, Everard im pride. "Zbog čega nas hapsite?" upita na temporalnom.
<BR>&nbsp;&nbsp;&nbsp;&nbsp;&nbsp;"Znaš ti vrlo dobro zašto", odvrati jedan od redara.
<BR>&nbsp;&nbsp;&nbsp;&nbsp;&nbsp;"Glavna centrala nam je dala nalog da vas pronađemo. Saznali smo da si evakuisao porodicu koja je trebalo da pogine od bombardovanja. Na osnovu podataka o Vajtkoumu pretpostavili smo da ćeš doći ovamo da mu pomogneš u spasavanju verenice koja je trebalo da pogine večeras. Ako nas odmah ne odvežeš samo ćeš sebi pogoršati situaciju."
<BR>&nbsp;&nbsp;&nbsp;&nbsp;&nbsp;"Zašto? Nisam menjao istoriju", reče Everard. "Zar Danelijanci nisu više naša budućnost?"
<BR>&nbsp;&nbsp;&nbsp;&nbsp;&nbsp;"Jesu, ali..."
<BR>&nbsp;&nbsp;&nbsp;&nbsp;&nbsp;"Otkud znaš da je trebalo da Enderbijevi poginu?"
<BR>&nbsp;&nbsp;&nbsp;&nbsp;&nbsp;"Njihova kuća je pogođena, a rekli su nam da su izišli zato što..."
<BR>&nbsp;&nbsp;&nbsp;&nbsp;&nbsp;"Ali oni jesu preživeli. To je evidentirano. Sada vi hoćete da menjate prošlost."
<BR>&nbsp;&nbsp;&nbsp;&nbsp;&nbsp;"Ali ova žena..."
<BR>&nbsp;&nbsp;&nbsp;&nbsp;&nbsp;"Jesi li siguran da devojka po imenu Meri Nelzon nije živela u Londonu recimo, 1850. godine i umrla u dubokoj starosti oko 1900. godine?"
<BR>&nbsp;&nbsp;&nbsp;&nbsp;&nbsp;Redar se nasmeja. "Stvarno se trudiš; ali ti neće uspeti. Ne možeš sam protiv cele patrole."
<BR>&nbsp;&nbsp;&nbsp;&nbsp;&nbsp;"Misliš! A šta ako vas ostavim ovde da vas Enderbijevi nađu? Skuter sam poslao da se pojavi na javnom mestu u momentu koji je samo meni poznat. Kakve će to posledice prouzrokovati u istoriji?"
<BR>&nbsp;&nbsp;&nbsp;&nbsp;&nbsp;"Patrola će preduzeti korektivne mere... kao što ste vi preduzeli u petom veku."
<BR>&nbsp;&nbsp;&nbsp;&nbsp;&nbsp;"Možda, ali bilo bi mnogo jednostavnije ako bi se usvojili moji predlozi. Uspostavite mi vezu sa Danelijancima!"
<BR>&nbsp;&nbsp;&nbsp;&nbsp;&nbsp;"Šta kažeš?"
<BR>&nbsp;&nbsp;&nbsp;&nbsp;&nbsp;"To što si čuo", odbrusi Everard. "Ako je potrebno, vaš skuter će me prebaciti milion godina u budućnost. Lično ću ih ubediti da je bolje da me ostave na miru."
<BR>&nbsp;&nbsp;&nbsp;&nbsp;&nbsp;"To nije potrebno!"
<BR>&nbsp;&nbsp;&nbsp;&nbsp;&nbsp;Everard se zaprepašćeno okrete i pištolj mu ispade iz ruke. Pokušao je da odvrati pogled od obličja koje se nalazilo pred njim. Ustuknuo je grcajući.
<BR>&nbsp;&nbsp;&nbsp;&nbsp;&nbsp;"Razmotrili smo tvoj zahtev", reče jedan bezvučni glas. "Znali smo za njega i odobrili smo ga mnogo pre no što si se ti rodio. Ipak, ti si bio neophodna karika u vremenskom lancu. Da nisi uspeo večeras, ne bi za tebe bilo milosti.
<BR>&nbsp;&nbsp;&nbsp;&nbsp;&nbsp;Prema našoj evidenciji, Čarls i Meri Vajtkoum su živeli u Engleskoj u doba kraljice Viktorije. U našoj evidenciji je stajalo i to da je Meri Nelzon poginula, zajedno sa porodicom kod koje je bila u poseti, 1944. godine, a da je Čarls Vajtkoum poginuo kao neženja u jednoj akciji patrole. Ova nedoslednost evidencije je primećena. Kako i najmanji paradoks u sistemu prostora i vremena predstavlja ozbiljnu opasnost, greška se morala ispraviti eliminisanjem jednog ili drugog podatka iz evidencije. Ti si odlučio koji će podatak ostati."
<BR>&nbsp;&nbsp;&nbsp;&nbsp;&nbsp;U tom trenutku, Everard je saznao da su dvojica redara odjednom bili slobodni... da je njegov skuter bio... da će njegov skuter biti neprimetno uklonjen onog trenutka kada se materijalizuje; da su sada podaci glasili: Meri Nelzon iz jedinica britanske protivavionske odbrane je nestala, pretpostavlja se da je poginula prilikom bombardovanja u blizini kuće porodice Enderbi koja je za to vreme bila u njenom stanu; Čarls Vajtkoum je nestao 1947. - pretpostavlja se da se udavio; znao je da je Meri saznala istinu o patroli, da je kondicionirana tako da je ne može odati, i da je zajedno sa Čarlijem poslata u 1850. godinu; da su njih dvoje ostatak života proveli u devetnaestom veku, u koji se nikada nisu potpuno uklopili; da je Čarli žalio za svojim životom u patroli, ali da se ubrzo okrenuo svojoj ženi i deci i svoju žrtvu nije smatrao suviše velikom.
<BR>&nbsp;&nbsp;&nbsp;&nbsp;&nbsp;Danelijanac je otišao. Dok se vrtlog Everardove svesti stišavao i dok je gledao u dvojicu redara patrole, počeo je da razmišlja o svojoj sudbini.
<BR>&nbsp;&nbsp;&nbsp;&nbsp;&nbsp;"Krećemo!" reče mu jedan od redara. "Moramo nestati pre nego što se neko probudi. Povešćemo te do tvoje godine, to je 1954?"
<BR>&nbsp;&nbsp;&nbsp;&nbsp;&nbsp;"Šta će biti sa mnom?"
<BR>&nbsp;&nbsp;&nbsp;&nbsp;&nbsp;Redar sleže ramenima; videlo se da je i njega potreslo prisustvo Danelijanca. "Javićeš se šefu svog sektora. Mislim da si svestan toga da nisi podoban za redovni posao."
<BR>&nbsp;&nbsp;&nbsp;&nbsp;&nbsp;"Znači, izbaciće me?"
<BR>&nbsp;&nbsp;&nbsp;&nbsp;&nbsp;"Ne budi toliko dramatičan. Zar misliš da si ti prvi takav slučaj za milion godina rada patrole? Postoji za to ustaljeni postupak.
<BR>&nbsp;&nbsp;&nbsp;&nbsp;&nbsp;Moraćeš na produžnu obuku. Tvom temperamentu najviše odgovara status slobodnog redara - da te šalju u razna vremena i na razna mesta, gde god je to potrebno. Mislim da će ti se to svideti."
<BR>&nbsp;&nbsp;&nbsp;&nbsp;&nbsp;Everard uzjaha skuter. Kada je sa njega sišao bila je prošla čitava decenija.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
