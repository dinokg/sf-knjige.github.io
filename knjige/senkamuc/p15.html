<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. BOLDANDERS
<P>&nbsp;&nbsp;&nbsp;&nbsp;&nbsp;Grad koji se nalazio na zapadnom kraju tog mosta veoma se razlikovao od onoga iz koga sam došao. U početku su postojale buktinje na uglovima i gotovo isto onoliko dolaženja i odlaženja kočija i teretnih kola koliko i na mostu samom. Pre odlaska iz stražarske kulice pitao sam lohagora gde bih mogao provesti osatak noći; a sada sam, osećajući umor koji me je samo nakratko napustio, pešačio dalje, pogledom tražeći firmu neke krčme.
<BR>&nbsp;&nbsp;&nbsp;&nbsp;&nbsp;Posle nekog vremena mrak kao da se počeo zgušnjavati sa svakim mojim daljim korakom, a na nekom uglu sam, verovatno, i skrenuo na pogrešnu stranu. Ne želeći da se vraćam natrag, nastojao sam da idem manje-više ka severu i tešio sam se pomišlju da me, iako sam možda zalutao, svaki korak nosi brže Traksu. Najzad otkrih jednu malenu krčmu. Nikakvu firmu nisam video, a možda je nije ni bilo, ali sam osetio miris kuvanja hrane i čuo zveckanje čašica, pa sam ušao, otvarajući naglim razmahom vrata i sručio se u jednu staru stolicu koja se našla blizu vrata, ne obraćajući mnogo pažnju na to gde sam ušao i u kakvo sam društvo dospeo.
<BR>&nbsp;&nbsp;&nbsp;&nbsp;&nbsp;Kad sam tu sedeći proveo dovoljno vremena da povratim dah i kada sam poželeo neko mesto gde bih mogao da izujem čizme (mada još ni približno nisam bio spreman da ustanem i počnem da ga tražim), trojica koja su dotad pila u jednom uglu ustadoše i odoše; a jedan starac koji je, pretpostavljam, video da ja neću dobro uticati na njegov posao, priđe i zapita me šta želim. Rekoh mu da mi je potrebna soba.
<BR>&nbsp;&nbsp;&nbsp;&nbsp;&nbsp;"Nemamo."
<BR>&nbsp;&nbsp;&nbsp;&nbsp;&nbsp;Rekoh: "E baš dobro - jer ni ja nemam para da platim."
<BR>&nbsp;&nbsp;&nbsp;&nbsp;&nbsp;"Onda morate otići."
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Još ne. Suviše sam umoran." (Druge kalfe su mi pričale kako su primenjivale taj trik u gradu.)
<BR>&nbsp;&nbsp;&nbsp;&nbsp;&nbsp;"Vi ste dželat, je l' tako? Vi im odsecate glave."
<BR>&nbsp;&nbsp;&nbsp;&nbsp;&nbsp;"Donesite mi dve od tih riba čiji miris osećam i ostaće vam samo glave."
<BR>&nbsp;&nbsp;&nbsp;&nbsp;&nbsp;"Mogu ja da pozovem gradsku stražu. Oni će vas izbaciti."
<BR>&nbsp;&nbsp;&nbsp;&nbsp;&nbsp;Znao sam, po tonu njegovog glasa, da ne veruje u to što govori, pa sam mu rekao da izvoli i pozove ih, ali da u međuvremenu donese ribu; otišao je gunđajući. Onda sam seo uspravnije, sa Terminus Estom (morao sam ga skinuti s ramena da bih seo) uspravnim između kolena. Još petorica ljudi je sedela sa mnom u toj prostoriji, ali nijedan nije hteo da ukrsti pogled sa mojim, a dvojica uskoro odoše.
<BR>&nbsp;&nbsp;&nbsp;&nbsp;&nbsp;Stari se vrati sa jednom ribicom, koja je krepala na kriški grubog hleba, i rekao: "Pojedite ovo i idite."
<BR>&nbsp;&nbsp;&nbsp;&nbsp;&nbsp;Stajao je tu i gledao me kako jedem. Kad sam završio tu svoju večeru, pitao sam gde bih mogao da prenoćim.
<BR>&nbsp;&nbsp;&nbsp;&nbsp;&nbsp;"Soba nemamo. Rekao sam vam."
<BR>&nbsp;&nbsp;&nbsp;&nbsp;&nbsp;Da je neka palata sa otvorenim vratima stajala pola lanca daleko, ne verujem da bih smogao snage da iziđem iz te krčme i pređem u nju. Rekao sam: "Spavaću ovde, u ovoj stolici. Ionako nije verovatno da ćete noćas imati više mušterija."
<BR>&nbsp;&nbsp;&nbsp;&nbsp;&nbsp;"Sačekajte", reče on i ostavi me. Čuo sam ga, onda, kako razgovara sa nekom ženom u drugoj sobi.
<BR>&nbsp;&nbsp;&nbsp;&nbsp;&nbsp;Kad sam se probudio, drmao me je za rame. "Jeste li voljni da spavate sa još dvojicom u istom krevetu?"
<BR>&nbsp;&nbsp;&nbsp;&nbsp;&nbsp;"Sa kojom dvojicom?"
<BR>&nbsp;&nbsp;&nbsp;&nbsp;&nbsp;"Optimati su obojica, kunem vam se. Vrlo fini ljudi, putuju zajedno."
<BR>&nbsp;&nbsp;&nbsp;&nbsp;&nbsp;Ona žena u kuhinji povika nešto što nisam razumeo.
<BR>&nbsp;&nbsp;&nbsp;&nbsp;&nbsp;"Jeste li čuli to?" nastavi starac. "Jedan od njih čak nije još ni došao. S obzirom na to koje je sad doba noći, svi su izgledi da neće ni doći. Znači, bićete samo dvojica."
<BR>&nbsp;&nbsp;&nbsp;&nbsp;&nbsp;"Ako su njih dvojica zakupila spavaću sobu..."
<BR>&nbsp;&nbsp;&nbsp;&nbsp;&nbsp;"Neće se oni buniti, obećavam da neće. Istina je, karnifekse, to da oni kasne u plaćanju. Tri noći su ovde, a tek su platili za prvu."
<BR>&nbsp;&nbsp;&nbsp;&nbsp;&nbsp;Znači, trebalo je da ja poslužim kao saopštenje o izbacivanju. To me nije mnogo uznemirilo, činilo se da mi otvara i jednu lepu mogućnost: ako taj koji tu noćas spava ode, ostaće soba samo meni. Podigao sam se nekako na noge i pošao za starim uz jedno krivo stepenište.
<BR>&nbsp;&nbsp;&nbsp;&nbsp;&nbsp;Soba u koju smo ušli nije bila zaključana, ali je u njoj bilo mračno kao u grobu. Čuo sam teško disanje. "Gudmane!" viknu dedica, zaboravljajući da se malopre kleo da su ta dvojica optimati. "Kako se ono zoveš? Boldi? Boldanders? Doveo sam ti društvo. Ako nećeš da platiš kiriju, moraš da primaš stanare."
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;"Evo, majstore dželatstva", reče mi dedica. "Osvetliću vam." Stade duvati u komadić truda koji se najzad razgore dovoljno da upali jedan patrljak sveće.
<BR>&nbsp;&nbsp;&nbsp;&nbsp;&nbsp;Soba je bila skučena i bez ikakvog nameštaja sem jednog kreveta. U njemu je spavao, ležeći na boku, leđima okrenut ka nama, sa nogama skupljenim nagore, najkrupniji čovek koga sam ikada video - čovek za koga bi se mirne duše moglo reći da je div.
<BR>&nbsp;&nbsp;&nbsp;&nbsp;&nbsp;"Zar se nećeš probuditi, gudmane Boldandersu, da vidiš ko će ti biti sustanar?"
<BR>&nbsp;&nbsp;&nbsp;&nbsp;&nbsp;Želeo sam da legnem, pa rekoh starcu da nas ostavi. Pobunio se, ali ja ga izgurah iz sobe, a čim on ode, sedoh na nezauzetu stranu kreveta i izuh čizme i čarape. Slabo svetlo sveće potvrdilo je da mi je iskočilo nekoliko plikova. Skinuo sam ogrtač i raširio ga preko istrošenog krevetskog prekrivača. Još jedan trenutak sam razmišljao da li da skinem opasač i pantalone, ili da spavam u njima; obazrivost i umor su mi, zajedno, nalagali ovo drugo, a primetio sam i to da je taj džin, koliko se moglo videti, sasvim obučen. Sa osećanjem neizrecivog umora i olakšanja, duvanjem sam ugasio sveću i legao da provedem svoju prvu noć izvan Matahinske kule - prvu, bar, koje sam se mogao setiti.
<BR>&nbsp;&nbsp;&nbsp;&nbsp;&nbsp;"Nikad."
<BR>&nbsp;&nbsp;&nbsp;&nbsp;&nbsp;Taj ton je bio tako dubok i rezonantan (maltene kao najdublje note orgulja) da u prvi mah nisam bio siguran šta je značila ta izgovorena reč, pa čak ni da li je to uopšte bila reč. Promumlao sam: "Šta si rek'o?"
<BR>&nbsp;&nbsp;&nbsp;&nbsp;&nbsp;"Boldanders."
<BR>&nbsp;&nbsp;&nbsp;&nbsp;&nbsp;"Znam - kazao mi je krčmar. Ja sam Severijan." Ležao sam na leđima, a Terminus Est (koji sam, radi čuvanja od krađe, uneo u krevet) bio je između nas dvojice. U mraku nisam mogao znati da li se moj sustanar okrenuo licem prema meni ili nije, mada sam bio siguran da bih osetio ma kakvo kretanje tako ogromnog tela.
<BR>&nbsp;&nbsp;&nbsp;&nbsp;&nbsp;"Ti - beži."
<BR>&nbsp;&nbsp;&nbsp;&nbsp;&nbsp;"A, znači čuo si nas kad smo ušli. Mislio sam da si spavao."
<BR>&nbsp;&nbsp;&nbsp;&nbsp;&nbsp;Moje usne su se uobličile da kažu da nisam dželat, nego kalfa mučiteljske gilde. Onda sam se setio svoje bruke i činjenice da su oni iz Traksa tražili dželata, te rekoh: "Jeste, ja sečem glave, ali ne treba da me se plašiš. Radim ono što me hrane da radim."
<BR>&nbsp;&nbsp;&nbsp;&nbsp;&nbsp;"Znači, sutra."
<BR>&nbsp;&nbsp;&nbsp;&nbsp;&nbsp;"Da, sutra će biti dovoljno vremena da se sretnemo i popričamo."
<BR>&nbsp;&nbsp;&nbsp;&nbsp;&nbsp;A potom sam sanjao, mada je moguće da su i te Boldandersove reči bile san. Međutim, ne verujem da su bile, a ako i jesu, bile su deo nekog drugačijeg sna.
<BR>&nbsp;&nbsp;&nbsp;&nbsp;&nbsp;Sedeo sam kao jahač na nekom velikom stvorenju sa kožnatim krilima, pod nebom koje se nisko spustilo. Bili smo tačno u ravnoteži između rebrasto raspoređenih oblaka i sumračnog tla i klizili niz jedan breg vazduha. Činilo mi se da moja moćna letačica maše samo malo, ili možda nimalo, krajevima svojih dugačkih krila u kojima su joj bili i prsti. Umiruće sunce bilo je pred nama i izgledalo je da se krećemo istom brzinom kao i Urt, jer sunce se nepomično održavalo na obzorju, iako smo leteli sve dalje i dalje.
<BR>&nbsp;&nbsp;&nbsp;&nbsp;&nbsp;Najzad sam primetio promenu na tlu i u prvi mah pomislio da sad nadlećemo pustinju. Nisam video, čak ni u daljinama, ni gradove, ni farme, ni šume, ni polja, već samo ravnu pustoš, boje pocrnelog purpura, bez ikakvih crta, maltene statičnu. To je zapazila i moja kožnokrila, ili je možda uhvatila neki miris iz vazduha. Osetio sam kako se gvozdeni mišići zatežu ispod mene, a krila jako zamahnuše tri puta uzastopno.
<BR>&nbsp;&nbsp;&nbsp;&nbsp;&nbsp;Purpurna pustoš imala je i bele mrvice na sebi. Posle nekog vremena uvideo sam da je to nekretanje bilo privid, opsena proistekla iz jedoobraznosti - ta površina bila je svuda ista, ali svuda u pokretu - more - svetska reka Uroborus - kolevka u kojoj Urt leži.
<BR>&nbsp;&nbsp;&nbsp;&nbsp;&nbsp;Tada sam prvi put pogledao iza sebe i video kako noć guta celu zemlju ljudskog roda.
<BR>&nbsp;&nbsp;&nbsp;&nbsp;&nbsp;Kad je progutana sasvim i kad je svud ispod nas bila samo pustoš ustalasane vode, kad više ničeg drugog nije bilo, zver okrete glavu da me osmotri. Njen kljun bio je kljun ibisa, a njeno lice veštičje; na glavi je imala visoku krestu od kosti. Na tren smo se gledali i učinilo mi se da znam njenu misao: Ti sanjaš; ali kad bi se probudio iz svog budnog stanja, ja bih bila tu.
<BR>&nbsp;&nbsp;&nbsp;&nbsp;&nbsp;Kretanje joj se promenilo kao kad mornari okrenu malu obalsku lađu, pod punim jedrima, da prihvati vetar pod uglom suprotnim od dotadašnjeg. Vrh jednog krila je potonuo, vrh drugog se uperio ka nebesima, a ja počeh da grabim rukama po krljuštavoj koži, ali se strmoglavih ka moru.
<BR>&nbsp;&nbsp;&nbsp;&nbsp;&nbsp;I tresnuh, i taj sudar sa morskom površinom, taj šok me probudi. Trzao sam se u svakom zglavku tela; začuo sam kako div mrmori nešto u snu. Promrmljah nešto, manje-više na isti način, i opipah rukom da se uverim da mač još leži uz mene, pa opet zaspah.
<BR>&nbsp;&nbsp;&nbsp;&nbsp;&nbsp;Voda se sklopila iznad mene, ali nisam se udavio. Imao sam osećanje da bih mogao disati vodu, ali nisam disao. Sve se tako jasno videlo, da mi se činilo da padam kroz prazninu prozračniju od vazduha.
<BR>&nbsp;&nbsp;&nbsp;&nbsp;&nbsp;U daljini su se uzdizali neki veliki oblaci - neke stvari stotinama puta veće od čoveka. Neke od tih stvari kao da su bili brodovi, a neke oblaci; jedna, glava bez tela; jedna, telo sa stotinu glava. Plava izmaglica ih je delimično zaklonila, ali zato uhledah ispod sebe zemlju peska, izrezbarenu strujama. I palatu, veću od naše Citadele, ali u ruševinama - dvorane lišene krovova baš kao i bašte; kroz palatu su se kretale ogromne prilike, bele kao da su leprozne.
<BR>&nbsp;&nbsp;&nbsp;&nbsp;&nbsp;Još bliže sam padao, a one su okrenule lica uvis, ka meni, lica nalik na ono koje sam jednom video ispod Đola; žene su to bile, nage, sa kosom zelenom poput morske pene i sa očima od korala. Smejući se, gledale su moj pad, a njihov smeh se u mehurićima uzdizao ka meni. Zubi su im bili beli i šiljati, svaki drugačiji kao prsti.
<BR>&nbsp;&nbsp;&nbsp;&nbsp;&nbsp;Padao sam bliže. Njihove ruke uzvinule su se do mene, milovale me kao što majka gladi svoje dete. Vrhovi palate sadržavali su sunđere, morske anemone, kao i bezbroj drugih divota kojima nisam mogao odrediti imena. Te velike žene kružile su oko mene, a ja sam pred njima bio samo lutka. "Ko ste?" pitao sam. "I šta ovde radite?"
<BR>&nbsp;&nbsp;&nbsp;&nbsp;&nbsp;"Neveste smo Abajine. Njegove dragane i slađane, igračke i valentine. Zemlja nas nije mogla držati. Naša su prsa kao ovnovi za probijanje tvrđavskih kapija, naše butine bi polomile leđa bikovima. Ovde se hranimo, ploveći i rastući, dok ne postanemo dovoljno velike da se sparujemo sa Abajom, koji će jednoga dana prožderati kontinente."
<BR>&nbsp;&nbsp;&nbsp;&nbsp;&nbsp;"A ko sam ja?"
<BR>&nbsp;&nbsp;&nbsp;&nbsp;&nbsp;Tad su se nasmejale sve zajedno, a njihov smeh bio je kao valjanje okeanskog talasa po plaži od stakla. "Pokazaćemo ti", rekoše. "Pokazaćemo ti!" Uzeše me, jedna za jednu, a druga za drugu ruku, kao kad dve sestre šetaju dete treće sestre, pa me podigoše i zaploviše sa mnom kroz vrt. Između prstiju na šakama imale su kožice za plivanje, a svaki prst im je bio dugačak kao moja ruka od ramena do lakta.
<BR>&nbsp;&nbsp;&nbsp;&nbsp;&nbsp;Zastale su i počele tonuti kroz vodu kao kad karavele tonu; onda njihova stopala i moja dodirnuše žalo. Pred nama je bio neki nizak zid, a navrh zida stajala je mala pozornica zaklonjena zavesom, nalik na one koje mi koristimo za razonođivanje dece.
<BR>&nbsp;&nbsp;&nbsp;&nbsp;&nbsp;Komešanje vode koje smo izazvali bilo je, činilo se, i razlog što se pozorišna zavesa, veličine maramice, zatalasala. Zanjihala se, zalepršala i počela se povlačiti u stranu, kao da je poteže neka nevidljiva ruka. Na pozornici se naglo pojavi majušna prilika čoveka od štapova. Njegove ruke i noge bile su grančice na kojima su se još videli i zeleni pupoljčići i kora. Za telo je imao četvrt pedlja grane, debele kao moj palac, a glava mu je bila čvor čiji su zavojiti oblici tvorili njegove oči i usta. Nosio je motku (kojoj je preteći izmahivao ka nama) i kretao se kao da je živ.
<BR>&nbsp;&nbsp;&nbsp;&nbsp;&nbsp;Dok je drveni čovek neko vreme skakutao ka nama i lupkao oružjem po majušnoj pozornici da pokaže kako je žestok, pojavi se i prilika dečaka sa mačem. Koliko je prva marioneta bila grubo izrađena, toliko je ova druga delovala fino dovršena - moglo je to biti pravo dete svedeno na razmere miša.
<BR>&nbsp;&nbsp;&nbsp;&nbsp;&nbsp;Obojica su nam se poklonila, a onda su te dve male prilike otpočele borbu. Drveni je fantastično skakao i, činilo se, ispunjavao pozornicu udarcima svoje batine; a dečko je plesao kao trunka prašine u sunčanom zraku da to izbegne i povremeno se bacao ka drvenome ne bi li ga posekao svojom oštricom ne većom od čiode.
<BR>&nbsp;&nbsp;&nbsp;&nbsp;&nbsp;Najzad drvena prilika pade. Dečko joj priđe krupnim koracima kao da hoće da joj nagazi na prst; ali pre nego što je dospeo to da učini, drvena figura otplovi sa pozornice i diže se, uz mlitavo i lenjo okretanje, kroz vodu; najzad nestade sa vidika, ostavljajući iza sebe dečaka, budžu i mač - oba oružja slomljena. Pričinilo mi se da čujem (nema sumnje da je to zapravo bilo škripanje kolskih točkova na ulici napolju) svečane tonove fanfara-igračaka.
<BR>&nbsp;&nbsp;&nbsp;&nbsp;&nbsp;Probudio sam se zato što je u sobu ušao neko treći. Bejaše to neki omanji, energični čovek plamenocrvene kose, obučen dobro i čak kicoški. Videći da sam budan, on naglim pokretom raskrili drvene kapke kojima je prozor do tog časa bio zatvoren i crveni sjaj sunca poteče unutra.
<BR>&nbsp;&nbsp;&nbsp;&nbsp;&nbsp;"Moj ortak", reče on, "uvek čvrsto spava. Niste ogluveli od njegovog hrkanja?"
<BR>&nbsp;&nbsp;&nbsp;&nbsp;&nbsp;"Spavao sam i ja kako treba", rekoh mu. "Ako je hrkao, ja to nisam čuo."
<BR>&nbsp;&nbsp;&nbsp;&nbsp;&nbsp;Ovo kao da se dopalo malome čoveku, koji, osmehujući se, otkri popriličan broj zlatnih zuba. "Hrče on. Hrče da se sav Urt trese, to vam jemčim. Sreća je vaša što ste se ipak odmorili." Pružio mi je svoju delikatnu, dobro odnegovanu ruku. "Ja sa doktor Talos."
<BR>&nbsp;&nbsp;&nbsp;&nbsp;&nbsp;"Kalfa Severijan." Zbacio sam tanke pokrivače i ustao da tu šaku prihvatim.
<BR>&nbsp;&nbsp;&nbsp;&nbsp;&nbsp;"U crnom ste, vidim. Koja je to gilda?
<BR>&nbsp;&nbsp;&nbsp;&nbsp;&nbsp;"To je fuligin, boja mučitelja."
<BR>&nbsp;&nbsp;&nbsp;&nbsp;&nbsp;"Ah!" Nagnuo je glavu na jednu stranu kao drozd i počeo skakutati unaokolo da me vidi iz raznih uglova. "Visok ste vi momak - e, stvarno je šteta - ali sva ta čađasta odeća, veoma upečatljivo."
<BR>&nbsp;&nbsp;&nbsp;&nbsp;&nbsp;"Nalazimo da je praktična", rekoh. "Ublijeta je prljavo mesto, a na fuliginu se mrlje od krvi ne vide."
<BR>&nbsp;&nbsp;&nbsp;&nbsp;&nbsp;"Imate smisla za humor! Izvrsno! Ja da vam kažem: malo šta čoveku donosi takvu dobit kao humor. Humor privuče gomilu. Humor je i umiri, humor smiri pune jaslice dece. Humor te diže i humor te spušta, a asimuse privlači kao magnet."
<BR>&nbsp;&nbsp;&nbsp;&nbsp;&nbsp;Imao sam samo neodređenu predstavu o čemu on to priča, ali, videći da je dobro raspoložen, odvažih se da kažem: "Nadam se da vam nisam bio na smetnji? Gazda je rekao da spavam ovde, a u krevetu je bilo mesta za još jednu osobu."
<BR>&nbsp;&nbsp;&nbsp;&nbsp;&nbsp;"Ne, ma ne, ni najmanje! Nisam se ja ni vratio - našao sam bolje mesto da provedem noć. Spavam veoma malo, mogu vam eto i to reći, štaviše vrlo se lako budim. Ali noć mi je ispala fino, to je bila jedna odlična noć. A kud ćete vi krenuti jutros, optimate?"
<BR>&nbsp;&nbsp;&nbsp;&nbsp;&nbsp;Stao sam da pipam ispod kreveta tražeći čizme. "Pa, valjda ću prvo da potražim neki doručak. Potom ću van grada, ka severu."
<BR>&nbsp;&nbsp;&nbsp;&nbsp;&nbsp;"Krasno! Ni ne sumnjam da će mom ortaku doručak doći izvrsno - kolosalno će mu doći. A putujemo na sever. Posle izvanredno uspešne turneje po gradu, znate. Sad se vraćamo kući. Igrali smo niz istočnu obalu, pa uz zapadnu. Može biti da ćemo se, na putu ka severu, zaustaviti u Kući Apsoluta. To je, znate, u ovoj profesiji glavni san. Igrati u autarhovoj palati. Ili, vratiti se iz nje, ako ste u njoj zaigrali. Puni šeširi hrisosa."
<BR>&nbsp;&nbsp;&nbsp;&nbsp;&nbsp;"Sreo sam bar jednu osobu, ako ne i više, koja je sanjala da se tamo vrati."
<BR>&nbsp;&nbsp;&nbsp;&nbsp;&nbsp;"Nemojte praviti tako tužno lice - pričaćete mi, obavezno, o tom čoveku jednoga dana. Al' sad, ako mislimo na doručak da idemo - Boldanders! Diž' se! Hajde, Boldanders, hajde! Ustaj!" Otplesao je do uznožja kreveta i dohvatio džina za skočni zglob jednog stopala. "Boldanders! Ne hvatajte ga za rame, optimate!" (Ni najmanji pokret u tom smislu nisam bio učinio.) "Ponekad počne da mlatara rukama. BOLDANDERS!"
<BR>&nbsp;&nbsp;&nbsp;&nbsp;&nbsp;Div je promrmljao nešto i pokrenuo se.
<BR>&nbsp;&nbsp;&nbsp;&nbsp;&nbsp;"Novi dan, Boldanders! Još si živ! Vreme je da se jede i ide u klozet i vodi ljubav - sve to! Diži se, inače nikada nećemo stići do kuće!"
<BR>&nbsp;&nbsp;&nbsp;&nbsp;&nbsp;Nije bilo nikakvog znaka da ga je div čuo. Izgledalo je da je ono malopređašnje mrmorenje bilo samo protivljenje izrečeno kroz san, ili samrtni ropac. Dr Talos dograbi, oberučke, prljavu ćebad i smače je s kreveta.
<BR>&nbsp;&nbsp;&nbsp;&nbsp;&nbsp;Sad je grdno veliki oblik njegovog ortaka ležao otkriven pogledu. Taj je drugar bio čak i viši nego što sam pretpostavljao, predugačak za krevet čak i u ovom položaju - sa kolenima privučenim gotovo do vrha vilice. Pleća su mu bila visoka, zgurena, a široka čitav el. Lice mu nisam mogao videti, bilo je zariveno u jastuk. Na vratu i oko ušiju imao je neke čudne ožiljke.
<BR>&nbsp;&nbsp;&nbsp;&nbsp;&nbsp;"Boldanders!"
<BR>&nbsp;&nbsp;&nbsp;&nbsp;&nbsp;Kosa mu je bila proseda i, bez obzira na gostioničarevu tobožnju grešku, veoma gusta.
<BR>&nbsp;&nbsp;&nbsp;&nbsp;&nbsp;"Boldanders! Izvinite, optimate, ali mogu li pozajmiti taj mač?"
<BR>&nbsp;&nbsp;&nbsp;&nbsp;&nbsp;"Ne", rekoh. "Ne možete."
<BR>&nbsp;&nbsp;&nbsp;&nbsp;&nbsp;"Ma, neću ja da ga ubijem ni ma šta slično. Samo da ga šljapim pljoštimice.
<BR>&nbsp;&nbsp;&nbsp;&nbsp;&nbsp;Odmahnuo sam glavom, a dr Talos, videći da sam nepopustljiv, poče da traži po sobi. "Štap sam ostavio u prizemlju. Grozan običaj, maznuće ga neko. Treba da naučim da hramljem, stvarno treba. Ovde baš ničeg nema."
<BR>&nbsp;&nbsp;&nbsp;&nbsp;&nbsp;Jurnuo je napolje i trenutak kasnije se vratio noseći jedan šetački štap od gvozdenog drveta sa loptastom pozlaćenom jabukom na gornjem kraju, za držanje. "E sad! Boldanders!" Udarci počeše da padaju po divovim širokim leđima kao one krupne kišne kapi koje padaju pre početka grmljavinske oluje.
<BR>&nbsp;&nbsp;&nbsp;&nbsp;&nbsp;Sasvim iznenada, div se diže u sedeći položaj. "Budan sam, doktore." Njegovo lice bilo je prostrano i grubo, ali i osećajno i tužno. "Jesi li odlučio da me najzad ubiješ?"
<BR>&nbsp;&nbsp;&nbsp;&nbsp;&nbsp;"O čemu pričaš, Boldanders? A, misliš na ovog optimata ovde. On ti neće učiniti ništa nažao - delio je postelju s tobom, a sad će nam praviti društvo na doručku."
<BR>&nbsp;&nbsp;&nbsp;&nbsp;&nbsp;"Spavao je ovde, doktore?"
<BR>&nbsp;&nbsp;&nbsp;&nbsp;&nbsp;Dr Talos i ja klimnusmo glavama.
<BR>&nbsp;&nbsp;&nbsp;&nbsp;&nbsp;"Onda znam odakle su se uzdigli oni moji snovi."
<BR>&nbsp;&nbsp;&nbsp;&nbsp;&nbsp;Još zasićen prizorom ogromnih žena ispod monstrumovih mora, zapitao sam šta je to sanjao, iako sam ga se pomalo pribojavao.
<BR>&nbsp;&nbsp;&nbsp;&nbsp;&nbsp;"Pećine, negde ispod, sa kamenim zubima s kojih kaplje krv... otkinute i raskomadane ruke koje leže na stazama od peska i bića koja tresu lance u mraku." Sedeo je na ivici kreveta i čistio jednim velikim prstom razmaknute, iznenađujuće sitne zube.
<BR>&nbsp;&nbsp;&nbsp;&nbsp;&nbsp;Dr Talos reče: "Hajdete, obojica. Ako hoćemo danas da jedemo i pričamo i uradimo išta - moramo, vidite, početi. Ima mnogo da se kaže i mnogo da se učini."
<BR>&nbsp;&nbsp;&nbsp;&nbsp;&nbsp;Boldanders pljunu u ugao.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
