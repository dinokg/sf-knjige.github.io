<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. KRČMA IZGUBLJENIH LJUBAVI
<P>&nbsp;&nbsp;&nbsp;&nbsp;&nbsp;Imao sam tu dobru sreću - ili, može biti, zlu - da mesta koja su u mom životu odigrala posebno krupnu ulogu budu, gotovo sva, izuzetno trajnog karaktera. Mogao bih se sutra, kad bih hteo, vratiti u Citadelu, i to (pretpostavljam) baš na onaj isti ležaj gde sam, kao šegrt, spavao. Đol i sad teče kroz moj grad, Nesus; Botanička bašta, facetovana, svetluca i danas, i u njoj su one čudne pregrade u kojima je po jedno raspoloženje, sačuvano za sva vremena. A kad razmislim šta je u mome životu bilo prolazno, zaključim da su to, ponajpre, bili ljudi. Međutim, bilo je i kuća prolazne prirode, a ponajviše je takva ona krčma bila, ona na rubu Sangvinarnog polja.
<BR>&nbsp;&nbsp;&nbsp;&nbsp;&nbsp;Potrošili smo po podne pešačeći širokim avenijama i uzanim prolazima, a zgrade koje su se odasvud natiskivale ka nama bile su sve od kamena i cigle. Najzad smo stigli do nekog dvorišta koje kao i da nije bilo dvorište jer sa nije videla nikakva otmena vila u središtu. Pamtim da sam upozorio Agiju da se sprema oluja: osećao sam u vazduhu blisko prisustvo nečeg i video duž obzorja liniju gorkog crnila.
<BR>&nbsp;&nbsp;&nbsp;&nbsp;&nbsp;Nasmejala mi se. "Ti to vidiš i osećaš samo Zid Nesusa. Ovde je uvek ovako. Zid suzbija strujanje vazduha."
<BR>&nbsp;&nbsp;&nbsp;&nbsp;&nbsp;"Ona crna linija? Pa, ona doseže do pola neba."
<BR>&nbsp;&nbsp;&nbsp;&nbsp;&nbsp;Agija se opet nasmeja, a Dorkas se pribi uz mene. "Plašim se, Severijane."
<BR>&nbsp;&nbsp;&nbsp;&nbsp;&nbsp;Agija je to čula. "Plašiš se Zida? Neće te povrediti sem ako padne na tebe, a nije pao već desetak epoha." Pogledao sam je upitno, a ona reče: "Pa dobro, izgleda bar toliko star, možda je i stariji, ko će znati?"
<BR>&nbsp;&nbsp;&nbsp;&nbsp;&nbsp;"Njime bi se ceo jedan svet mogao ograditi. Da li je Nesus njime sasvim obuhvaćen?"
<BR>&nbsp;&nbsp;&nbsp;&nbsp;&nbsp;"Jeste, po definiciji. Ono što je Zidom obuhvaćeno, to je Nesus, mada, koliko čujem, u severnim delovima grada postoje i nenaseljene ravnice, a u južnim, lige i lige nenastanjenih ruševina. Nego, gledaj, između onih topola, vidiš krčmu?"
<BR>&nbsp;&nbsp;&nbsp;&nbsp;&nbsp;Nisam video i rekoh to.
<BR>&nbsp;&nbsp;&nbsp;&nbsp;&nbsp;"Ispod drveta. Obećao si mi večeru, a ja bih baš tamo da jedem. Vremena bi trebalo da bude taman dovoljno da završimo jelo pre nego što budeš morao na susret sa septentrionašem."
<BR>&nbsp;&nbsp;&nbsp;&nbsp;&nbsp;"Nećemo sad", rekoh. "Rado ću te nahraniti kad moj dvoboj bude gotov. Ugovoriću večeru sad, ako želiš." I dalje nikakvu zgradu nisam primećivao, ali sam uočio nešto čudno na drvetu ispred nas: jedno rustično drveno stepenište koje je vodilo zavojito nagore, oko stabla.
<BR>&nbsp;&nbsp;&nbsp;&nbsp;&nbsp;"Učini tako. Ako budeš ubijen, pozvaću tog oficira... a ako on ne bude hteo da dođe, onda onog propalog mornara koji večito poziva mene. Pićemo tebi u čast."
<BR>&nbsp;&nbsp;&nbsp;&nbsp;&nbsp;Visoko u granama tog drveta upalilo se svetlo i ja sad videh da ka stepeništu vodi jedna staza. Ispred stepeništa: tabla sa slikom koja prikazuje uplakanu ženu kako vuče okrvavljeni mač. Jedan muškarac, čudovišno debeo, sa kuhinjskom keceljom na sebi, iskorači iz senke i stade pored table, trljajući šaketine i čekajući da mu priđemo. Sad začuh, mada tiho, i zveckanje šerpi.
<BR>&nbsp;&nbsp;&nbsp;&nbsp;&nbsp;"Aban vam stoji na usluzi", reče debeljko kad stigosmo do njega. "Šta želite?" Primetih da pogledom nervozno odmerava moj avern.
<BR>&nbsp;&nbsp;&nbsp;&nbsp;&nbsp;"Hoćemo da nam se ručak za dvoje posluži u ..." Pogledah Agiju.
<BR>&nbsp;&nbsp;&nbsp;&nbsp;&nbsp;"Kad počne nova smena."
<BR>&nbsp;&nbsp;&nbsp;&nbsp;&nbsp;"Dobro je to, dobro. Ali ne može tako brzo biti spravljena, sire. Osim ako ćete prihvatiti hladno meso raznih vrsta, salatu i bocu vina?"
<BR>&nbsp;&nbsp;&nbsp;&nbsp;&nbsp;Agija je izgledala nestrpljivo. "Mi ćemo pečenu živinu - mladu pticu."
<BR>&nbsp;&nbsp;&nbsp;&nbsp;&nbsp;"Kako želite. Kazaću kuvaru da počne pripreme odmah, a vi se možete, posle gospodinove pobede, zabaviti pecivom, dok ptica ne bude gotova." Agija klimnu i između njih dvoje sevnu pogled koji mi je kazao, sa potpunom izvesnošću, da su se već sretali. "A u međuvremenu", nastavi gostioničar, "ako imate još vremena, mogu obezbediti lavor tople vode i sunđer za ovu drugu mladu damu, a možda bi vam svima prijala i po čaša medoka uz biskvite?"
<BR>&nbsp;&nbsp;&nbsp;&nbsp;&nbsp;Namah sam postao svestan da ni zalogaja nisam pojeo još od onog doručka u zoru sa Boldandersom i dr Talosom i da je isto tako moguće da ni Agija ni Dorkas nisu čitavog dana ništa jele. Klimnuo sam i krčmar nas povede uz to široko stepenište napravljeno u seoskom stilu; deblo oko koga se stepenište svijalo imalo je u prečniku celih deset koraka.
<BR>&nbsp;&nbsp;&nbsp;&nbsp;&nbsp;"Da li ste nas već posećivali, armigeru?"
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Upravo sam hteo da vas pitam kakva vam je ovo gostionica. Ovako nešto nikad nisam video."
<BR>&nbsp;&nbsp;&nbsp;&nbsp;&nbsp;"A i nećete, gospodine, osim ovde. Ali trebalo je i ranije da dolazite - naša kuhinja je proslavljena, a obedovanje na svežem vazduhu daje najbolji apetit."
<BR>&nbsp;&nbsp;&nbsp;&nbsp;&nbsp;Pade mi na um da oko apetita zaista ne može biti problema ako gazda uspeva da održi toliku trbušinu u kafani do čije se svake prostorije stiže još po jednim stepeništem; no, tu pomisao zadržah za sebe.
<BR>&nbsp;&nbsp;&nbsp;&nbsp;&nbsp;"Zakon, vidite, sire, zabranjuje postojanje ma kakvih građevina tako blizu Zida. Mi imamo dozvolu zato što nemamo ni zidove ni krov. Posećuju nas oni koji idu na Sangvinarno polje, slavni borci i junaci, gledaoci i lekari, čak i efori. Evo vaše odaje."
<BR>&nbsp;&nbsp;&nbsp;&nbsp;&nbsp;Bila je to jedna platforma, kružna, savršeno ravna. Oko nje i iznad nje, bledozeleno lišće onemogućavalo je da nas ma ko vidi ili čuje. Agija sede u jednu platnenu stolicu, a ja se (vrlo umoran, priznaću) bacih uz Dorkas na kauč napravljen od štavljene kože i upletenih rogova afričkih i močvarnih antilopa. Iza kauča sam odložio avern, pa pristupio čišćenju mača. Dođe jedna sudopera i donese vodu i sunđer za Dorkas; videvši šta ja radim, vrati se sa krpama i uljem za mene. Uskoro sam kuckao po drški da bih oslobodio sečivo iz zahvata drške i počeo ljudski da ga čistim.
<BR>&nbsp;&nbsp;&nbsp;&nbsp;&nbsp;"Šta je, ne možeš da se opereš?" zapita Agija Dorkas.
<BR>&nbsp;&nbsp;&nbsp;&nbsp;&nbsp;"Volela bih da se okupam, ali ne da me vas dvoje gledate."
<BR>&nbsp;&nbsp;&nbsp;&nbsp;&nbsp;"Severijan će okrenuti glavu na drugu stranu ako ga zamoliš. On je to vrlo dobro radio jutros na jednom mestu gde smo bili."
<BR>&nbsp;&nbsp;&nbsp;&nbsp;&nbsp;"I vi, madam", reče Dorkas blago. "Radije bih da ne gledate. Trebalo bi mi izdvojeno mesto, ako ga mogu dobiti."
<BR>&nbsp;&nbsp;&nbsp;&nbsp;&nbsp;Agija se na to nasmešila, ali ja sam opet pozvao sudoperu i dao joj jedan oričok da donese rasklopni zastor. Kad je bio namešten, rekoh Dorkas da sam voljan da joj kupim haljinu ako se to u ovoj kafani može dobiti.
<BR>&nbsp;&nbsp;&nbsp;&nbsp;&nbsp;"Neću", reče Dorkas. Šapatom upitah Agiju za mišljenje: šta je sa tom devojkom.
<BR>&nbsp;&nbsp;&nbsp;&nbsp;&nbsp;"Pa, očito joj se dopada to što ima. Ja moram da hodam sa podignutom rukom, da držim bretelu kako se ne bih obrukala za ceo život." Sad ona pusti ruku dole, tako da njene visoke dojke zablistaše na umirućem suncu. "A ona ima te dronjke koji otkrivaju taman onoliko nogu i grudi koliko treba. Ima i jedno pocepano mesto na preponama ali to, koliko vidim, nisi primetio."
<BR>&nbsp;&nbsp;&nbsp;&nbsp;&nbsp;Gostioničar nas prekide, dovodeći kelnera koji nam donese poslužavnik sa pecivom, bocom i čašama. Objasnih da mi je odeća mokra i gazda naredi da se donese mangal sa vatrom - a onda stade sam uz njega i poče se grejati kao da je u svom apartmanu. "U ovo doba godine - prija", objasni on. "Sunce je mrtvo ali još ne zna da je mrtvo; ali mi znamo. Ako budete ubijeni, nećete morati da trpite sledeću zimu, a ako vas teško rane, provešćete je u toploj sobi. Tako ja uvek kažem borcima. A borbe su većinom oko srednjeg letnjeg dana, što znači, hoću reći, da su tad moje reči još prikladnije. Ne znam da li nekog uteše ili ne, ali, štetu ne prave."
<BR>&nbsp;&nbsp;&nbsp;&nbsp;&nbsp;Skinuo sam smeđi i gildaški ogrtač, stavio čizme na jednu stoličicu uz mangal i stao uz gazdu da bih sušio čakšire i čarape; ujedno sam ga pitao da li svi koji, radi monomahije, prođu ovim putem svrate da se osveže kod njega. U tom trenutku prijalo bi mi, kao i svakom čoveku koji oseća da će verovatno uskoro umreti, saznanje da sam učesnik u nekoj postojanoj tradiciji.
<BR>&nbsp;&nbsp;&nbsp;&nbsp;&nbsp;"Svi? Ma, ne, ni govora", uzvrati on. "Blagoslovila vas umerenost i Sveti Amand, gospodine. Kad bi se svako ko naiđe zadržavao u mojoj gostionici, ne bi ni bila moja, prodao bih je pa bih živeo udobno u nekoj velikoj kamenoj kući sa atroksima ispred vrata i nekoliko momaka sa noževima okolo mene da odstrane moje neprijatelje. Ne, mnogo ljudi prođe, a i ne pogleda na ovu stranu, gubeći iz vida da prilikom sledećeg kretanja istom stazom možda više neće biti u mogućnosti da piju moje vino."
<BR>&nbsp;&nbsp;&nbsp;&nbsp;&nbsp;"Kad smo već kod toga", reče Agija i pruži mi čašu punu, do ruba, tamnog, grimiznog, starog vina. Ne i dobrog, dodao bih - peckalo me je po jeziku, a u svom divnom ukusu imalo je i grubih sastojaka. Ipak je to vino bilo divno, bilo je više nego dobro, u ustima nekog tako umornog i nahlađenog kao što sam to bio ja. Agija je i sebi uzela punu čašu, ali po njenim razbuktalim obrazima i iskričavim očima videh da je već popila jednu, ako ne i više. Rekoh joj da ostavi nešto i za Dorkas, a ona uzvrati: "Za tu devicu od mleka i vode? Neće ona to piti, a hrabrost će biti potrebna tebi... ne njoj."
<BR>&nbsp;&nbsp;&nbsp;&nbsp;&nbsp;Ne baš istinito, rekoh da se ne plašim.
<BR>&nbsp;&nbsp;&nbsp;&nbsp;&nbsp;Krčmar uskliknu: "Tako treba! Ustrašeni ne budite i ne dajte da vam pune glavu nekakvim uzvišenim mislima o smrti, o poslednjim danima i tako to. Oni koji sa tim mislima odu, ne vrate se, to vam je sigurno. Nego, hteli ste da naručite jelo, čini mi se, za sebe i za vaše dve mlade žene, za posle?"
<BR>&nbsp;&nbsp;&nbsp;&nbsp;&nbsp;"Naručili smo već", rekoh.
<BR>&nbsp;&nbsp;&nbsp;&nbsp;&nbsp;"Naručili jeste, ali ništa unapred platili niste, htedoh reći. A tu je i pitanje ovog vina i ovih, ovde, gateaux secs , suvih kolača. To mora da se plati odma' jer se jede odma', a i pije odma'. Zarad večere tražim depozit od tri oričoka s tim što kad dođete da je pojedete, plaćate još dva."
<BR>&nbsp;&nbsp;&nbsp;&nbsp;&nbsp;"A ako ne dođem?"
<BR>&nbsp;&nbsp;&nbsp;&nbsp;&nbsp;"Onda ništa dalje ne naplaćujem, gospodine. Zato sam u mogućnosti da nudim jelo tako jeftino."
<BR>&nbsp;&nbsp;&nbsp;&nbsp;&nbsp;Razoružavala me je potpuna neosetljivost ovog čoveka; dadoh mu pare i on ode. Agija zaviri iza zastora, gde se Dorkas, uz pomoć sudopere, prala; a ja sedoh opet na kauč i navalih na jedan komad peciva, uz ostatak mog vina.
<BR>&nbsp;&nbsp;&nbsp;&nbsp;&nbsp;"Severijane, ako bismo mogli da nekako zaključamo ovaj zastor, dobili bismo mogućnost da nekoliko trenutaka uživamo nasamo i da nas niko ne prekida. Mogli bismo i stolicu da naguramo na zastor, ali bi ove dve sigurno izabrale baš onaj najgori trenutak da počnu da ciče i da sve poruše."
<BR>&nbsp;&nbsp;&nbsp;&nbsp;&nbsp;Zaustio sam da odgovorim na neki neozbiljan način, kad primetih jedno parčence hartije, mnogostruko presavijeno, koje je neko zavukao pod poslužavnik na takav način da ga je mogao videti samo neko ko sedi na mom mestu. "E, ovo je već preterivanje", rekoh. "Prvo izazov na dvoboj, a sad, tajanstvena poruka."
<BR>&nbsp;&nbsp;&nbsp;&nbsp;&nbsp;Agija priđe da pogleda. "Šta pričaš to? Već si se napio?"
<BR>&nbsp;&nbsp;&nbsp;&nbsp;&nbsp;Spustio sam šaku na oblu punoću njenog kuka, pa, pošto se nije usprotivila, iskoristih tu prijatnu uporišnu površinu da povučem Agiju bliže sebi kako bi videla gde je papirić. "Hajde, šta misliš, šta piše unutra? 'Potreban si Komonveltu, jaši odmah...' 'Prijatelj ti je čovek koji će kazati reč kamarila ...' 'Čuvaj se tipa sa ružičastom kosom...'"
<BR>&nbsp;&nbsp;&nbsp;&nbsp;&nbsp;Uklapajući se u šalu, Agija ponudi nove mogućnosti: " 'Dođi kad čuješ tri oblutka bačena o prozor...' Bačena o lišće, morala bih kazati ovde. 'Ruža je probala peruniku nektaronosnu...' To bih bila ja ako me ubije taj tvoj avern, jasno. 'Onu, koja te stvarno voli, prepoznaćeš po crvenoj krpi oko bedara...'" Sagnula se, poljubila me, sela mi u krilo. "Što ne zaviriš?"
<BR>&nbsp;&nbsp;&nbsp;&nbsp;&nbsp;"Zavirujem." Njen pokidani gornji deo haljine opet je pao.
<BR>&nbsp;&nbsp;&nbsp;&nbsp;&nbsp;"Ma ne tu. Pokrij mi to rukom, a onda možeš da pogledaš cedulju."
<BR>&nbsp;&nbsp;&nbsp;&nbsp;&nbsp;Pokrio sam to mesto rukom, ali cedulju nisam ni dodirnuo. "Preterivanje je, zaista, kao što rekoh. Taj tajanstveni oficir Unutrašnje vojske, njegov izazov, pa Hildegrin, pa ovo. Jesam li ti pominjao dvorkinju Teklu?"
<BR>&nbsp;&nbsp;&nbsp;&nbsp;&nbsp;"I više no jednom, dok smo pešačili."
<BR>&nbsp;&nbsp;&nbsp;&nbsp;&nbsp;"Voleo sam je. Čitala je mnogo - zapravo i nije imala šta drugo da radi u mom odsustvu osim da čita, šije i spava - pa kad smo bili skupa, smejali smo se zapletima nekih od tih priča. U njima su se ljudima uvek dešavale stvari ove vrste, svako je upadao u nekakve uzvišene, melodramske zapetljavine u kojima se nije snalazio."
<BR>&nbsp;&nbsp;&nbsp;&nbsp;&nbsp;Agija se smejala zajedno sa mnom, davši mi, ovog puta, dugotrajan poljubac. Kad su se naše usne razdvojile, ona reče: "Zašto pominješ Hildegrina? Nije mi izgledao kao ma šta posebno."
<BR>&nbsp;&nbsp;&nbsp;&nbsp;&nbsp;Uzeo sam još jedan komad peciva, dotakao njime cedulju, a onda ćušnuo ugao peciva Agiji u usta. "Pre izvesnog vremena spasao sam život čoveku zvanom Vodalus..."
<BR>&nbsp;&nbsp;&nbsp;&nbsp;&nbsp;Agija se izmače od mene, izbacujući mlaz mrvica iz usta. "Vodalus? Šališ se!"
<BR>&nbsp;&nbsp;&nbsp;&nbsp;&nbsp;Ni najmanje. Tim imenom ga je nazvao njegov prijatelj. Tad sam bio tek nešto više od dečaka, ali, zaustavio sam, na trenutak, držalju jedne sekire. Od udarca bi Vodalus poginuo, zato mi je dao jedan hrisos."
<BR>&nbsp;&nbsp;&nbsp;&nbsp;&nbsp;"Čekaj. Kakve to veze ima sa Hildegrinom?"
<BR>&nbsp;&nbsp;&nbsp;&nbsp;&nbsp;"Kad sam prvi put video Vodalusa, uz njega su bili jedan čovek i jedna žena. Napali su ih neprijatelji i Vodalus je ostao da štiti odstupnicu, a onaj čovek je tu ženu odveo u bezbednost." (Zaključio sam da je mudrije da ništa ne kažem o lešu, niti o tome kako sam onog sekiraša ubio.)
<BR>&nbsp;&nbsp;&nbsp;&nbsp;&nbsp;"Da sam bila ja, borila bih se, pa bi bilo troje branilaca, a ne jedan. Nastavi."
<BR>&nbsp;&nbsp;&nbsp;&nbsp;&nbsp;"Taj čovek sa Vodalusom bio je Hildegrin, to je sve. Da smo sreli prvo njega, bilo bi mi jasno, ili bih zamišljao da mi je jasno zašto jedan hiparh Septentrionske garde hoće da se bori sa mnom. I, ujedno, zašto je neko zapeo da mi šalje tajnu poruku. Sve te stvari, znaš, kojima smo se Tekla i ja smejali - uhode, spletke, ljubavnici pod maskama, izgubljeni naslednici. Šta ti je, Agija?"
<BR>&nbsp;&nbsp;&nbsp;&nbsp;&nbsp;"Da li sam ti odvratna? Da li sam ti ružna?"
<BR>&nbsp;&nbsp;&nbsp;&nbsp;&nbsp;"Divna si, ali izgledaš kao da ćeš se ispovraćati. Mislim da si pila suviše brzo."
<BR>&nbsp;&nbsp;&nbsp;&nbsp;&nbsp;"Pazi." Hitro se izvila i paunasta haljina sasvim joj spade i ostade da leži oko njenih mrkih, prašnih stopala kao gomilica dragog kamenja. Već sam je ranije video nagu, u katedrali pelerinki, ali me je sad (da li zbog vina koje sam popio, ili zbog vina koje je ona popila, ili što je svetlo sad bilo slabije ili jače, ili samo zato što je ona bila uplašena i postiđena i pokrivala dojke i butinama skrivala svoje najženstvenije mesto) privukla daleko jače. Imao sam osećaj da sam od silne želje oglupeo, da sam tup u glavi i vezanog jezika; stiskao sam njenu toplinu uz svoje hladno telo.
<BR>&nbsp;&nbsp;&nbsp;&nbsp;&nbsp;"Severijane, čekaj. Nisam drolja, ma šta ti o meni mislio. Ali, imam cenu."
<BR>&nbsp;&nbsp;&nbsp;&nbsp;&nbsp;"Kakvu?"
<BR>&nbsp;&nbsp;&nbsp;&nbsp;&nbsp;"Da mi obećaš da tu cedulju nećeš čitati. Baci je u mangal."
<BR>&nbsp;&nbsp;&nbsp;&nbsp;&nbsp;Pustio sam Agiju i ustuknuo jedan korak.
<BR>&nbsp;&nbsp;&nbsp;&nbsp;&nbsp;Njoj linuše suze na oči; naišle su kao što izvor izbije između stena. "Kamo sreće da možeš videti kakvim pogledom me sad gledaš, Severijane. Ne, ne znam šta u njoj piše. Nego... nego... zar nikad nisi čuo za natprirodno znanje neke žene? Za predosećanje? Za ono kad žena zna stvari koje nikako nije mogla saznati?"
<BR>&nbsp;&nbsp;&nbsp;&nbsp;&nbsp;Telesna želja koju sam bio osećao prema njoj ugasila se gotovo sasvim. Bio sam i uplašen i ljut, mada nisam znao zašto. Rekao sam: "Imamo mi gildu takvih žena, naših sestara, u Citadeli. One ni licem ni telom ne liče na tebe."
<BR>&nbsp;&nbsp;&nbsp;&nbsp;&nbsp;"Znam da nisam takva. Ali baš zato moraš postupiti kako sam ti rekla. Ni jedan jedini put u svom životu nisam imala ni najmanje predosećanje, a sad ga imam. Zar ne uviđaš da to mora značiti da je moje predosećanje tako istinito i tako važno za tebe da ga ne smeš prenebreći? Spali cedulju."
<BR>&nbsp;&nbsp;&nbsp;&nbsp;&nbsp;"Neko se trudi da me upozori, a ti ne želiš da ja to vidim. Pitao sam ja tebe: da li ti je taj hiparh ljubavnik. Rekla si da nije i ja sam poverovao."
<BR>&nbsp;&nbsp;&nbsp;&nbsp;&nbsp;Zaustila je da nešto kaže, ali sam je ućutkao.
<BR>&nbsp;&nbsp;&nbsp;&nbsp;&nbsp;"I sad ti verujem. Govorila si glasom u kome je bila istina. Pa ipak, upinješ se da me izdaš, na neki način. E, sad mi kaži da to nije tačno. Kaži mi da postupaš u mom najboljem interesu i da nemaš u planu ništa iza toga."
<BR>&nbsp;&nbsp;&nbsp;&nbsp;&nbsp;"Severijane..."
<BR>&nbsp;&nbsp;&nbsp;&nbsp;&nbsp;"Kaži."
<BR>&nbsp;&nbsp;&nbsp;&nbsp;&nbsp;"Severijane, jutros smo se sreli. Praktično te ni upoznala nisam, a ni ti mene. Šta možeš da očekuješ i šta bi očekivao da nisi tako nedavno napustio okrilje svoje gilde? Pokušavala sam, s vremena na vreme, da ti pomognem. Pokušavam i sad."
<BR>&nbsp;&nbsp;&nbsp;&nbsp;&nbsp;"Obuci tu haljinu." Izvukoh cedulju ispod poslužavnika. Agija jurnu na mene, ali nije bilo teško odgurnuti je jednom rukom. Beleška je bila napisana perom vrane, škrabavo i razvučeno; u toj mutnoj svetlosti, uspevao sam da razaznam tek poneku reč.
<BR>&nbsp;&nbsp;&nbsp;&nbsp;&nbsp;"Mogla sam da ti skrenem pažnju i bacim to u vatru. Uh, trebalo je tako da učinim. Puštaj me Severijane..."
<BR>&nbsp;&nbsp;&nbsp;&nbsp;&nbsp;"Mir."
<BR>&nbsp;&nbsp;&nbsp;&nbsp;&nbsp;"Prošle nedelje sam imala nož. Mizerikordis sa drškom od korena puzavice. Bili smo gladni, pa ga je Agilus dao u zalagaonicu. Sad da mi je pri ruci probola bih te!"
<BR>&nbsp;&nbsp;&nbsp;&nbsp;&nbsp;"A bio bi ti u haljini, a haljina ti je na podu." Gurnuo sam je tako da se zateturala unazad (a bilo je i vina u njenom želucu, u tolikoj količini da teturanje nije bilo samo zbog siline mog pokreta) i sručila u platnenu stolicu, a ja sam poneo cedulju do mesta gde je poslednja svetlost sunca prodirala kroz masu lišća.
<BR>
<BR>&nbsp;&nbsp;&nbsp;&nbsp;&nbsp;Žena koja je s tobom već je bila ovde.
<BR>&nbsp;&nbsp;&nbsp;&nbsp;&nbsp;Ne veruj joj. Trido kaže da je taj čovek
<BR>&nbsp;&nbsp;&nbsp;&nbsp;&nbsp;mučitelj. Ti si moja majka koja se vratila.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
