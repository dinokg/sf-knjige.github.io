<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Bron Lamija utonula je u nemiran san neposredno pred zoru i snovi su joj bili ispunjeni slikama i zvucima koji nisu poticali odatle - polusaslušanim i gotovo nerazumljivim razgovorima sa Meinom Gledston, prostorijom koja kao da je lebdela u svemiru, kretanjem muškaraca i žena hodnicima čiji su zidovi šaputali kao slabo podešeni fetlinijski prijemnik - a ispod tih grozničavih snova i nasumičnih slika počivao je izluđujući osećaj da je Džoni - njen Džoni - tako blizu, tako blizu. Lamija uzviknu u snu, ali taj zvuk se izgubi u nasumičnim odjecima među zidovima Sfinge, koji su se hladili, i u buci pomeranja peska.
<BR>&nbsp;&nbsp;&nbsp;&nbsp;&nbsp;Lamija se naglo probudi, potpuno svesna poput nekog upravo uključenog električnog instrumenta. Sol Vejntraub je trebalo da stražari, ali on je sada spavao kraj niskih vrata prostorije u koju se grupa sklonila. Njegova beba, Rejčel, spavala je među prekrivačima na podu kraj njega; zadnjica joj je bila uzdignuta, lice uprto u prekrivač, a na usnama je imala mehurić pljuvačke.
<BR>&nbsp;&nbsp;&nbsp;&nbsp;&nbsp;Lamija pogleda okolo. U mutnom osvetljenju slabe svetleće kugle i bledom svetlu dana koje se odbijalo duž četiri metra hodnika, video se samo još jedan od njenih saputnika, hodočasnika, kao tamna hrpa na kamenom podu. Tamo je ležao i hrkao Martin Silenus. Lamija oseti nalet straha, kao da je, dok je spavala, bila napuštena. Silenus, Sol, beba... ona shvati da nedostaje samo Konzul. Osipanje je načelo grupu od sedam odraslih hodočasnika i jedne bebe: Het Mastin, nestao na vetrokolima pri prelasku preko Mora Trave; Lenar Hojt ubijen prethodne noći... Konzul... gde je Konzul?
<BR>&nbsp;&nbsp;&nbsp;&nbsp;&nbsp;Bron Lamija ponovo pogleda okolo, zadovolji se potvrdom da se u tamnoj prostoriji ne nalazi ništa osim paketa, uvezanih prekrivača, usnulog pesnika, naučnika i deteta, onda ustade, pronađe očev automatski pištolj među zgužvanim prekrivačima, opipa ranac u potrazi za nervnim ošamućivačem, pa kliznu kraj Vejntrauba i bebe u hodnik iza njih.
<BR>&nbsp;&nbsp;&nbsp;&nbsp;&nbsp;Bilo je jutro, toliko blistavo da je Lamija morala da zakloni oči rukom dok je silazila sa kamenih stepenica Sfinge na utabanu stazu koja je vodila dalje niz dolinu. Oluja je prošla. Hiperionovo nebo imalo je duboku, kristalnu boju lapis-lazulija prošaranu zelenom, sa Hiperionovom zvezdom, blistavobelom tačkom koja se upravo uzdizala iznad istočnog zida litice. Senke stena stapale su se sa razbacanim obrisima Vremenskih Grobnica u dolini. Grobnica od žada je svetlucala. Lamija vide sveže nanose i dine koje je premestila oluja, pesak beo i boje cinobera stopljen u senzualnim oblinama i brazdama oko kamena. Od njihovog sinoćnjeg logorišta nije bilo ni traga. Konzul je sedeo na kamenu deset metara niz brdo. Zurio je u dolinu, a dim mu se u spirali uzdizao iz lule. Lamija ubaci pištolj u džep gde joj se nalazio i ošamućivač, pa krenu ka njemu.
<BR>&nbsp;&nbsp;&nbsp;&nbsp;&nbsp;"Nema nikakvog traga pukovniku Kasadu", reče Konzul dok mu je prilazila. Nije se ni okrenuo.
<BR>&nbsp;&nbsp;&nbsp;&nbsp;&nbsp;Lamija pogleda niz dolinu ka mestu gde je stajao Kristalni Monolit. Njegova nekad sjajna površina bila je izrovašena i izbušena, gornjih dvadeset ili trideset metara kao da je nedostajalo, a otpaci su mu se još pušili u podnožju. Oko pola kilometra tla između Sfinge i Monolita bilo je sprženo i puno kratera. "Izgleda da nije otišao bez borbe", reče ona.
<BR>&nbsp;&nbsp;&nbsp;&nbsp;&nbsp;Konzul progunđa nešto. Lamija oseti glad od mirisa dima iz lule. "Tražio sam ga čak do Šrajkove Palate, dva klika niz dolinu", reče Konzul. "Poprište pucnjave izgleda da je bio Monolit. Još nema nikakvog traga otvoru te stvari na nivou tla, ali sada gore ima dovoljno rupa da može da se vidi saće čije je postojanje dubinski radar oduvek pokazivao."
<BR>&nbsp;&nbsp;&nbsp;&nbsp;&nbsp;"Ali Kasadu ni traga?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Krv? Spržene kosti? Poruka da će se vratiti pošto odnese veš na pranje?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;Bron Lamija uzdahnu i sede na stenu blizu Konzulovog kamena. Sunce joj je zagrevalo kožu. Ona žmirnu ka otvoru doline. "Pa, nek ide do đavola", reče. "Šta ćemo sad?"
<BR>&nbsp;&nbsp;&nbsp;&nbsp;&nbsp;Konzul izvadi lulu iz usta, namršti se na nju i odmahnu glavom. "Jutros sam ponovo isprobao relej komloga, ali brod je i dalje zarobljen." On istrese pepeo napolje. "Pokušao sam i na frekvencijama za slučaj opasnosti, ali očito se ne probijamo. Ili brod ne prenosi ili ljudi imaju naređenje da ne odgovaraju."
<BR>&nbsp;&nbsp;&nbsp;&nbsp;&nbsp;"Zar biste zaista otišli?"
<BR>&nbsp;&nbsp;&nbsp;&nbsp;&nbsp;Konzul slegnu ramenima. Presvukao je finu diplomatsku odeću od prethodnog dana i sada je na sebi imao grubi vuneni pulover, sive somotske pantalone i visoke čizme. "Da je brod ovde, mi bismo - vi biste - imali opciju odlaska. Voleo bih da i ostali razmisle o odlasku. Najzad, Mastin je nestao, Hojta i Kasada nema... Nisam siguran šta treba sledeće učiniti."
<BR>&nbsp;&nbsp;&nbsp;&nbsp;&nbsp;Duboki glas reče: "Mogli bismo da probamo sa doručkom."
<BR>&nbsp;&nbsp;&nbsp;&nbsp;&nbsp;Lamija se okrenu i vide kako Sol silazi stazom. Rejčel se nalazila u nosiljci za bebu na naučnikovim grudima. Sunčeva svetlost blistala je na proćelavoj starčevoj glavi. "Nije to loša zamisao", reče ona. "Da li nam je ostalo dovoljno namirnica?"
<BR>&nbsp;&nbsp;&nbsp;&nbsp;&nbsp;"Dovoljno za doručak", reče Vejntraub. "A onda još nekoliko obroka hladne konzervisane hrane iz pukovnikove torbe sa viškom namirnica. Potom ćemo jesti stonoge, a onda jedni druge."
<BR>&nbsp;&nbsp;&nbsp;&nbsp;&nbsp;Konzul pokuša da se osmehne i vrati lulu u džep tunike. "Ja predlažem da se vratimo u Utvrđenje Hronos pre nego što stignemo dotle. Upotrebili smo svu zaleđenu i sušenu hranu sa Benaresa, ali i u Utvrđenju je bilo spremišta."
<BR>&nbsp;&nbsp;&nbsp;&nbsp;&nbsp;"Biće mi drago da..." započe Lamija, ali je prekinu povik iz unutrašnjosti Sfinge.
<BR>&nbsp;&nbsp;&nbsp;&nbsp;&nbsp;Stigla je prva do Sfinge i automatski pištolj našao joj se u ruci pre nego što je prošla kroz ulaz. Hodnik je bio mračan, prostorija za spavanje još mračnija, pa joj je trebao sekund da shvati da tu nikoga nema. Bron Lamija čučnu, zamahnuvši pištoljem ka mračnom zakrivljenju hodnika baš kada Silenusov glas ponovo viknu: "Hej! Dođite ovamo!" odnekud van vidokruga.
<BR>&nbsp;&nbsp;&nbsp;&nbsp;&nbsp;Ona se osvrnu dok je Konzul prolazio kroz ulaz.
<BR>&nbsp;&nbsp;&nbsp;&nbsp;&nbsp;"Sačekajte tu!" reče Lamija oštro i krenu brzo hodnikom, držeći se zida i ispruživši otkočeni pištolj sa aktiviranim propulzivnim nabojem. Ona zastade u čučnju na otvorenom ulazu u malu prostoriju gde je ležalo Hojtovo telo i okrenu se u luku tražeći oružjem metu.
<BR>&nbsp;&nbsp;&nbsp;&nbsp;&nbsp;Martin Silenus podiže pogled dok je čučao kraj leša. Prekrivač od fiberplastike kojim su prekrili sveštenikovo telo ležao je zgužvan i pridignut u Silenusovoj ruci. On se izbulji u Lamiju, pogleda u pištolj sa zanimanjem, a onda se ponovo zagleda u telo. "Možeš li da poveruješ u ovo?" upita on tiho.
<BR>&nbsp;&nbsp;&nbsp;&nbsp;&nbsp;Lamija spusti pištolj i priđe bliže. Iza njih, Konzul proviri unutra. Bron je mogla da čuje Sola Vejntrauba u hodniku; beba je plakala.
<BR>&nbsp;&nbsp;&nbsp;&nbsp;&nbsp;"Bože moj", reče Bron Lamija i čučnu do tela Oca Lenara Hojta. Crte lica mladog sveštenika, opustošene bolom, bile su preoblikovane u lice muškarca u poznim šezdesetim godinama: visoka čela, dugačkog aristokratskog nosa, tankih usana koje su se prijatno izvijale naviše u uglovima, oštrih jagodica, oštrih ušiju ispod ruba sede kose, krupnih očiju pod kapcima bledim i tankim poput pergamenta.
<BR>&nbsp;&nbsp;&nbsp;&nbsp;&nbsp;Konzul čučnu kraj njih. "Video sam holoe. Ovo je Otac Pol Dire."
<BR>&nbsp;&nbsp;&nbsp;&nbsp;&nbsp;"Gledajte", reče Martin Silenus. On još malo spusti prekrivač, zastade, a onda prevrnu leš na bok. Dve male kruciforme na prsima ovog čoveka pulsirale su ružičastom bojom, baš kao i Hojtova, ali leđa su mu bila gola.
<BR>&nbsp;&nbsp;&nbsp;&nbsp;&nbsp;Sol stade kraj vrata, umirujući Rejčelin plač nežnim pocupkivanjem i šaputanjem jednosložnih reči. Kada je beba utihnula, on reče: "Zar Bikurama nije trebalo tri dana da se... regenerišu?"
<BR>&nbsp;&nbsp;&nbsp;&nbsp;&nbsp;Martin Silenus uzdahnu. "Paraziti kruciforme vaskrsavale su Bikure duže od dva standardna veka. Možda je prvi put lakše."
<BR>&nbsp;&nbsp;&nbsp;&nbsp;&nbsp;"Je li..." započe Lamija.
<BR>&nbsp;&nbsp;&nbsp;&nbsp;&nbsp;"Živ?" Silenus je uze za ruku. "Pipni."
<BR>&nbsp;&nbsp;&nbsp;&nbsp;&nbsp;Čovekova prsa su se jedva primetno uzdizala i spuštala. Koža mu je bila topla na dodir. Vrelina kruciformi pod kožom bila je opipljiva. Bron Lamija trže ruku natrag.
<BR>&nbsp;&nbsp;&nbsp;&nbsp;&nbsp;Stvar koja je pre samo šest sati bila leš Oca Lenara Hojta otvori oči.
<BR>&nbsp;&nbsp;&nbsp;&nbsp;&nbsp;"Otac Dire?" reče Sol, kročivši napred.
<BR>&nbsp;&nbsp;&nbsp;&nbsp;&nbsp;Čovek okrenu glavu. Žmirnu kao da mu mutna svetlost vređa oči, a onda načini nerazumljiv zvuk.
<BR>&nbsp;&nbsp;&nbsp;&nbsp;&nbsp;"Vode", reče Konzul i posegnu u džep tunike kako bi odatle uzeo malu plastičnu bocu. Martin Silenus pridrža čoveka dok mu je Konzul pomagao da pije.
<BR>&nbsp;&nbsp;&nbsp;&nbsp;&nbsp;Sol priđe bliže, kleknu na jedno koleno i dodirnu čoveku podlakticu. Čak su i Rejčeline tamne oči izgledale pomalo radoznale. Sol reče: "Ako ne možete da govorite, žmirnite dvaput za 'da', jedno za 'ne.' Jeste li vi Dire?"
<BR>&nbsp;&nbsp;&nbsp;&nbsp;&nbsp;Čovek okrenu glavu ka naučniku. "Da", reče tiho, dubokim glasom, kultivisanim tonom, "ja sam Otac Pol Dire."
<BR>
<BR>&nbsp;&nbsp;&nbsp;&nbsp;&nbsp;Doručak se sastojao od poslednjih ostataka kafe, parčića mesa isprženih iznad nerasklopljene jedinice za zagrevanje, žitne kaše sa rehidriranim mlekom i okrajka njihove poslednje vekne hleba razdeljenog na pet komada. Za Lamiju, doručak je bio izvrstan.
<BR>&nbsp;&nbsp;&nbsp;&nbsp;&nbsp;Sedeli su na rubu senke pod ispruženim krilom Sfinge, sa niskom stenom ravnog vrha umesto stola. Sunce se uspinjalo ka prepodnevu, a nebo je i dalje bilo bez oblaka. Nije se čuo nikakav zvuk osim povremenog odzvanjanja viljuške ili kašike i tihih tonova njihovog razgovora.
<BR>&nbsp;&nbsp;&nbsp;&nbsp;&nbsp;"Sećate se onoga što je bilo... pre?" upita Sol. Sveštenik je nosio rezervni komplet Konzulove brodske odeće, sivi kombinezon sa pečatom Hegemonije na levoj strani grudi. Uniforma mu je bila malo tesna.
<BR>&nbsp;&nbsp;&nbsp;&nbsp;&nbsp;Dire je držao šoljicu sa kafom obema rukama, kao da se sprema da je podigne radi posvećenja. Digao je pogled i oči su mu nagoveštavale podjednako duboku inteligenciju i tugu. "Pre nego što sam umro?" reče Dire. Patricijske usne izviše se u osmeh. "Da, sećam se. Sećam se izgona, Bikura..." On spusti pogled. "Čak i tesla drveta."
<BR>&nbsp;&nbsp;&nbsp;&nbsp;&nbsp;"Hojt nam je ispričao o drvetu", reče Bron Lamija. Sveštenik je prikovao sebe za aktivno tesla drvo u plamenoj šumi, trpeći godinama agoniju, smrt, vaskrs i ponovo smrt, radije nego da se preda lakoj simbiozi života pod kruciformom.
<BR>&nbsp;&nbsp;&nbsp;&nbsp;&nbsp;Dire odmahnu glavom. "Mislio sam... u tim poslednjim sekundima... da sam je pobedio."
<BR>&nbsp;&nbsp;&nbsp;&nbsp;&nbsp;"I jeste", reče Konzul. "Pronašli su vas Otac Hojt i ostali. Isterali ste tu stvar iz vašeg tela. Onda su Bikure usadile vašu kruciformu Lenaru Hojtu."
<BR>&nbsp;&nbsp;&nbsp;&nbsp;&nbsp;Dire klimnu glavom. "I tom momku nema ni traga?"
<BR>&nbsp;&nbsp;&nbsp;&nbsp;&nbsp;Martin Silenus pokaza na njegova prsa. "Očito da ta jebena stvar ne može da prkosi zakonima koji vladaju očuvanjem mase. Hojtov bol bio je tako veliki tako dugo - nije hteo da se vrati tamo gde ga je ta stvar terala - da nikada nije postigao težinu za... do đavola, kako biste to nazvali? Dvostruki vaskrs."
<BR>&nbsp;&nbsp;&nbsp;&nbsp;&nbsp;"Nije važno", reče Dire. Osmeh mu je bio tužan. "DNK parazit u kruciformi beskrajno je strpljiv. Ponovo će obrazovati jednog domaćina, pokolenjima ako treba. Ranije ili kasnije, oba parazita imaće dom."
<BR>&nbsp;&nbsp;&nbsp;&nbsp;&nbsp;"Sećate li se ičega posle tesla drveta?" upita Sol tiho.
<BR>&nbsp;&nbsp;&nbsp;&nbsp;&nbsp;Dire srknu poslednje ostatke kafe. "Smrti? Raja ili pakla?" Osmeh mu je bio iskren. "Ne, gospodo i damo, voleo bih da mogu da kažem da se sećam. Sećam se bola... večnosti bola... a onda oslobođenja od njega. Potom tame. A zatim buđenja ovde. Koliko kažete da je prošlo godina?"
<BR>&nbsp;&nbsp;&nbsp;&nbsp;&nbsp;"Skoro dvanaest", reče Konzul. "Ali samo polovina od toga za Oca Hojta. On je vreme proveo u tranzitu."
<BR>&nbsp;&nbsp;&nbsp;&nbsp;&nbsp;Otac Dire ustade, protegnu se i ushoda tamo-amo. Bio je to visoki muškarac, mršav, ali tako da ostavlja utisak snage, i Bron Lamija shvati da je impresionirana njegovim prisustvom, tom čudnom, neobjašnjivom harizmom ličnosti koja je uz kletvu davala i moć retkim pojedincima od osvita vremena. Morala je da podseti sebe na to da je, kao prvo, on bio sveštenik kulta koji je zahtevao celibat od svojih sveštenih lica i, kao drugo, da je do pre samo jedan sat bio leš. Lamija je posmatrala kako stariji muškarac hoda gore-dole, pokretima elegantnim i opuštenim poput mačjih, i shvatila da su oba zapažanja bila tačna, ali nijedno od njih nije mogla da se suprotstavi ličnom magnetizmu koji je sveštenik zračio. Pitala se da li to osećaju i muškarci.
<BR>&nbsp;&nbsp;&nbsp;&nbsp;&nbsp;Dire sede na stenu, protegnu noge pravo ispred sebe i protrlja butine kao da pokušava da se otarasi grča. "Rekli ste mi nešto o tome ko ste... zbog čega ste ovde", reče on. "Možete li mi reći više?"
<BR>&nbsp;&nbsp;&nbsp;&nbsp;&nbsp;Hodočasnici se zgledaše.
<BR>&nbsp;&nbsp;&nbsp;&nbsp;&nbsp;Dire klimnu glavom. "Mislite li da sam ja čudovište? Nekakav izaslanik Šrajka? Ne bih vas krivio da je tako."
<BR>&nbsp;&nbsp;&nbsp;&nbsp;&nbsp;"Ne mislimo to", reče Bron Lamija. "Šrajku nisu potrebni izaslanici da radi ono što hoće. Osim toga, poznajemo vas iz priče Oca Hojta i iz vaših dnevnika." Ona baci pogled na ostale. "Bilo nam je... teško... da pričamo svoje priče o razlozima za dolazak na Hiperion. Bilo bi nam gotovo nemoguće da ih ponovimo."
<BR>&nbsp;&nbsp;&nbsp;&nbsp;&nbsp;"Ja sam sačinio beleške u komlogu", reče Konzul. "Veoma su sažete, ali trebalo bi da razaberete bar nešto o našem ličnom istorijatu... i istorijatu protekle decenije Hegemonije. Zbog čega je Mreža u ratu s Proteranima. Takve stvari. Možete slobodno da im pristupite, ako hoćete. Ne bi trebalo da traje duže od jedan sat."
<BR>&nbsp;&nbsp;&nbsp;&nbsp;&nbsp;"Rado", reče Otac Dire i krenu za Konzulom natrag u Sfingu.
<BR>&nbsp;&nbsp;&nbsp;&nbsp;&nbsp;Bron Lamija, Sol i Silenus odoše do ulaza u dolinu. Sa sedla između niskih litica mogli su da vide kako se dine i pustare protežu ka planinama Masiva Uzde, manje od deset klika ka jugozapadu. Izlomljene kugle, blagi minareti i razorene galerije Grada Pesnika bile su vidljive samo dva ili tri klika desno od njih, duž širokog grebena koji je pustinja nemo osvajala.
<BR>&nbsp;&nbsp;&nbsp;&nbsp;&nbsp;"Vratiću se u Utvrđenje da pronađem malo namirnica", reče Lamija.
<BR>&nbsp;&nbsp;&nbsp;&nbsp;&nbsp;"Ne bih voleo da nam se grupa razdvaja", reče Sol. "Mogli bismo da se vratimo svi."
<BR>&nbsp;&nbsp;&nbsp;&nbsp;&nbsp;Martin Silenus prekrsti ruke. "Neko bi trebalo da ostane ovde za slučaj da se pukovnik vrati."
<BR>&nbsp;&nbsp;&nbsp;&nbsp;&nbsp;"Pre nego što bilo ko ode", reče Sol, "mislim da treba da pretražimo ostatak doline. Konzul jutros nije proveravao daleko iza Monolita."
<BR>&nbsp;&nbsp;&nbsp;&nbsp;&nbsp;"Slažem se", reče Lamija. "Učinimo to pre nego što bude prekasno. Hoću da uzmem namirnice u Utvrđenju i da se vratim pre noći."
<BR>&nbsp;&nbsp;&nbsp;&nbsp;&nbsp;Spuštali su se ka Sfingi kada se pojaviše Dire i Konzul. Sveštenik je u jednoj ruci držao Konzulov rezervni komlog. Lamija objasni plan potrage i dva muškarca se saglasiše da im se pridruže.
<BR>&nbsp;&nbsp;&nbsp;&nbsp;&nbsp;Još jednom su prošli hodnicima Sfinge, dok su zraci njihovih ručnih svetiljki osvetljavali oznojeni kamen i bizarne uglove. Kada su izišli na svetlost podneva, prepešačili su tri stotine metara do Grobnice od žada. Lamija shvati da drhti dok su ulazili u prostoriju u kojoj se prethodne noći pojavio Šrajk. Hojtova krv ostavila je mrlju smeđu poput rđe na zelenom keramičkom podu. Ispod njega nije bilo nikakvog traga providnom otvoru ka lavirintu. Nije bilo nikakvog traga Šrajku.
<BR>&nbsp;&nbsp;&nbsp;&nbsp;&nbsp;U Obelisku nije bilo nikakvih prostorija, već samo centralni šaht u kome se spiralna rampa, suviše strma da bi odgovarala ljudima, izvijala naviše između zidova od abonosa. Ovde je čak i šapat odjekivao i grupa je razgovarala što je manje mogla. Nije bilo nikakvih prozora, nikakvog vidikovca na vrhu rampe, pedeset metara iznad kamenog poda, a njihove svetiljke osvetljavale su samo crnilo dok im se krov zakrivljavao nad glavama. Pričvršćeni konopci i lanci preostali posle dva veka turizma omogućili su im da se spuste bez nepotrebnog straha od toga da će se okliznuti i pasti u smrt. Kada su zastali na ulazu, Martin Silenus je poslednji put pozvao Kasada i odjeci su ih ispratili na sunčevu svetlost.
<BR>&nbsp;&nbsp;&nbsp;&nbsp;&nbsp;Proveli su nešto više od pola sata ispitujući oštećenja u blizini Kristalnog Monolita. Lokve peska pretvorenog u staklo, prečnika od pet do deset metara, prelamale su podnevnu svetlost i odbijale im toplotu u lica. Izlomljeno lice Monolita, rošavo od rupa i još obešenih niti istopljenog kristala, izgledalo je kao meta čina bezumnog vandalizma, ali svi su oni znali da Kasad mora da se borio za život. Nisu postojala vrata, niti bilo kakav otvor u lavirint saća koji se nalazio unutra. Instrumenti su im saopštili da je unutrašnjost prazna i nepovezana kao što je oduvek i bila. Otišli su odatle s oklevanjem i popeli se strmim stazama ka podnožju severnih litica gde su Pećinske Grobnice ležale međusobno udaljene manje od stotinu metara.
<BR>&nbsp;&nbsp;&nbsp;&nbsp;&nbsp;"Rani arheolozi smatrali su da su ovo najstarije Grobnice zbog njihove grube izrade", reče Sol kada su ušli u prvu pećinu i obasjali zracima iz svetiljki kamen isklesan u hiljadu nerazaznatljivih šara. Nijedna pećina nije bila dublja od trideset ili četrdeset metara. Svaka se završavala kamenim zidom kome nikakvo radarsko slikanje ili sondaža nisu mogli da otkriju produžetak.
<BR>&nbsp;&nbsp;&nbsp;&nbsp;&nbsp;Po izlasku iz treće Pećinske Grobnice, grupa je sela u ono malo hladovine koju je mogla da pronađe i podelila vodu i proteinske kekse iz viška Kasadovih poljskih porcija. Vetar je narastao i sada je uzdisao i šaputao kroz izdubljeni kamen visoko iznad njih.
<BR>&nbsp;&nbsp;&nbsp;&nbsp;&nbsp;"Nećemo ga pronaći", reče Martin Silenus. "Odneo ga je jebeni Šrajk."
<BR>&nbsp;&nbsp;&nbsp;&nbsp;&nbsp;Sol je hranio bebu iz jednog od poslednjih pakovanja za hranjenje. Teme joj je porumenelo od sunca uprkos Solovom trudu da je zaklanja dok su hodali napolju. "Možda se nalazi u nekoj od Grobnica u kojima smo bili", reče on, "ukoliko postoje odeljci koji nisu sa nama u istoj vremenskoj fazi. To je Arundezova teorija. On vidi Grobnice kao četvorodimenzione konstrukte sa složenim prevojima kroz prostor-vreme."
<BR>&nbsp;&nbsp;&nbsp;&nbsp;&nbsp;"Sjajno", reče Lamija. "Znači, čak i da je Fedman Kasad tu, mi ne možemo da ga vidimo."
<BR>&nbsp;&nbsp;&nbsp;&nbsp;&nbsp;"Pa", reče Konzul, osovivši se na noge s umornim uzdahom, "hajde bar da to mehanički odradimo. Ostala je još jedna grobnica."
<BR>&nbsp;&nbsp;&nbsp;&nbsp;&nbsp;Šrajkova Palata nalazila se kilometar dalje niz dolinu, niže od ostalih i skrivena svijenim zidom litice. Građevina nije bila velika; bila je manja od Grobnice od žada, ali imala je složenu konstrukciju - obode, minarete, potporne lukove i lučne potporne stubove u kontrolisanom haosu - zbog koje je izgledala veća nego što jeste.
<BR>&nbsp;&nbsp;&nbsp;&nbsp;&nbsp;Unutrašnjost Palate Šrajka bila je odjekujuća prostorija nepravilnog poda sačinjenog od hiljada zakrivljenih, zglobnih segmenata koji su Lamiju podsećali na rebra i kičmene pršljenove nekog fosilnog stvorenja. Petnaest metara iznad njih, kupola je bila izukrštana desetinama hromiranih 'sečiva' koja su se nastavljala kroz zidove i jedno kroz drugo kako bi izranjala kao trnje čeličnih vrhova iznad građevine. Materijal same kupole bio je blago zamućen i odavao je bogati, mlečni sjaj u zatvoreni prostor.
<BR>&nbsp;&nbsp;&nbsp;&nbsp;&nbsp;Lamija, Silenus, Konzul, Vejntraub i Dire - svi zajedno počeše da dozivaju Kasada, dok su im glasovi odjekivali u uzaludnim rezonancama.
<BR>&nbsp;&nbsp;&nbsp;&nbsp;&nbsp;"Ni traga ni glasa Kasadu ili Hetu Mastinu", reče Konzul kada su izišli napolje. "Možda će ovakav biti obrazac... svi ćemo nestajati, sve dok ne ostane samo jedno od nas."
<BR>&nbsp;&nbsp;&nbsp;&nbsp;&nbsp;"A da li će tome jednome biti ispunjena želja kao što proriče Legenda o Šrajku?" upita Bron Lamija. Ona sede na kamenito ognjište Šrajkove Palate, tako da su joj kratke noge visile u vazduhu.
<BR>&nbsp;&nbsp;&nbsp;&nbsp;&nbsp;Pol Dire podiže lice ka nebu. "Ne mogu da verujem da je Otac Hojt poželeo da umre kako bih ja ponovo živeo."
<BR>&nbsp;&nbsp;&nbsp;&nbsp;&nbsp;Martin Silenus začkilji u sveštenika. "Kakva bi onda bila vaša želja, Padre?"
<BR>&nbsp;&nbsp;&nbsp;&nbsp;&nbsp;Dire nije oklevao. "Poželeo bih... pomolio bih se... da Bog ukloni pustošenje tih opscenih blizanaca - rata i Šrajka - iz blizine čovečanstva jednom za svagda."
<BR>&nbsp;&nbsp;&nbsp;&nbsp;&nbsp;Nastade tišina koju vetar ranog popodneva ispuni udaljenim stenjanjem i uzdasima. "U međuvremenu", reče Bron Lamija, "moramo naći nešto hrane ili naučiti kako da živimo od vazduha."
<BR>&nbsp;&nbsp;&nbsp;&nbsp;&nbsp;Dire klimnu glavom. "Zašto ste poneli tako malo toga?"
<BR>&nbsp;&nbsp;&nbsp;&nbsp;&nbsp;Martin Silenus se nasmeja i reče glasno:
<BR>
<BR>&nbsp;&nbsp;&nbsp;&nbsp;&nbsp;Briga njega beše za špricer il' vino,
<BR>&nbsp;&nbsp;&nbsp;&nbsp;&nbsp;I briga ga beše za ribu, meso, il' živinu,
<BR>&nbsp;&nbsp;&nbsp;&nbsp;&nbsp;Sosovi mu nisu bili ništa fino;
<BR>&nbsp;&nbsp;&nbsp;&nbsp;&nbsp;Prezir'o je gulaš, sočnu svinjetinu,
<BR>&nbsp;&nbsp;&nbsp;&nbsp;&nbsp;Ni s huljama nije delio užinu,
<BR>&nbsp;&nbsp;&nbsp;&nbsp;&nbsp;Ni s Droljama nije sprdao se, znaj
<BR>&nbsp;&nbsp;&nbsp;&nbsp;&nbsp;Al' posle vode s potoka, Hodočasnik taj
<BR>&nbsp;&nbsp;&nbsp;&nbsp;&nbsp;Mučio se, sa vazduhom šumskim kao hranom
<BR>&nbsp;&nbsp;&nbsp;&nbsp;&nbsp;Mada bi se katkad pogostio cvećem sa elanom.
<BR>
<BR>&nbsp;&nbsp;&nbsp;&nbsp;&nbsp;Dire se osmehnu, očito i dalje zbunjen.
<BR>&nbsp;&nbsp;&nbsp;&nbsp;&nbsp;"Svi smo očekivali da likujemo ili umremo još prve noći", reče Konzul. "Nismo verovali da ćemo ovde duže boraviti."
<BR>&nbsp;&nbsp;&nbsp;&nbsp;&nbsp;Bron Lamija ustade i obrisa pantalone. "Idem", reče. "Trebalo bi da mogu da donesem natrag porcija za četiri ili pet dana ukoliko se to uopšte nalazi u onim poljskim sledovanjima ili pakovanjima koje smo videli."
<BR>&nbsp;&nbsp;&nbsp;&nbsp;&nbsp;"Idem i ja", reče Martin Silenus.
<BR>&nbsp;&nbsp;&nbsp;&nbsp;&nbsp;Nastade tišina. Za nedelju dana hodočašća, pesnik i Lamija su pet-šest puta došli umalo do toga da se potuku. Jednom mu je čak zapretila da će ga ubiti. Gledala ga je jedan dugi trenutak. "U redu", reče ona konačno. "Svratimo prvo do Sfinge da pokupimo rančeve i boce za vodu."
<BR>&nbsp;&nbsp;&nbsp;&nbsp;&nbsp;Grupa krenu dolinom dok su senke polako rasle sa zapadnih zidova.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
