<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;I I reče Arnold Bros (osn. 1905): 'Sada je svemu kraj;
<BR>&nbsp;&nbsp;&nbsp;&nbsp;&nbsp;II svim zavesama, tepisima, posteljini, rublju, igračkama, šeširima, kućnim aparatima, alatima;
<BR>&nbsp;&nbsp;&nbsp;&nbsp;&nbsp;III svim zidovima, plafonima, pokretnim stepenicama, i liftovima svim;
<BR>&nbsp;&nbsp;&nbsp;&nbsp;&nbsp;IV sve mora otići.'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Izlazi, poglavlje 3, I-IV
<BR>
<BR>&nbsp;&nbsp;&nbsp;&nbsp;&nbsp;Kasnije, kad su došla vremena da se pišu dalja poglavlja 'Knjige o noumima', pisci rekoše da je kraj Radnje označen Velikim praskom. To nije bilo tačno, ali tako su napisali da bi zvučalo upečatljivije. Istina je bila sledeća: lopta žute i narandžaste svetlosti, koja se iskotrljala iz garaže i sa sobom ponela ostatke velikih vrata, stvorila je zvuk kao da je neki divovski pas blago pročistio grlo.
<BR>&nbsp;&nbsp;&nbsp;&nbsp;&nbsp;Više kao 'hvuuuuf!'.
<BR>
<BR>&nbsp;&nbsp;&nbsp;&nbsp;&nbsp;Noumi u tom trenutku nisu bili u položaju da to pomno prate. Njihovu pažnju više je privlačila buka svakojakih predmeta koji su iskrsavali i zamalo naletali na njih.
<BR>&nbsp;&nbsp;&nbsp;&nbsp;&nbsp;Masklin je bio pripravan da se suoči sa drugim vozilima na drumu. Knjiga 'Znakovi pokraj puta' govorila je o njima opširno. Bilo je važno ne naleteti ni na jedno. Ali Masklina je zbunjivala njihova očigledna rešenost da naleću na njegov kamion. Ispuštala su duge blejeće zvuke, kao bolesna krava.
<BR>&nbsp;&nbsp;&nbsp;&nbsp;&nbsp;"Malo levo!" vikao je Angalo. "Onda samo malčicko desno, pa pravo!"
<BR>&nbsp;&nbsp;&nbsp;&nbsp;&nbsp;"Malčicko?" upita signalista polako. "Ne bih rekao da znam signal za 'malčicko'. Da l' bi moglo..."
<BR>&nbsp;&nbsp;&nbsp;&nbsp;&nbsp;"Uspori! Sad malo levo! Moramo preći na desnu stranu puta!"
<BR>&nbsp;&nbsp;&nbsp;&nbsp;&nbsp;Grima virnu preko 'Znakova pokraj puta'.
<BR>&nbsp;&nbsp;&nbsp;&nbsp;&nbsp;"Drž' desno da ne bi tresn'o", saopšti ona.
<BR>&nbsp;&nbsp;&nbsp;&nbsp;&nbsp;"Ali desno je tesno!"
<BR>&nbsp;&nbsp;&nbsp;&nbsp;&nbsp;Masklin zabode prst u stranicu ispred sebe. "Ovde kaže da moramo imati obazi... rizi..."
<BR>&nbsp;&nbsp;&nbsp;&nbsp;&nbsp;"Obzira", progunđa Grima.
<BR>&nbsp;&nbsp;&nbsp;&nbsp;&nbsp;"...obzira prema drugim korisnicima druma", reče Masklin. Udar ga baci napred, na knjigu. "Šta to bi?"
<BR>&nbsp;&nbsp;&nbsp;&nbsp;&nbsp;"Izišli smo na troto-ar! Desno! Ej, desno!"
<BR>&nbsp;&nbsp;&nbsp;&nbsp;&nbsp;Masklin na trenutak ugleda obrise nekog blistavog izloga. Sledećeg trenutka kamion je postrance udario po izlogu i odbio se natrag ka sredini ulice, praćen vodopadom stakla.
<BR>&nbsp;&nbsp;&nbsp;&nbsp;&nbsp;"Levo, ej levo, desno, sad desno! Sad pravo! Rek'o sam levo!" Anglalo je piljio u zbunjujuće rasporede svetlosti i oblika ispred njih.
<BR>&nbsp;&nbsp;&nbsp;&nbsp;&nbsp;"Eno sad neki drugi drum onamo", reče on. "Levo! Daj mi levo! Ogromno levo! Levije od toga...!"
<BR>&nbsp;&nbsp;&nbsp;&nbsp;&nbsp;"Vidi, natpis", reče Masklin nastojeći da pomogne.
<BR>&nbsp;&nbsp;&nbsp;&nbsp;&nbsp;"... Pa levoooo!" cičao je Angalo. "A sad desno! Desno! Desno!"
<BR>&nbsp;&nbsp;&nbsp;&nbsp;&nbsp;"Pa rek'o si levo", reče signalista optužujućim tonom.
<BR>&nbsp;&nbsp;&nbsp;&nbsp;&nbsp;"Jesam al' sad kažem desno! Ogromno desno! Zavrni!"
<BR>&nbsp;&nbsp;&nbsp;&nbsp;&nbsp;"Nemamo signal za..."
<BR>&nbsp;&nbsp;&nbsp;&nbsp;&nbsp;Sad nije bilo ni 'bum' ni 'hvuš' nego, nesumnjivo, 'tras'. Kamion je udario u neki zid, produžio duž njega sipajući mlazeve varnica, razbucao gomilu kanti za đubre i stao.
<BR>&nbsp;&nbsp;&nbsp;&nbsp;&nbsp;Zavladala je tišina, izuzimajući razna šištanja i zvuke tipa 'Ting! Ting!' iz motora.
<BR>&nbsp;&nbsp;&nbsp;&nbsp;&nbsp;Onda se Dorkasov glas uzdiže iz mraka, spor i pun slutnje na zlo.
<BR>&nbsp;&nbsp;&nbsp;&nbsp;&nbsp;"Da l' biste objasnili nama dole", reče on, "šta to radite vi gore?"
<BR>&nbsp;&nbsp;&nbsp;&nbsp;&nbsp;"Moraćemo smisliti bolji način upravljanja volanom", doviknu mu Angalo. "I svetlima. Trebalo bi da negde postoji prekidač za svetla."
<BR>&nbsp;&nbsp;&nbsp;&nbsp;&nbsp;Masklin se pridizao na noge. Činilo se da je kamion zaglavljen u nekoj uskoj, mračnoj ulici. Nigde se nisu videla nikakva svetla.
<BR>&nbsp;&nbsp;&nbsp;&nbsp;&nbsp;Pomogao je Gurderu da ustane i da otrese prašinu sa sebe. Knjigopapirac je delovao zbunjeno.
<BR>&nbsp;&nbsp;&nbsp;&nbsp;&nbsp;"Stigli smo?" upita Gurder.
<BR>&nbsp;&nbsp;&nbsp;&nbsp;&nbsp;"Nismo baš", reče Masklin. "Stali smo da, hm, dovedemo štošta u red. Dok se ovde to radi, mislim da bi trebalo da odemo pozadi i da proverimo da li su svi dobro. Sigurno su mnogi već prilično zabrinuti. Hajde i ti s nama, Grima."
<BR>&nbsp;&nbsp;&nbsp;&nbsp;&nbsp;Siđoše, ostavljajući Angaloa i Dorkasa zadubljene u raspravu o volanu, svetlima, jasnim signalima i o tome koliko su sve ove tri stvari potrebne.
<BR>&nbsp;&nbsp;&nbsp;&nbsp;&nbsp;U tovarnom prostoru kamiona sve je odzvanjalo od glasova nouma i od plakanja noumskih beba. Mnogi su bili žestoko ugruvani u ovom bacakanju kamiona. Bakica Morki upravo je vezivala udlagu duž slomljene noge jednog nouma na koga je pala neka kutija kad su tresnuli u zid.
<BR>&nbsp;&nbsp;&nbsp;&nbsp;&nbsp;"Kudikamo je lošija vožnja od one naše ranije", reče Bakica suvo. Vezala je čvor na zavoju. "Zašto smo stali?"
<BR>&nbsp;&nbsp;&nbsp;&nbsp;&nbsp;"Samo da dovedemo štošta u red", reče Masklin, nastojeći da zvuči vedrije nego što se osećao. "Uskoro ćemo ponovo krenuti. Sad svako zna šta da očekuje." Bacao je poglede po dugačkom, mračnom prostranstvu u kamionu, a onda ga obuze radoznalost.
<BR>&nbsp;&nbsp;&nbsp;&nbsp;&nbsp;"Dok čekamo, ja ću malo da skoknem napolje", reče on.
<BR>&nbsp;&nbsp;&nbsp;&nbsp;&nbsp;"Zašto, tako ti svega?" upita Grima.
<BR>&nbsp;&nbsp;&nbsp;&nbsp;&nbsp;"Čisto onako, da bi vid'o", reče Masklin spetljano. On ćušnu Gurdera. "'Oš i ti?" upita ga.
<BR>&nbsp;&nbsp;&nbsp;&nbsp;&nbsp;"Šta? Napolje? Ja?" Knjigopapirac je izgledao prestravljeno.
<BR>&nbsp;&nbsp;&nbsp;&nbsp;&nbsp;"Pa moraćeš, ranije ili kasnije. Zašto ne bi sad?"
<BR>&nbsp;&nbsp;&nbsp;&nbsp;&nbsp;Gurder je jedan trenutak oklevao. Onda slegnu ramenima.
<BR>&nbsp;&nbsp;&nbsp;&nbsp;&nbsp;"Da li ćemo moći da vidimo Radnju spolja?" upita on i obliznu suve usne.
<BR>&nbsp;&nbsp;&nbsp;&nbsp;&nbsp;"Verovatno. Nismo stvarno otišli mnogo daleko", reče Masklin, najdiplomatskije što je umeo.
<BR>&nbsp;&nbsp;&nbsp;&nbsp;&nbsp;Jedna grupa nouma pomogla im je da se prebace preko zadnjeg kraja kamiona i da se spuste do nečega što bi Gurder gotovo sigurno nazvao 'podom'. To je bila vlažna, tvrda površina. Neke čestice vode plovile su vazduhom. Masklin duboko udahnu. Ovo je bio spoljašnji prostor, svakako. Pravi vazduh, prožet hladnoćom. Vazduh koji miriše sveže, a ne kao onaj koji je već disalo nekoliko hiljada nouma pre Masklina.
<BR>&nbsp;&nbsp;&nbsp;&nbsp;&nbsp;"Uključile su se prskalice", reče Gurder.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Prskalice", reče Gurder. "One se nalaze na tavanici, znate, za slučaj pož..." On zaćuta i diže pogled. "Oh, ne", reče on.
<BR>&nbsp;&nbsp;&nbsp;&nbsp;&nbsp;"Ti to valjda govoriš o ovoj kiši", reče Masklin.
<BR>&nbsp;&nbsp;&nbsp;&nbsp;&nbsp;"E, dakle..."
<BR>&nbsp;&nbsp;&nbsp;&nbsp;&nbsp;"To ti je naprosto voda koja pada iz neba", reče Masklin. Osetio je da se od njega očekuje još nešto. "Kiša je mokra", nastavi on, "i može da se pije. Kiša. Noum ne mora imati šiljastu glavu. Kiša se svejedno skotrlja sa tebe."
<BR>&nbsp;&nbsp;&nbsp;&nbsp;&nbsp;"E, dakle..."
<BR>&nbsp;&nbsp;&nbsp;&nbsp;&nbsp;"Je li ti dobro?"
<BR>&nbsp;&nbsp;&nbsp;&nbsp;&nbsp;Gurder je drhtao. "Nema krova!" zaječa on. "I toliko je veliko!"
<BR>&nbsp;&nbsp;&nbsp;&nbsp;&nbsp;Masklin ga potapša po ramenu.
<BR>&nbsp;&nbsp;&nbsp;&nbsp;&nbsp;"Naravno, tebi je sve ovo novo", reče on. "Nemoj da te zabrinjava to što ne razumeš baš sve."
<BR>&nbsp;&nbsp;&nbsp;&nbsp;&nbsp;"Vi se meni krišom smejete, zar ne!" reče Gurder.
<BR>&nbsp;&nbsp;&nbsp;&nbsp;&nbsp;"Ne. Znam i ja šta je strah."
<BR>&nbsp;&nbsp;&nbsp;&nbsp;&nbsp;Gurder se sabrao. "Strah? Misliš da se ja plašim? Ne budi nerazuman. Meni je sasvim dobro", reče on. "Samo sam malo, hm, iznenađen. Nisam, hm, nisam očekivao da će Napolju biti tako, hm, napoljasto. Sad kad sam se malo priviknuo, osećam se mnogo bolje. Dakle, tako. Tako to izgleda", reče on. "Napolju." Prevrtao je tu reč na jeziku kao novi slatkiš. "Zaista je, hm, veliko. Je li ovo celo Napolju, ili ga ima još?"
<BR>&nbsp;&nbsp;&nbsp;&nbsp;&nbsp;"Ima ga još iii-haaa-haaa", reče Masklin. "Tamo gde smo mi stanovali, nije bilo ničeg osim Napolju, od jedne do druge ivice sveta."
<BR>&nbsp;&nbsp;&nbsp;&nbsp;&nbsp;"Oh", reče Gurder nejako. "Dobro, ja smatram da nam je zasad i ova količina Napolju dobra. Nema problema."
<BR>&nbsp;&nbsp;&nbsp;&nbsp;&nbsp;Masklin se okrenuo i digao pogled prema kamionu, maltene uglavljenom u uličicu punu đubreta. Na jednoj strani kamiona videlo se veliko, zupčasto udubljenje.
<BR>&nbsp;&nbsp;&nbsp;&nbsp;&nbsp;Ulazni deo uličice, onaj kroz koji su prošli, bio je sjajan od uličnih svetiljki u kišici. Masklin vide brzi prolazak jednog vozila kroz taj osvetljeni prostor. Vozilo je pevalo; nije znao kako bi to drugačije opisao. Na vrhu je imalo neku plavu svetlost koja je sevala.
<BR>&nbsp;&nbsp;&nbsp;&nbsp;&nbsp;"Baš neobično", reče Gurder.
<BR>&nbsp;&nbsp;&nbsp;&nbsp;&nbsp;"Mi smo, kod kuće, ponekad viđali ovo", reče Masklin. Potajno je uživao što sada, posle toliko vremena, opet on postaje onaj koji zna stvari. "Prolazila su takva vozila drumom. Onda ih čuješ: tino-nino TINO-NINO tino-nino, auuuuu.... Mislim da je to samo upozorenje ljudima da se sklanjaju s puta."
<BR>&nbsp;&nbsp;&nbsp;&nbsp;&nbsp;Pošli su polako duž slivnika i uskoro stigli do ugla. Izviriše preko ruba pločnika. U tom trenutku jedan crveni kamion projuri pored njih, noseći istu takvu zavijajuću muziku.
<BR>&nbsp;&nbsp;&nbsp;&nbsp;&nbsp;"Oh, Kampanjo Jeftinoće!" reče Gurder i stavi šaku na usta.
<BR>&nbsp;&nbsp;&nbsp;&nbsp;&nbsp;Radnja je gorela.
<BR>&nbsp;&nbsp;&nbsp;&nbsp;&nbsp;Plamenovi su lepršali iz nekih od gornjih spratova, kao zavese na promaji. Pokrov dima uzvijao se blago iz krova i odlazio ka visinama: tamniji stub u kišnom nebu.
<BR>&nbsp;&nbsp;&nbsp;&nbsp;&nbsp;Radnja je davala svoju poslednju Rasprodaju. Veliku, zaista završnu, sa naročitim izborom varnica i plamičaka za svaki džep.
<BR>&nbsp;&nbsp;&nbsp;&nbsp;&nbsp;Na ulici ispred Radnje ljudska bića su se silno uzmuvala. Tu su već stajala dva-tri kamiona sa merdevinama na vrhu. Činilo se da sipaju mlazeve vode u Radnju.
<BR>&nbsp;&nbsp;&nbsp;&nbsp;&nbsp;Masklin postrance pogleda Gurdera, pitajući se šta će sad taj noum uraditi. Čitavu stvar podneo je znatno bolje nego što je Masklin očekivao; ipak, kad je progovorio, glas mu je bio nekako napet, kao da ga silom održava pod kontrolom.
<BR>&nbsp;&nbsp;&nbsp;&nbsp;&nbsp;"Nisam... nisam to ovako zamišljao", reče on promuklo.
<BR>&nbsp;&nbsp;&nbsp;&nbsp;&nbsp;"Ne", reče Masklin.
<BR>&nbsp;&nbsp;&nbsp;&nbsp;&nbsp;"Izvukli smo se... u poslednji čas."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Gurder se nakašlja. Bilo je to kao da je upravo završio neku dugu raspravu sa samim sobom i doneo odluku. "Zahvaljujući Arnoldu Brosu (osn. 1905)", reče on čvrsto.
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;Gurder se zagleda u Masklinovo lice. "Jer da te on nije pozvao u Radnju, još i sad bismo bili svi unutra", reče on. Sa svakom sledećom reči zvučao je sve pouzdanije.
<BR>&nbsp;&nbsp;&nbsp;&nbsp;&nbsp;"Ali..." Masklin zaćuta. Bilo je skroz besmisleno. Da oni nisu zapeli da beže, ne bi se dogodio požar. Opet... možda i bi? Kako to znati sigurno? Možda je izvesna količina požara pobegla iz neke požarne kofe. Najbolje je ne raspravljati se. Postoje neke stvari o kojima noumi ne vole da se prepiru, pomisli on. Sve je to bilo veoma zbunjujuće.
<BR>&nbsp;&nbsp;&nbsp;&nbsp;&nbsp;"Čudno, zašto on dopušta da Radnja gori?" upita Masklin.
<BR>&nbsp;&nbsp;&nbsp;&nbsp;&nbsp;"Ne bi morao", reče Gurder. "Ima on prskalice, a ima i mnogobrojna posebna vrata kroz koja bi požar mogao izići. Na takvim vratima piše 'požarni izlaz'. E, ali, on dopušta da Radnja izgori zato što nama više nije potrebna."
<BR>&nbsp;&nbsp;&nbsp;&nbsp;&nbsp;Razlegao se silan tresak. Čitav gornji sprat se urušio u sebe.
<BR>&nbsp;&nbsp;&nbsp;&nbsp;&nbsp;"Ode Računovodstvo", reče Masklin. "Nadam se da su svi ljudi uspeli da se izvuku."
<BR>&nbsp;&nbsp;&nbsp;&nbsp;&nbsp;"Koji?"
<BR>&nbsp;&nbsp;&nbsp;&nbsp;&nbsp;"Pa znaš. Videli smo njihova imena na vratima. Plate. Računi. Personal. Menadžer", reče Masklin.
<BR>&nbsp;&nbsp;&nbsp;&nbsp;&nbsp;"Siguran sam da je Arnold Bros (osn. 1905) sredio te stvari", reče Gurder.
<BR>&nbsp;&nbsp;&nbsp;&nbsp;&nbsp;Masklin slegnu ramenima. Onda vide, ocrtanu spram svetlosti požara, priliku Strmoglava Cena. Ta kapa bila je nepogrešivo prepoznatljiva. Strmoglav je čak držao onu istu baterijsku svetiljku u ruci. Bio je zadubljen u razgovor sa nekim drugim ljudskim bićima. Kad se poluokrenuo, Masklin mu vide lice. Izgledao je strašno ljut.
<BR>&nbsp;&nbsp;&nbsp;&nbsp;&nbsp;Ali i veoma ljudski. Bez uključivanja užasnog svetla iz ruke, bez senovitog okruženja Radnje, Strmoglav Cena bio je samo još jedno ljudsko biće.
<BR>&nbsp;&nbsp;&nbsp;&nbsp;&nbsp;Mada, ako se drugačije pogleda...
<BR>&nbsp;&nbsp;&nbsp;&nbsp;&nbsp;Ne, to je bilo odveć zapetljano. Noumi su sad imali preča posla.
<BR>&nbsp;&nbsp;&nbsp;&nbsp;&nbsp;"Hajdemo", reče Masklin. "Da se mi vratimo. Mislim da treba da odemo što dalje odavde, što pre možemo."
<BR>&nbsp;&nbsp;&nbsp;&nbsp;&nbsp;"Moliću Arnolda Brosa (osn. 1905) da čvrstom rukom vodi budućnosti naše kamion", reče Gurder čvrsto.
<BR>&nbsp;&nbsp;&nbsp;&nbsp;&nbsp;"Da, dobro", reče Masklin. "Dobra ideja. Zašto ne? Ali sad stvarno moramo..."
<BR>&nbsp;&nbsp;&nbsp;&nbsp;&nbsp;"Zar ne bejaše natpis njegov, Ako ne vidite ono što vam treba, zatražite?" upita Gurder.
<BR>&nbsp;&nbsp;&nbsp;&nbsp;&nbsp;Masklin ga čvrsto uhvati za mišicu ruke. Svakom nešto treba, pomisli on. Nikad se ne zna.
<BR>
<BR>&nbsp;&nbsp;&nbsp;&nbsp;&nbsp;"Ja potegnem ovaj kanap", reče Angalo, pokazujući kanap koji mu je prelazio preko levog ramena i nestajao u dubinama kabine, "i vođa ekipe koja vuče volan ulevo zna da ja želim levo. Zna, jer mu je kanap vezan oko ruke. Ovaj drugi kanap vodi do desne volanske ekipe. Zato će nam biti potreban manji broj signala. Dorkas će moći da se usredsredi na menjač, kvačilo i tako to. I na kočnice. Jer, ipak", dodade on, "ne možemo se osloniti na pretpostavku da će se po jedan zid naći uz nas kad god želimo da stanemo."
<BR>&nbsp;&nbsp;&nbsp;&nbsp;&nbsp;"A svetla?" upita Masklin. Angalo se ozari.
<BR>&nbsp;&nbsp;&nbsp;&nbsp;&nbsp;"Daj signal za svetla", reče noumu sa belim zastavama. "Vezali smo, znaš, kanape i za prekidače..."
<BR>&nbsp;&nbsp;&nbsp;&nbsp;&nbsp;Začulo se jedno 'škljoc'. Velika metalna ruka poče brisati kišne kapi sa vetrobranskog stakla. Neko vreme su stajali i gledali to.
<BR>&nbsp;&nbsp;&nbsp;&nbsp;&nbsp;"Ne osvetljava naročito dobro, a?" upita Grima.
<BR>&nbsp;&nbsp;&nbsp;&nbsp;&nbsp;"Pogrešan prekidač", reče Angalo. "Daj im signal da zaustave brisače i da uključe farove."
<BR>&nbsp;&nbsp;&nbsp;&nbsp;&nbsp;Ispod njih se čula prigušena rasprava, zatim još jedno 'klik'. Kabina se odjednom ispuni potmulim, bubnjajućim zvukom ljudskog glasa.
<BR>&nbsp;&nbsp;&nbsp;&nbsp;&nbsp;"U redu je", reče Angalo. "To je samo radio. Ali nije svetlo, recite to Dorkasu."
<BR>&nbsp;&nbsp;&nbsp;&nbsp;&nbsp;"Znam ja šta je radio", reče Gurder. "Ne moraš meni govoriti šta je radio."
<BR>&nbsp;&nbsp;&nbsp;&nbsp;&nbsp;"U redu, šta je radio? Ko je šta radio?" upita Masklin kome to nije bilo jasno.
<BR>&nbsp;&nbsp;&nbsp;&nbsp;&nbsp;"Dvadeset devet devedeset pet, baterije ekstra", reče Gurder. "Sa AM, FM i auto-premot kasetom. Jedinstveno jeftina ponuda, neće se ponavljati."
<BR>&nbsp;&nbsp;&nbsp;&nbsp;&nbsp;"Am i Fam?" upita Masklin.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Radio-glas bubnjao je dalje.
<BR>&nbsp;&nbsp;&nbsp;&nbsp;&nbsp;"...jveći požar u istoriji ovog grada. Vatrogasci pristižu čak i iz Njutona. U međuvremenu, policija traga za jednim od kamiona koji su pripadali toj prodavnici. Poslednji put je viđen kako izlazi iz njene garaže nekoliko trenutaka pre..."
<BR>&nbsp;&nbsp;&nbsp;&nbsp;&nbsp;"Svetla. Pa sveee-tla", reče Angalo. "Treći prekidač po redu." Nastala je pauza od nekoliko sekundi. Onda se uličica ispred kamiona okupa belom sjajem.
<BR>&nbsp;&nbsp;&nbsp;&nbsp;&nbsp;"Trebalo bi da budu dva fara, ali jedan se razbio kad smo izlazili iz Radnje", reče Angalo. "Dobro, jesmo li sad spremni?"
<BR>&nbsp;&nbsp;&nbsp;&nbsp;&nbsp;"...ko god vidi to vozilo, treba da javi policiji u Grajmtorpu na telefon..."
<BR>&nbsp;&nbsp;&nbsp;&nbsp;&nbsp;"I ugasite radio", reče Angalo. "To mukanje mi ide na nerve."
<BR>&nbsp;&nbsp;&nbsp;&nbsp;&nbsp;"Kad bismo ga samo mogli razumeti", reče Masklin. "Siguran sam da u tim njihovim zvucima ima neke inteligencije, kad bismo ih samo mogli razumeti."
<BR>&nbsp;&nbsp;&nbsp;&nbsp;&nbsp;Klimnuo je glavom Angalu. "O-kej", reče. "Krećemo."
<BR>&nbsp;&nbsp;&nbsp;&nbsp;&nbsp;Ovog puta bilo je mnogo bolje. Kamion se dve-tri sekunde grebao o zid, a onda se oslobodio. Pošao je smireno tom uličicom, ka svetlima na onom drugom, udaljenijem kraju. Dok je izlazio između mračnih zidova, Angalo zatraži kočenje. Stadoše, samo sa blagim ljuljanjem.
<BR>&nbsp;&nbsp;&nbsp;&nbsp;&nbsp;"Na koju stranu?" upita on. Masklin ga pogleda belo.
<BR>&nbsp;&nbsp;&nbsp;&nbsp;&nbsp;Gurder poče prelistavati maleni kalendar. "Zavisi gde hoćemo da stignemo", reče on. "Pogledaj ima li natpisa koji kažu, hm, Afrika, ili, recimo, Kanada."
<BR>&nbsp;&nbsp;&nbsp;&nbsp;&nbsp;"Ima jedan natpis", reče Angalo, vireći kroz kišu. "Kaže: 'Centar grada'. Ima i ova strela, gde kaže, 'Jedno se...'" Žmirkao je.
<BR>&nbsp;&nbsp;&nbsp;&nbsp;&nbsp;"Jednosmerna", reče Grima.
<BR>&nbsp;&nbsp;&nbsp;&nbsp;&nbsp;"Centar grada, to ne zvuči dobro", reče Masklin.
<BR>&nbsp;&nbsp;&nbsp;&nbsp;&nbsp;"A ne nalazim ga ni na mapi", reče Gurder.
<BR>&nbsp;&nbsp;&nbsp;&nbsp;&nbsp;"Onda na onu drugu stranu", reče Angalo i povuče jedan kanap.
<BR>&nbsp;&nbsp;&nbsp;&nbsp;&nbsp;"Al' nisam baš siguran ni za jednosmernu", reče Masklin. "Mislim da je to ulica kroz koju moraš ići u jednom smeru."
<BR>&nbsp;&nbsp;&nbsp;&nbsp;&nbsp;"Pa, dabome", reče Angalo zadovoljno. "To i činimo. Idemo kroz nju u ovom smeru."
<BR>&nbsp;&nbsp;&nbsp;&nbsp;&nbsp;Kamion se iskotrljao iz te pobočne uličice i uredno popeo na trotoar.
<BR>&nbsp;&nbsp;&nbsp;&nbsp;&nbsp;"'Ajmo malo u drugu brzinu", reče Angalo. "I dajmo malo, pritisnimo taj gas." Jedan automobil polako skrete da im se skloni s puta; zvuk njegove sirene bio je - za noumske uši - kao izgubljeno jadikovanje brodske sirene za maglu.
<BR>&nbsp;&nbsp;&nbsp;&nbsp;&nbsp;"Ne bi trebalo da puštaju takve vozače na ulicu", reče Angalo. Začu se tupi udar; ostaci jednog stubića sa uličnom svetiljkom otkotrljaše se u stranu. "A ne bi baš morali ni da postavljaju ovako glupe stvari na drum."
<BR>&nbsp;&nbsp;&nbsp;&nbsp;&nbsp;"Pamti da moraš imati obzira prema drugim korisnicima druma", reče Masklin strogo.
<BR>&nbsp;&nbsp;&nbsp;&nbsp;&nbsp;"Pa imam, zar ne? Ne nalećem ni na koga, je li tako?" upita Angalo. "Šta li je ono tupnulo?"
<BR>&nbsp;&nbsp;&nbsp;&nbsp;&nbsp;"Neki žbun, čini mi se", reče Masklin.
<BR>&nbsp;&nbsp;&nbsp;&nbsp;&nbsp;"Eto vidite, to sam hteo reći. Zašto nameštaju takve stvari na drum?"
<BR>&nbsp;&nbsp;&nbsp;&nbsp;&nbsp;"Ja bi' rek'o da je drum više, kao, desno, a ne ovo gde sad ideš", primeti Gurder.
<BR>&nbsp;&nbsp;&nbsp;&nbsp;&nbsp;"Pa, kad se on migolji", reče Angalo nezadovoljno i povuče desni kanap malo.
<BR>&nbsp;&nbsp;&nbsp;&nbsp;&nbsp;Bila je blizu ponoć, a Grajmtorp noću nije bio osobito prometan. Zato niko nije jurio ususret kamionu koji je kliznuo iz ulice Aldermana Sarlija i pojurio, hučeći motorom, duž avenije Džona Lenona. Bio je to ogromni i poprilično olupani oblik pod drečavim, žutim, natrijumskim svetlom. Kiša je prestala, ali su se po aveniji vukli pramenovi magle.
<BR>&nbsp;&nbsp;&nbsp;&nbsp;&nbsp;Vladao je, maltene, mir.
<BR>&nbsp;&nbsp;&nbsp;&nbsp;&nbsp;"Dobro, može u treću", reče Angalo. "I može još malo gas. Šta kaže na onom natpisu tamo?"
<BR>&nbsp;&nbsp;&nbsp;&nbsp;&nbsp;Grima i Masklin počeše kriviti vratove da bolje vide. "Mislim da piše 'Rado vi na putu'", reče ona zbunjenim glasom.
<BR>&nbsp;&nbsp;&nbsp;&nbsp;&nbsp;"Zvuči dobro. Da se zaletimo mi još jače."
<BR>&nbsp;&nbsp;&nbsp;&nbsp;&nbsp;"Da, ali", reče Masklin, "zašto su to rekli? Otkud oni znaju da smo mi rado na putu? Možda smo nerado?"
<BR>&nbsp;&nbsp;&nbsp;&nbsp;&nbsp;"Možda nagoveštavaju da više neće isprečivati žbunje i bandere ispred vozača", reče Angalo. "Možda..."
<BR>&nbsp;&nbsp;&nbsp;&nbsp;&nbsp;Masklin se nagnu preko ogradice, ka noumima u dubini.
<BR>&nbsp;&nbsp;&nbsp;&nbsp;&nbsp;"Stoj!" povika. "Ogromno, ogromno stoj!"
<BR>&nbsp;&nbsp;&nbsp;&nbsp;&nbsp;Ekipa za potezanje pedale kočnice digla je poglede zapanjeno, ali je poslušala. Razleglo se vrištanje guma po kolovozu, opšti povik nouma koji su poleteli naglavačke napred, a zatim izobilje zveketa i kršenja: kamion je porušio svakojake prepreke, ograde, kupaste predmete.
<BR>&nbsp;&nbsp;&nbsp;&nbsp;&nbsp;"Za ovo", reče Angalo kad se to najzad okončalo, "za ovo očekujem dobro objašnjenje."
<BR>&nbsp;&nbsp;&nbsp;&nbsp;&nbsp;"Lupio sam koleno", reče Gurder.
<BR>&nbsp;&nbsp;&nbsp;&nbsp;&nbsp;"Nema više druma", reče Masklin jednostavno.
<BR>&nbsp;&nbsp;&nbsp;&nbsp;&nbsp;"Naravno da ima druma", prasnu Angalo. "Na njemu smo, zar ne?"
<BR>&nbsp;&nbsp;&nbsp;&nbsp;&nbsp;"Pogledaj dole. Samo pogledaj dole, ništa više", reče Masklin.
<BR>&nbsp;&nbsp;&nbsp;&nbsp;&nbsp;Angalo se zagleda napred, ka drumu. Najzanimljivija odlika tog druma sastojala se u tome što ga nije bilo. Angalo se okrete signalisti.
<BR>&nbsp;&nbsp;&nbsp;&nbsp;&nbsp;"Molim te, možemo li samo trunčicu unazad?" upita on.
<BR>&nbsp;&nbsp;&nbsp;&nbsp;&nbsp;"Malčicko?" upita signalista.
<BR>&nbsp;&nbsp;&nbsp;&nbsp;&nbsp;"I bez ikakvih tvojih drskosti", reče Angalo.
<BR>&nbsp;&nbsp;&nbsp;&nbsp;&nbsp;Grima je takođe zurila u rupu na drumu. Rupa je bila velika. Bila je duboka. U dubinama su vrebale neke cevi.
<BR>&nbsp;&nbsp;&nbsp;&nbsp;&nbsp;"Ponekad", reče ona, "pomišljam da ljudi zaista ne znaju kako njihov jezik treba ispravno da se upotrebljava."
<BR>&nbsp;&nbsp;&nbsp;&nbsp;&nbsp;Prelistavala je 'Znakove' dok je kamion pokretan obazrivo unatraške, usmeravan da pođe oko rupe, po travi, da zgnječi razne stvari i iziđe opet na drum.
<BR>&nbsp;&nbsp;&nbsp;&nbsp;&nbsp;"Vreme ja da ovom poslu pristupimo razumno", reče ona. "Ne možemo ni za jedan natpis verovati da stvarno znači ono što kaže. Dakle, vozi polako."
<BR>&nbsp;&nbsp;&nbsp;&nbsp;&nbsp;"Vozio sam savršeno bezbedno", reče Angalo zlovoljno. "Nisam ja kriv ako je okolo sve pogrešno."
<BR>&nbsp;&nbsp;&nbsp;&nbsp;&nbsp;"Kad je tako, vozi polako."
<BR>&nbsp;&nbsp;&nbsp;&nbsp;&nbsp;Ćutke su zurili u put ispred sebe.
<BR>&nbsp;&nbsp;&nbsp;&nbsp;&nbsp;Poče im se primicati još jedan veliki natpis.
<BR>&nbsp;&nbsp;&nbsp;&nbsp;&nbsp;"Obilazak", reče Angalo. "I nacrtan krug? Tja. Ima li iko ideju?"
<BR>&nbsp;&nbsp;&nbsp;&nbsp;&nbsp;Grima je očajnički prelistavala 'Znakove'.
<BR>&nbsp;&nbsp;&nbsp;&nbsp;&nbsp;"Gledao sam ja jednu knjigu o tome, svojevremeno", reče Gurder. "Zvala se 'Obilazak luna-parka'. Na koricama je bilo nešto veliko, sjajno i okruglo, što je na sebi imalo mnogo zlata i neke konje."
<BR>&nbsp;&nbsp;&nbsp;&nbsp;&nbsp;"Sigurna sam da to nije to", reče Grima. "I sigurno znam da ovde negde ima..."
<BR>&nbsp;&nbsp;&nbsp;&nbsp;&nbsp;"Zlata? Ima zlata?" upita Angalo. "Mislim da će biti lako videti ga. I mislim", on kivno pogleda Grimu, "da možemo malo u treću brzinu."
<BR>&nbsp;&nbsp;&nbsp;&nbsp;&nbsp;"Kako ti kažeš gospon Angalo, ser", reče signalista.
<BR>&nbsp;&nbsp;&nbsp;&nbsp;&nbsp;"Ne vidim ja nikakve zlatne konje", reče Masklin. "Štaviše, nisam uopšte ubeđen..."
<BR>&nbsp;&nbsp;&nbsp;&nbsp;&nbsp;"Na takvom mestu treba da bude vesela muzika", reče Gurder, zadovoljan što može nešto da doprinese.
<BR>&nbsp;&nbsp;&nbsp;&nbsp;&nbsp;"Niti čujem ikakvu..." poče Masklin.
<BR>&nbsp;&nbsp;&nbsp;&nbsp;&nbsp;Otegnuto, jako trubljenje nekog automobila. Umesto druma pojavi se okruglo brdašce obraslo žbunjem. Kamion polete uz njega. U jednom trenutku sva četiri točka bila su u vazduhu, a onda se kamion sručio na drugu stranu Obilaska i nastavio da vozi još malo, klateći se silovito levo-desno, onim drugim putem koji je odatle počinjao.
<BR>&nbsp;&nbsp;&nbsp;&nbsp;&nbsp;U kabini je opet zavladala tišina. Posle nekog vremena, neko je zaječao.
<BR>&nbsp;&nbsp;&nbsp;&nbsp;&nbsp;Masklin dopuzi do ruba platforme i pogleda dole, pravo u uplašeno lice Gurdera koji se držao prstima za rub.
<BR>&nbsp;&nbsp;&nbsp;&nbsp;&nbsp;"Šta to bi?" zastenja Gurder.
<BR>&nbsp;&nbsp;&nbsp;&nbsp;&nbsp;Masklin mu pomože da se popne nazad na platformu i da otrese prašinu sa sebe.
<BR>&nbsp;&nbsp;&nbsp;&nbsp;&nbsp;"Mislim", reče on, "da natpisi možda i znače ono što kažu, ali ipak ne kažu šta znače."
<BR>&nbsp;&nbsp;&nbsp;&nbsp;&nbsp;Grima se izvuče ispod 'Znakova'. Angalo, ispetljavajući se iz raznih kanapa, diže pogled pravo u njeno besno i namršteno lice.
<BR>&nbsp;&nbsp;&nbsp;&nbsp;&nbsp;"Ti", reče ona. "Ti si stvarno potpuni idiot. Poludeo za brzinom! Zašto ne slušaš?"
<BR>&nbsp;&nbsp;&nbsp;&nbsp;&nbsp;"Ne možeš ti tako meni!" reče Angalo uzmičući. "Gurdere, kaži joj da ona ne može tako da govori meni!"
<BR>&nbsp;&nbsp;&nbsp;&nbsp;&nbsp;Gurder je, sav uzdrhtao, sedeo na ivici platforme.
<BR>&nbsp;&nbsp;&nbsp;&nbsp;&nbsp;"Što se mene tiče, u ovom času", reče on, "ova mlada ženska može da te nazove kako god hoće. Samo navali, mlada."
<BR>&nbsp;&nbsp;&nbsp;&nbsp;&nbsp;Angalo ga pogleda besno. "Čekaj malo! Ti si pričao o zlatnim konjima! Ja nisam video nikakve zlatne konje? Je l' iko vid'o ikakve zlatne konje? On me je zbunio sa tim njegovim zlatnim konjima..."
<BR>&nbsp;&nbsp;&nbsp;&nbsp;&nbsp;Gurder mahnu prstom ka njemu. "Nisam ja za tebe 'on', znaš..."
<BR>&nbsp;&nbsp;&nbsp;&nbsp;&nbsp;"Nisi ni ti meni smeo da kažeš 'mlada ženska' onakvim tonom!" ciknu Grima.
<BR>&nbsp;&nbsp;&nbsp;&nbsp;&nbsp;Dorkasov glas dopre iz dubina.
<BR>&nbsp;&nbsp;&nbsp;&nbsp;&nbsp;"Ne bih želeo ništa da prekidam", reče on, "ali ako se ovo dogodi još jednom, mnogi noumi ovde dole biće mnogo ljuti. Je li to jasno?"
<BR>&nbsp;&nbsp;&nbsp;&nbsp;&nbsp;"Bio je samo problemčič oko upravljanja", uzvrati mu Masklin veselim tonom. Onda se okrete ostalima na platformi.
<BR>&nbsp;&nbsp;&nbsp;&nbsp;&nbsp;"Sad dobro slušajte", reče on. "Ovo svađarenje mora prestati. Kad god naiđemo na neki problem, vi se sporečkate. To je nerazumno."
<BR>&nbsp;&nbsp;&nbsp;&nbsp;&nbsp;Angalo šmrknu. "Savršeno lepo smo išli sve dok on..."
<BR>&nbsp;&nbsp;&nbsp;&nbsp;&nbsp;"Ćuti!"
<BR>&nbsp;&nbsp;&nbsp;&nbsp;&nbsp;Zurili su u njega. Tresao se od gneva.
<BR>&nbsp;&nbsp;&nbsp;&nbsp;&nbsp;"Već mi je malo dosta svih vas!" povika on. "Stidim vas se! Bili smo krenuli tako dobro! Nisam proveo toliko vremena trudeći se da ostvarim sve ovo samo da bi sad nekakav upravljački odbor sve upropastio! Diži se i pokreći ovo dalje! Postoji pun kamion nouma tamo pozadi! Njihova sudbina zavisi od vas! Jasno?"
<BR>&nbsp;&nbsp;&nbsp;&nbsp;&nbsp;Zgledali su se. Ustali su postiđeno. Angalo je prikupio kanape za upravljanje. Signalista je raspetljao zastave.
<BR>&nbsp;&nbsp;&nbsp;&nbsp;&nbsp;"A-hm", reče Angalo tiho. "Mislim... da, mislim da bi malo prve bilo u redu, ovde, ako niko nema ništa protiv?"
<BR>&nbsp;&nbsp;&nbsp;&nbsp;&nbsp;"Dobra pomisao. Napred", reče Gurder.
<BR>&nbsp;&nbsp;&nbsp;&nbsp;&nbsp;"Ali oprezno", reče Grima.
<BR>&nbsp;&nbsp;&nbsp;&nbsp;&nbsp;"Hvala", reče Angalo učtivo. "Maskline, slažeš se?"
<BR>&nbsp;&nbsp;&nbsp;&nbsp;&nbsp;"Hmmm? Da. Da. Fino. Kreni."
<BR>&nbsp;&nbsp;&nbsp;&nbsp;&nbsp;Bar više nije bilo zgrada. Kamion je, brujeći, odmicao kroz nenastanjene predele. Svojim jedinim farom stvarao je beli sjaj u izmaglici ispred njih. Jedno ili dva vozila mimoiđoše se s njim, dolazeći iz suprotnog smera.
<BR>&nbsp;&nbsp;&nbsp;&nbsp;&nbsp;Masklin je znao da oni uskoro moraju potražiti neko mesto na kome bi se zaustavili. Mesto zaklonito, daleko od ljudi - ali ne suviše daleko, jer bio je sklon uverenju da će noumima uskoro zatrebati mnogo razne robe. Bilo bi dobro kad bi to mesto bilo severno od grada, ali ako uopšte idu na sever, to je čista slučajnost.
<BR>&nbsp;&nbsp;&nbsp;&nbsp;&nbsp;Upravo u tom času - umoran, ljut i ne sasvim usredsređen na ono što je nailazilo - Masklin ugleda Strmoglava Cena.
<BR>&nbsp;&nbsp;&nbsp;&nbsp;&nbsp;Sumnje nije moglo biti. Ljudsko biće stoji na drumu i maše baterijskom svetiljkom. Pored njega automobil na čijem krovu seva obrtno plavo svetlo.
<BR>&nbsp;&nbsp;&nbsp;&nbsp;&nbsp;I ostali ugledaše Strmoglava.
<BR>&nbsp;&nbsp;&nbsp;&nbsp;&nbsp;"Strmoglav Cena"! zacvile Gurder. "Stigao pre nas!"
<BR>&nbsp;&nbsp;&nbsp;&nbsp;&nbsp;"Moramo brže", reče Angalo turobno.
<BR>&nbsp;&nbsp;&nbsp;&nbsp;&nbsp;"Šta ćeš učiniti?" upita Masklin.
<BR>&nbsp;&nbsp;&nbsp;&nbsp;&nbsp;"Proveriću da l' je jači kamion ili njegova baterijska svetiljka!" progunđa Angalo.
<BR>&nbsp;&nbsp;&nbsp;&nbsp;&nbsp;"Ne možeš kamionom na ljude!"
<BR>&nbsp;&nbsp;&nbsp;&nbsp;&nbsp;"To je Strmoglav!" reče Angalo. "Nije ljud!"
<BR>&nbsp;&nbsp;&nbsp;&nbsp;&nbsp;"On je u pravu", reče Grima. "Sam si rekao da sad zaustavljanja nema!"
<BR>&nbsp;&nbsp;&nbsp;&nbsp;&nbsp;Masklin dočepa upravljačke kanape i trže jedan. Kamion se zanese malo u stranu; u istom trenu Strmoglav Cena ispusti baterijsku svetiljku i, zavidnom brzinom, skoči u žbunje. Uz žestoki tresak, kamion zadnjim krajem udari po automobilu. Kanapi su bili opet u Angalovim rukama i on poče voziti manje-više pravo.
<BR>&nbsp;&nbsp;&nbsp;&nbsp;&nbsp;"Nisi to morao", reče Angalo. "Ispravan je postupak tresnuti Strmoglava, zar ne, Gurderu?"
<BR>&nbsp;&nbsp;&nbsp;&nbsp;&nbsp;"Pa. Hm", reče Gurder. On pogleda Masklina. Videlo se da je Gurderu neprijatno. "Nisam siguran da je to bio lično Strmoglav. Ovaj ovde je, kao prvo, tamnije obučen. Pa onda, taj auto sa svetlom."
<BR>&nbsp;&nbsp;&nbsp;&nbsp;&nbsp;"Da, ali imao je šiljatu kapu i užasno svetlo iz ruke!"
<BR>&nbsp;&nbsp;&nbsp;&nbsp;&nbsp;Kamion je okrznuo nasip, otrgnuo veliki komad zemlje sa busenjem trave, zanjihao se i produžio drumom.
<BR>&nbsp;&nbsp;&nbsp;&nbsp;&nbsp;"U svakom slučaju", nastavi Angalo zadovoljnim glasom, "sve je to iza nas. Ostavili smo mi Arnolda Brosa (osn. 1905) u Radnji. Nisu nam te stvari više potrebne. Ne ovde, Izvan."
<BR>&nbsp;&nbsp;&nbsp;&nbsp;&nbsp;Iako je u kabini bilo bučno, te reči su stvorile vlastitu, drugačiju vrstu tišine.
<BR>&nbsp;&nbsp;&nbsp;&nbsp;&nbsp;"Pa šta, zar nije tako?" reče Angalo tonom kao da se brani. "Tako misli i Dorkas. A i mnogi mlađi noumi."
<BR>&nbsp;&nbsp;&nbsp;&nbsp;&nbsp;"Videćemo", reče Gurder. "Ja, međutim, slutim: ako je Arnold Bros (osn. 1905) ikad bio igde, onda je svugde."
<BR>&nbsp;&nbsp;&nbsp;&nbsp;&nbsp;"Šta ti to znači?"
<BR>&nbsp;&nbsp;&nbsp;&nbsp;&nbsp;"Nisam siguran. Moraću da razmislim."
<BR>&nbsp;&nbsp;&nbsp;&nbsp;&nbsp;Angalo šmrknu. "Dobro, ti razmisli. Al' ja ne verujem. Nema to više važnosti. Nek se Kampanja Jeftinoće okrene protiv mene ako grešim", dodade.
<BR>&nbsp;&nbsp;&nbsp;&nbsp;&nbsp;Masklin krajičkom oka vide plavu svetlost. Iznad točkova kamiona postojala su ogledala; jedno je, doduše, bilo razlupano, a drugo savijeno, ali su ipak na neki način radila svoj posao. Svetlo je bilo iza kamiona.
<BR>&nbsp;&nbsp;&nbsp;&nbsp;&nbsp;"On, ko je da je, ide za nama", reče Masklin blago.
<BR>&nbsp;&nbsp;&nbsp;&nbsp;&nbsp;"A čuje se i ono auuu-auuu", reče Gurder.
<BR>&nbsp;&nbsp;&nbsp;&nbsp;&nbsp;"Mislim", nastavi Masklin, "da bi bila dobra ideja da se sklonimo sa ovog druma."
<BR>&nbsp;&nbsp;&nbsp;&nbsp;&nbsp;Angalo je bacao poglede levo i desno. "Svud neke žive ograde", reče on.
<BR>&nbsp;&nbsp;&nbsp;&nbsp;&nbsp;"Ne, mislio sam, da pođemo nekim drugim drumom. Možeš li ti to?"
<BR>&nbsp;&nbsp;&nbsp;&nbsp;&nbsp;"Deset-četiri. Nema problema. Ej, mali bi hteo da prestiže! Jeste drzak! Ha!" Kamion žestoko skrete na levu stranu.
<BR>&nbsp;&nbsp;&nbsp;&nbsp;&nbsp;"Kad bismo mogli otvoriti prozore", nastavi Angalo. "Video sam jednog vozača. Kad je neko iza njega zatrubio, on je pružio ruku napolje i viknuo. Mislim da se to od vozača očekuje." On poče levom rukom mahati gore-dole, i prodernja se: "Jaargraaanjaaarrr!
<BR>&nbsp;&nbsp;&nbsp;&nbsp;&nbsp;"Ne brini se ti oko toga, nego nađi neki drugi put, neki manji", reče Masklin umirujućim tonom. "Ja se vraćam začas."
<BR>&nbsp;&nbsp;&nbsp;&nbsp;&nbsp;Spentrao se niz lestvice, koje su se pod njim njihale, i dospeo kod Dorkasa, čije ekipe nisu imale mnogo posla u tim trenucima: ponekad malo levo ili desno volanom, papučica za gas pritisnuta stalno u istoj meri - to je bilo uglavnom sve. Mnogi noumi su čak sedeli, pokušavajući da se opuste. Kad su videli da je Masklin sišao među njih, pozdravili su ga klicanjem.
<BR>&nbsp;&nbsp;&nbsp;&nbsp;&nbsp;Dorkas je sedeo malo po strani i zapisivao nešto na list hartije.
<BR>&nbsp;&nbsp;&nbsp;&nbsp;&nbsp;"A, ti si", reče. "Sad sve dejstvuje? Nemamo više na šta da naletimo?"
<BR>&nbsp;&nbsp;&nbsp;&nbsp;&nbsp;"Za nama ide neko ko hoće da nas zaustavi", reče Masklin.
<BR>&nbsp;&nbsp;&nbsp;&nbsp;&nbsp;"Drugi kamion?"
<BR>&nbsp;&nbsp;&nbsp;&nbsp;&nbsp;"Automobil, rekao bih. Sa ljudima unutra."
<BR>&nbsp;&nbsp;&nbsp;&nbsp;&nbsp;Dorkas se počeška po donjoj vilici.
<BR>&nbsp;&nbsp;&nbsp;&nbsp;&nbsp;"Šta želiš da ja preduzmem u vezi s tim?"
<BR>&nbsp;&nbsp;&nbsp;&nbsp;&nbsp;"Upotrebljavao si one cvik-cvik za sečenje žice kad si želeo da kamion ne pođe", reče Masklin.
<BR>&nbsp;&nbsp;&nbsp;&nbsp;&nbsp;"Cvik-cangle. I šta sa njima?"
<BR>&nbsp;&nbsp;&nbsp;&nbsp;&nbsp;"Još ih imaš?"
<BR>&nbsp;&nbsp;&nbsp;&nbsp;&nbsp;"Dabome. Ali za rukovanje njima potrebna su dvojica nouma."
<BR>&nbsp;&nbsp;&nbsp;&nbsp;&nbsp;"Onda će mi trebati još jedan", reče Masklin i objasni Dorkasu šta je naumio.
<BR>&nbsp;&nbsp;&nbsp;&nbsp;&nbsp;Stari noum ga je gledao sa nekim izrazom bliskim divljenju. Onda je odmahnuo glavom.
<BR>&nbsp;&nbsp;&nbsp;&nbsp;&nbsp;"Neće uspeti, nikako", reče on. "Nećemo imati vremena. Al' bila je lepa ideja."
<BR>&nbsp;&nbsp;&nbsp;&nbsp;&nbsp;"Ali mi smo toliko brži od ljudi! Mogli bismo da izvedemo sve i da se vratimo u kamion pre nego što oni išta primete!"
<BR>&nbsp;&nbsp;&nbsp;&nbsp;&nbsp;"Hmmm." Dorkas se opako isceri. "Ideš i ti?"
<BR>&nbsp;&nbsp;&nbsp;&nbsp;&nbsp;"Da. Zato što, hm, ne znam da li će noumi koji nikad nisu bili izvan Radnje umeti da se snađu."
<BR>&nbsp;&nbsp;&nbsp;&nbsp;&nbsp;Dorkas ustade i zevnu. "Važi, rado ću probati to što se navodno zove 'svež vazduh'; pričaju da je dobro za zdravlje."
<BR>
<BR>&nbsp;&nbsp;&nbsp;&nbsp;&nbsp;Da je bilo posmatrača, koji bi gledali preko žive ograde na taj seoski put zaogrnut maglom, videli bi da nailazi kamion; da se drmusa; da juri stvarno opasnom brzinom.
<BR>&nbsp;&nbsp;&nbsp;&nbsp;&nbsp;Mogli bi pomisliti: neobično vozilo. Izgubilo mnoge stvari koje treba da ima, jedan far, na primer, i jedan branik, i glavninu boje duž jedne strane; a pokupilo neke stvari koje kamioni ne treba da imaju, na primer žbunje. A ogrebotine na njemu - kao da je napravljen od talasastog lima.
<BR>&nbsp;&nbsp;&nbsp;&nbsp;&nbsp;Mogli su se zapitati zašto sa jedne ručice na vratima kabine visi presavijen natpis 'Radovi na putu'.
<BR>&nbsp;&nbsp;&nbsp;&nbsp;&nbsp;Takođe bi se zapitali zašto se zaustavlja.
<BR>&nbsp;&nbsp;&nbsp;&nbsp;&nbsp;Policijska kola iza njega stadoše na upečatljiviji način, prašteći kišom šljunka ispod točkova. Dva čoveka maltene ispadoše iz vozila, pojuriše odmah do kamiona i silovito otvoriše vrata kabine, i jedna i druga.
<BR>&nbsp;&nbsp;&nbsp;&nbsp;&nbsp;Da su ti posmatrači mogli da razumeju ljudski govor, čuli bi da jedan kaže Dobro je dečko, dosta si vozio noćas, a zatim Kud nestade? Ovde su samo neki kanapi. Zatim je drugi progovorio, Momak je zbrisao preko živice i preko livade, kladim se.
<BR>&nbsp;&nbsp;&nbsp;&nbsp;&nbsp;A dok se to odigravalo i dok su policajci neodređeno čačkali po živoj ogradi i usmeravali baterijske svetiljke u maglu, posmatrači su mogli videti dve vrlo male senke kako istrčavaju ispod kamiona i uleću pod automobil. Kretale su se vrlo brzo, kao miševi. Takođe kao miševi, imale su visoke, tanke, cijukave glasove.
<BR>&nbsp;&nbsp;&nbsp;&nbsp;&nbsp;Nosile su, zajednički, neku alatku. Jednu vrstu klešta.
<BR>&nbsp;&nbsp;&nbsp;&nbsp;&nbsp;Nekoliko sekundi docnije to njihovo trčkaranje se ponovilo, ali u suprotnom smeru. I skoro istog časa kad su ušle pod kamion, on se pokrenuo.
<BR>&nbsp;&nbsp;&nbsp;&nbsp;&nbsp;Ljudi su povikali i potrčali nazad, do svog automobila.
<BR>&nbsp;&nbsp;&nbsp;&nbsp;&nbsp;Ali on, umesto da oživi silnom bukom, poče samo da kašljuca: vrrrr... vrrrr... vrrrr... u maglovitoj noći.
<BR>&nbsp;&nbsp;&nbsp;&nbsp;&nbsp;Posle nekog vremena jedan od njih je izišao i digao haubu.
<BR>&nbsp;&nbsp;&nbsp;&nbsp;&nbsp;Kamion je uveliko nestao u noći; njegovo jedino preostalo zadnje svetlo bilo je tačka koja se ugasila u daljini. Čovek se spustio na kolena. Zavukao je ruku pod automobil, a kad ju je izvukao, imao je punu šaku uredno odsečenih žica...
<BR>&nbsp;&nbsp;&nbsp;&nbsp;&nbsp;To su posmatrači mogli videti. Međutim, jedini posmatrači bile su dve krave, a one nisu razumele ništa.
<BR>&nbsp;&nbsp;&nbsp;&nbsp;&nbsp;Možda je tu bio, zamalo, kraj.
<BR>&nbsp;&nbsp;&nbsp;&nbsp;&nbsp;Dva-tri dana kasnije kamion je nađen u nekom jarku, daleko od grada. Čudno je bilo ovo: neko je izvadio akumulator, i sve žice, i svaku sijalicu, i sve prekidače. I radio-aparat.
<BR>&nbsp;&nbsp;&nbsp;&nbsp;&nbsp;U kabini je bilo mnogo nekakvih kanapa.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
