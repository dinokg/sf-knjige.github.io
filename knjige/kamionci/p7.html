<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;I Ipak bejaše i nekih koji rekoše: 'Videsmo nove natpise Arnolda Brosa (osn. 1905) u Radnji, i brine nas što ih razumeti ne mogasmo.
<BR>&nbsp;&nbsp;&nbsp;&nbsp;&nbsp;II Jer Sezona je ovo za Božićni vašar, a ipak natpisi o Božićnom vašaru ne govore;
<BR>&nbsp;&nbsp;&nbsp;&nbsp;&nbsp;III A nisu to natpisi ni o Januarskoj rasprodaji, ni o Nedelji povratka u školu, ni Uskočite u prolećnu modu, ni Letnja jeftinoća, ni drugi natpisi koje u njihovim Sezonama znamo;
<BR>&nbsp;&nbsp;&nbsp;&nbsp;&nbsp;IV nego javljaju o Završnoj rasprodaji. Mnogo je teška briga naša.'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Vreme jada, I-IV
<BR>
<BR>&nbsp;&nbsp;&nbsp;&nbsp;&nbsp;Uz još mnogo naklona i klimanja glavom Gurder ih povede dublje u teritoriju Knjigopapiraca. Ovde je vladao neki buđav miris. Tu i tamo ležale su gomile nečeg za šta Masklinu rekoše da su to knjige. Nije mu bilo sasvim jasno čemu one služe, ali Dorkas je očigledno smatrao da su važne.
<BR>&nbsp;&nbsp;&nbsp;&nbsp;&nbsp;"Vidi ih", reče on. "Ima u njima strava jedna stvari koje bi i nama bile korisne, al' Knjigopapirci ne daju. Čuvaju ih kao..."
<BR>&nbsp;&nbsp;&nbsp;&nbsp;&nbsp;"Kao nešto dobro čuvano?" upita Masklin.
<BR>&nbsp;&nbsp;&nbsp;&nbsp;&nbsp;"Tako je. Tako je. Tačno tako. A sami veoma gledaju u njih. To nazivaju čitanjem. Al' ne razumeju ništa od onog unutra."
<BR>&nbsp;&nbsp;&nbsp;&nbsp;&nbsp;U Toritovim rukama Stvar poče stvarati onaj svoj šum, a na njenoj površini upali se nekoliko svetlih tačaka.
<BR>&nbsp;&nbsp;&nbsp;&nbsp;&nbsp;"Knjige su skladišta znanja" reče ona.
<BR>&nbsp;&nbsp;&nbsp;&nbsp;&nbsp;"Priča se da u njima ima mnogo toga", reče Dorkas.
<BR>&nbsp;&nbsp;&nbsp;&nbsp;&nbsp;"Od životnog je značaja da nabavite knjige", reče Stvar.
<BR>&nbsp;&nbsp;&nbsp;&nbsp;&nbsp;"Drže ih Knjigopapirci", reče Dorkas. "Priča se i ovo: ko ne zna da ih čita kako valja, knjige deluju zapaljivo na njegov mozak."
<BR>&nbsp;&nbsp;&nbsp;&nbsp;&nbsp;"Izvolite ući", reče Gurder, uklonivši jednu zapreku od kartona.
<BR>&nbsp;&nbsp;&nbsp;&nbsp;&nbsp;Neko ih je čekao, sedeći kruto na gomili jastuka, leđima okrenut njima.
<BR>&nbsp;&nbsp;&nbsp;&nbsp;&nbsp;"A, Gurder", reče taj neko. "Uđi. Vrlo dobro."
<BR>&nbsp;&nbsp;&nbsp;&nbsp;&nbsp;Bio je to Iguman. Nije se okrenuo.
<BR>&nbsp;&nbsp;&nbsp;&nbsp;&nbsp;Masklin ćušnu Gurdera. "Maločas je bilo dovoljno loše", reče on. "Zašto to radimo ponovo?"
<BR>&nbsp;&nbsp;&nbsp;&nbsp;&nbsp;Gurder mu uputi pogled koji kao da je govorio: imaj poverenja u mene, ovo je jedini način.
<BR>&nbsp;&nbsp;&nbsp;&nbsp;&nbsp;"Jesi li sredio da se donese hrana, Gurderu?"
<BR>&nbsp;&nbsp;&nbsp;&nbsp;&nbsp;"Gospodaru, upravo sam se..."
<BR>&nbsp;&nbsp;&nbsp;&nbsp;&nbsp;"Idi i sredi to sad."
<BR>&nbsp;&nbsp;&nbsp;&nbsp;&nbsp;"Da, gospodaru."
<BR>&nbsp;&nbsp;&nbsp;&nbsp;&nbsp;Gurder uputi Masklinu još jedan očajnički pogled i hitro se udalji.
<BR>&nbsp;&nbsp;&nbsp;&nbsp;&nbsp;Noumi ostadoše da stoje bojažljivo, pitajući se šta će sad biti.
<BR>&nbsp;&nbsp;&nbsp;&nbsp;&nbsp;Iguman progovori.
<BR>&nbsp;&nbsp;&nbsp;&nbsp;&nbsp;"Skoro mi je petnaest godina", reče on. "Stariji sam čak i od nekih Odeljenja u Radnji. Video sam čuda mnoga, a uskoro ću stupiti pred lice Arnolda Brosa (osn. 1905) pun nade da sam bio dobar noum, dužnosti odan. Toliko sam star da pojedini noumi misle da na neki način i jesam Radnja i da kad mene ne bude ni Radnje neće biti. Sada mi vi kažete da je to tako. Ko je tu vođa?"
<BR>&nbsp;&nbsp;&nbsp;&nbsp;&nbsp;Masklin pogleda Torita. Ali svi ostali pogledaše Masklina.
<BR>&nbsp;&nbsp;&nbsp;&nbsp;&nbsp;"Pa, hm", reče on. "Ja. Valjda. Ali samo za ovu priliku."
<BR>&nbsp;&nbsp;&nbsp;&nbsp;&nbsp;"Tako je", reče Torit, kome je laknulo. "Samo za ovu priliku ja ga imenujem da predvodi. Jer ja sam vođa."
<BR>&nbsp;&nbsp;&nbsp;&nbsp;&nbsp;Iguman klimnu glavom.
<BR>&nbsp;&nbsp;&nbsp;&nbsp;&nbsp;"Vrlo mudra odluka", reče on. Torit se ozari.
<BR>&nbsp;&nbsp;&nbsp;&nbsp;&nbsp;"Ti ostani, sa kutijom koja govori", reče Iguman Masklinu. "A vi ostali, zamolio bih vas da idete. Biće vam doneta hrana. Molim idite i sačekajte."
<BR>&nbsp;&nbsp;&nbsp;&nbsp;&nbsp;"Ov-vaj", reče Masklin, "ne."
<BR>&nbsp;&nbsp;&nbsp;&nbsp;&nbsp;Nastade zastoj.
<BR>&nbsp;&nbsp;&nbsp;&nbsp;&nbsp;Onda Iguman reče, sasvim tiho: "Zašto ne?"
<BR>&nbsp;&nbsp;&nbsp;&nbsp;&nbsp;"Zato što smo, vidiš, mi svi zajedno", reče Masklin. "Još nijednom nas niko nije razdvojio."
<BR>&nbsp;&nbsp;&nbsp;&nbsp;&nbsp;"Vrlo pohvalna osećanja. Otkrićeš, međutim, da u životu to ne ide tako. Ma, hajde. Nije verovatno da ću ti ja učiniti neko zlo, a?"
<BR>&nbsp;&nbsp;&nbsp;&nbsp;&nbsp;"Ti razgovaraj s njim, Maskline", reče Grima. "Mi nećemo biti daleko. Nije to važno."
<BR>&nbsp;&nbsp;&nbsp;&nbsp;&nbsp;On, oklevajući, klimnu glavom.
<BR>&nbsp;&nbsp;&nbsp;&nbsp;&nbsp;Kad su otišli, Iguman se okrete. Izbliza je izgledao još stariji nego izdaleka. Lice mu nije bilo samo naborano, bilo je celo jedna velika bora. Ovaj je bio sredovečan kad se stari Torit rodio, reče Masklin sebi. Dovoljno je star da bude deda Bakici Morki!
<BR>&nbsp;&nbsp;&nbsp;&nbsp;&nbsp;Iguman se nasmeši. Bio je to težak osmeh. Kao da je Iguman nekad, od nekoga, čuo objašnjenje šta je to osmeh, ali nije i dobio priliku da proba osmehivanje.
<BR>&nbsp;&nbsp;&nbsp;&nbsp;&nbsp;"Zoveš se, koliko shvatam, Masklin", reče on.
<BR>&nbsp;&nbsp;&nbsp;&nbsp;&nbsp;Masklin ovo nije mogao poricati.
<BR>&nbsp;&nbsp;&nbsp;&nbsp;&nbsp;"Ne razumem!" uzvrati. "Vidiš me! Pre deset minuta si rekao da čak i ne postojim, a sad razgovaraš sa mnom!"
<BR>&nbsp;&nbsp;&nbsp;&nbsp;&nbsp;"Ničeg tu čudnog nema", reče Iguman. "Pre deset minuta bilo je službeno. Tako mi Bog pomogao, pa ne mogu valjda dozvoliti da narod poveruje da sam od početka zastupao pogrešno učenje? Već pokolenjima Igumani poriču da postoji išta izvan Radnje. Ne mogu sad odjednom kazati da su svi oni grešili. Narod bi pomislio da sam poludeo."
<BR>&nbsp;&nbsp;&nbsp;&nbsp;&nbsp;"Da li bi?" upita Masklin.
<BR>&nbsp;&nbsp;&nbsp;&nbsp;&nbsp;"Oh, da. Politika, vidiš. Ne mogu Igumani svaki čas da menjaju mišljenje. Uvidećeš ti to. Kad je neko vođa, nije bitno da li je u pravu ili nije u pravu, bitno je da je siguran u sebe. Inače narod ne bi znao šta da misli. Dabome da pomaže ako je ujedno i u pravu", dopusti Iguman. Onda se naže malo unazad.
<BR>&nbsp;&nbsp;&nbsp;&nbsp;&nbsp;"Strašni ratovi su se vodili u Radnji, svojevremeno", reče on. "Strašni ratovi. Vremena užasna bejahu. Noum protiv nouma. No to je pre više decenija bilo, dabome. Činilo se da uvek postoji neki noum koji misli da baš njegova porodica treba da upravlja celom Radnjom. Bitka kod Teretnog lifta... Ofanzive na Robni ulaz... užasni bojevi za Mezanin... ali sve je to sada prošlost. Želiš li znati zašto?"
<BR>&nbsp;&nbsp;&nbsp;&nbsp;&nbsp;"Ne", reče Masklin.
<BR>&nbsp;&nbsp;&nbsp;&nbsp;&nbsp;"Mi smo to zaustavili. Mi Knjigopapirci. Lukavstvom, zdravim razumom i diplomatijom. Naveli smo sve njih da uvide da Arnold Bros (osn. 1905) očekuje da noumi žive u miru jedni s drugima. E, sad. Pretpostavi da sam ja, maločas, u dvorani, rekao da ti verujem. Narod bi pomislio: 'Ovaj stari momak je šenuo'." Iguman se prigušeno nasmeja. "A onda bi narod kazao: 'Jesu li Knjigopapirci od početka govorili pogrešne stvari?' Počela bi panika. A to, naravno, nikako ne sme biti. Svi noumi na okup: toga se moramo pridržavati. Znaš kakvi su noumi, sporečkaju se čim dobiju i najmanju priliku za to."
<BR>&nbsp;&nbsp;&nbsp;&nbsp;&nbsp;"To je istina", reče Masklin. "I uvek bacaju krivicu na tebe, za sve, i još kažu, šta ćeš ti preduzeti oko ovoga?"
<BR>&nbsp;&nbsp;&nbsp;&nbsp;&nbsp;"Primetio si, a?" upita Iguman, osmehujući se. "Meni se čini da imaš prave osobine da postaneš vođa."
<BR>&nbsp;&nbsp;&nbsp;&nbsp;&nbsp;"Meni se ne čini!"
<BR>&nbsp;&nbsp;&nbsp;&nbsp;&nbsp;"Eto, upravo to hoću da kažem. Ne želiš da budeš vođa. Ni ja nisam želeo da budem Iguman." On poče da dobuje prstima po štapu za hodanje, a onda oštro pogleda Masklina.
<BR>&nbsp;&nbsp;&nbsp;&nbsp;&nbsp;"Narod je uvek mnogo zamršeniji nego što misliš", reče on. "Veoma je važno imati to na umu."
<BR>&nbsp;&nbsp;&nbsp;&nbsp;&nbsp;"Imaću", reče Masklin, ne znajući šta bi drugo rekao.
<BR>&nbsp;&nbsp;&nbsp;&nbsp;&nbsp;"Ne veruješ ti u Arnolda Brosa (osn. 1905), a?" upita Iguman. Bila je to više tvrdnja nego pitanje.
<BR>&nbsp;&nbsp;&nbsp;&nbsp;&nbsp;"Pa, ov-vaj..."
<BR>&nbsp;&nbsp;&nbsp;&nbsp;&nbsp;"Ja sam ga video, znaš. Kad sam bio dečak. Popeo sam se sve do Računovodstva, sam samcit, i sakrio sam se, a onda sam ga video kako sedi za svojim radnim stolom i piše."
<BR>&nbsp;&nbsp;&nbsp;&nbsp;&nbsp;"Aha?"
<BR>&nbsp;&nbsp;&nbsp;&nbsp;&nbsp;"Imao je bradu."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;Iguman je nastavio da dobuje prstima po štapu. Činilo se kao da donosi odluku o nečemu. Onda reče: "Hmmm. Gde je bio vaš dom?"
<BR>&nbsp;&nbsp;&nbsp;&nbsp;&nbsp;Masklin mu reče. I, baš smešno, taj dom je izgledao mnogo bolje sada, viđen u sećanju. Više leta nego zime, više oraha nego pacovine. Nije bilo banana niti elektrike niti tepiha, ali svežeg vazduha koliko hoćeš. U uspomenama kao da nije bilo ni kiše onoliko, a ni mraza. Knjigopapirac je slušao strpljivo.
<BR>&nbsp;&nbsp;&nbsp;&nbsp;&nbsp;"Mnogo bolje je bilo dok nas je bio veći broj", dovrši Masklin. On pogleda svoja stopala. "Možete doći i ostati. Kad ova Radnja bude u-ni..."
<BR>&nbsp;&nbsp;&nbsp;&nbsp;&nbsp;Iguman se nasmeja. "Nisam siguran da bih se uklopio", reče. "Nisam siguran da želim verovati u vaše Izvan. Zvuči hladno i opasno. U svakom slučaju, još malo pa ću ja krenuti na jedno tajanstvenije putovanje. A sada, izvini, ali moram se odmoriti." On bupnu štapom po podu. Gurder se, kao čarolijom, stvori pokraj njih.
<BR>&nbsp;&nbsp;&nbsp;&nbsp;&nbsp;"Povedi Masklina i daj mu malo školovanja", reče Iguman, "a onda se obojica vratite ovamo. "Ali ostavi tu crnu kutiju, molim te. Želim više da znam o njoj. Spusti je na pod."
<BR>&nbsp;&nbsp;&nbsp;&nbsp;&nbsp;Masklin tako učini. Iguman je malo gurnu štapom.
<BR>&nbsp;&nbsp;&nbsp;&nbsp;&nbsp;"Crna kutijo", reče, "šta si ti i koja ti je namena?"
<BR>&nbsp;&nbsp;&nbsp;&nbsp;&nbsp;"Ja sam kompjuter za navigaciju i snimanje, sa zvezdanog broda 'Labud'. Imam mnogo funkcija. Moja sadašnja glavna funkcija jeste da vodim i savetujem ove noume koji su preživeli brodolom. Njihov izviđački brod se srušio ovde, pre petnaest hiljada godina."
<BR>&nbsp;&nbsp;&nbsp;&nbsp;&nbsp;"Stalno tako priča", reče Masklin kao da se izvinjava.
<BR>&nbsp;&nbsp;&nbsp;&nbsp;&nbsp;"Ko su ti noumi o kojima govoriš?"
<BR>&nbsp;&nbsp;&nbsp;&nbsp;&nbsp;"Svi noumi."
<BR>&nbsp;&nbsp;&nbsp;&nbsp;&nbsp;"Je li to tvoja jedina namena?"
<BR>&nbsp;&nbsp;&nbsp;&nbsp;&nbsp;"Takođe mi je dat zadatak da očuvam bezbednost nouma i da ih odvedem kući."
<BR>&nbsp;&nbsp;&nbsp;&nbsp;&nbsp;"Vrlo pohvalno", reče Iguman. On diže pogled ka Masklinu i Gurderu.
<BR>&nbsp;&nbsp;&nbsp;&nbsp;&nbsp;"Pojurite, sada", zapovedi on. "Pokaži mu malo svet, Gurderu. A onda ću imati jedan zadatak za vas dvojicu."
<BR>
<BR>&nbsp;&nbsp;&nbsp;&nbsp;&nbsp;Daj mu malo školovanja, bile su Igumanove reči.
<BR>&nbsp;&nbsp;&nbsp;&nbsp;&nbsp;To je značilo da se moralo početi sa 'Knjigom nouma', koja se sastojala od parčića hartije, koji su bili zašiveni zajedno i našarani raznim znacima.
<BR>&nbsp;&nbsp;&nbsp;&nbsp;&nbsp;"Ljudi od takve hartije prave cigarete", reče Gurder i pročita prvih desetak stihova. Saslušali su u tišini, a onda Bakica Morki reče: "Znači taj Arnold Bros..."
<BR>&nbsp;&nbsp;&nbsp;&nbsp;&nbsp;"... (osn. 1905)", reče Gurder spremno.
<BR>&nbsp;&nbsp;&nbsp;&nbsp;&nbsp;"Dobro, hajd'", reče Bakica. "On je sagradio Radnju samo za noume?"
<BR>&nbsp;&nbsp;&nbsp;&nbsp;&nbsp;"Mmmm-daaa..." reče Gurder, ne mnogo pouzdano.
<BR>&nbsp;&nbsp;&nbsp;&nbsp;&nbsp;"Onda, šta je bilo pre toga, na ovom mestu?" upita Bakica.
<BR>&nbsp;&nbsp;&nbsp;&nbsp;&nbsp;"Bio je teren." Gurder je izgledao kao da mu je nelagodno. "Vidite, Iguman kaže da ne postoji ništa izvan Radnje. Hmmm."
<BR>&nbsp;&nbsp;&nbsp;&nbsp;&nbsp;"Ali mi smo došli..."
<BR>&nbsp;&nbsp;&nbsp;&nbsp;&nbsp;"On kaže da su priče o Spoljašnjosti samo snovi."
<BR>&nbsp;&nbsp;&nbsp;&nbsp;&nbsp;"Znači, dok sam ja pričao sve ono o našem ranijem domu, on mi se samo smejao?" upita Masklin.
<BR>&nbsp;&nbsp;&nbsp;&nbsp;&nbsp;"Često je veoma teško znati u šta Iguman stvarno veruje", reče Gurder. "Ja mislim da on ponajviše veruje u Igumane."
<BR>&nbsp;&nbsp;&nbsp;&nbsp;&nbsp;"A ti veruješ nama, zar ne?" upita Grima. Gurder, oklevajući, klimnu glavom.
<BR>&nbsp;&nbsp;&nbsp;&nbsp;&nbsp;"Često sam se pitao kuda kamioni odlaze i odakle ljudi dolaze", reče on. "Ali Iguman se veoma naljuti kad neko to pomene. Postoji još nešto. Pojavila se nova sezona. To znači nešto. Neki od nas su posmatrali ljude. Kad se, u godini dana, pojavi nova sezona, to jest novo godišnje doba, nastupe i neki neobični događaji."
<BR>&nbsp;&nbsp;&nbsp;&nbsp;&nbsp;"Kako možete imati godišnja doba kad ne znate ništa o vremenskim prilikama?" upita Masklin.
<BR>&nbsp;&nbsp;&nbsp;&nbsp;&nbsp;"Vremenske prilike nemaju nikakve veze sa godišnjim dobima. Gledajte, neko može da odvede starije dole, u Dvoranu hrane, a vas dvoje i ja idemo da vidimo štošta. Sve je ovo veoma čudno. Ali..." sad je Gurderovo lice bilo slika jada. "...Ne bi, valjda, Arnold Bros (osn. 1905) uništio Radnju, a?"
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
