<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;XXI Ali Arnold Bros (osn. 1905) reče: 'Ovaj natpis dajem vama:
<BR>&nbsp;&nbsp;&nbsp;&nbsp;&nbsp;XXII Ako ne vidite ono što vam treba, zatražite.'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Regulative, XXI-XXII
<BR>
<BR>&nbsp;&nbsp;&nbsp;&nbsp;&nbsp;"Ne može ona", reče Gurder.
<BR>&nbsp;&nbsp;&nbsp;&nbsp;&nbsp;"Zašto ne može?" upita Masklin.
<BR>&nbsp;&nbsp;&nbsp;&nbsp;&nbsp;"Pa, zato jer je opasno."
<BR>&nbsp;&nbsp;&nbsp;&nbsp;&nbsp;"Pa šta?" Masklin pogleda Grimu, na čijem je licu stajao prkosan izraz.
<BR>&nbsp;&nbsp;&nbsp;&nbsp;&nbsp;"Ne možeš voditi devojke na opasna mesta", reče Gurder sa puno vrline.
<BR>&nbsp;&nbsp;&nbsp;&nbsp;&nbsp;Masklina još jednom obuze ono osećanje koje je, po dolasku u Radnju, već mnogo puta doživeo. Razgovaraju, svako otvara i zatvara usta, svaka reč za sebe je savršeno razumljiva, ali kad sve te reči uzmeš zajedno, sasvim su nerazumljive. Najbolje je ne obraćati pažnju na njih. Da noumke, u ranijoj postojbini, nisu išle ni na jedno opasno mesto, ne bi išle uopšte.
<BR>&nbsp;&nbsp;&nbsp;&nbsp;&nbsp;"Idem i ja", reče Grima. "Kakva uopšte opasnost postoji? Samo taj Strmoglav, a..."
<BR>&nbsp;&nbsp;&nbsp;&nbsp;&nbsp;"I Arnold Bros (osn. 1905) lično", reče Gurder nervozno.
<BR>&nbsp;&nbsp;&nbsp;&nbsp;&nbsp;"E , pa, ja idem u svakom slučaju. Ovde narodu nisam potrebna, niti ima šta drugo da se radi", reče Grima. "Uostalom, šta bi mi se moglo desiti? Ne može se desiti ništa stvarno nezgodno, kao, recimo, da pročitam nešto, pa da mi se mozak pregreje i rasprsne", dovrši ona ironično.
<BR>&nbsp;&nbsp;&nbsp;&nbsp;&nbsp;"Siguran sam da nisam rekao..." reče Gurder nejakim glasom.
<BR>&nbsp;&nbsp;&nbsp;&nbsp;&nbsp;"Kladim se da Knjigopapirci ne peru sami svoju odeću", reče Grima. "Niti krpe sami svoje čarape. Kladim se..."
<BR>&nbsp;&nbsp;&nbsp;&nbsp;&nbsp;"U redu, u redu", reče Gurder, uzmičući od nje. "Ali ne smeš zaostajati u pešačenju, niti nam smetati. Odluke ćemo donositi nas dvojica, važi?"
<BR>&nbsp;&nbsp;&nbsp;&nbsp;&nbsp;Pogledao je Masklina očajnički.
<BR>&nbsp;&nbsp;&nbsp;&nbsp;&nbsp;"Ti joj kaži da nam ne sme ometati posao", reče.
<BR>&nbsp;&nbsp;&nbsp;&nbsp;&nbsp;"Ja?" upita Masklin. "Ja njoj nikad ništa nisam rekao."
<BR>&nbsp;&nbsp;&nbsp;&nbsp;&nbsp;Putovanje je bilo manje upečatljivo nego što je on očekivao. Stari Iguman pričao je o stepeništima koja idu sama, o vatri u kofama, o dugačkim, praznim hodnicima u kojima se nemaš gde sakriti.
<BR>&nbsp;&nbsp;&nbsp;&nbsp;&nbsp;Ali u međuvremenu je, naravno, Dorkas osposobio liftove. Liftovi su vozili samo do Dečje odeće i igračaka, ali Dečjeodevci su bili prijateljski nastrojen narod, dobro prilagođen životu na visokom spratu, uvek spreman da dobrodošlicom dočeka retke putnike koji naiđu i donesu priče o svetu ispod.
<BR>&nbsp;&nbsp;&nbsp;&nbsp;&nbsp;"Oni čak ne silaze ni do Dvorane hrane", reče Gurder. "Sve što im je potrebno uzimaju iz Za odmor osoblja. Žive uglavnom od čaja i biskvita. I od jogurta."
<BR>&nbsp;&nbsp;&nbsp;&nbsp;&nbsp;"Baš čudno", reče Grima.
<BR>&nbsp;&nbsp;&nbsp;&nbsp;&nbsp;"Veoma su blagi", reče Gurder. "Veoma skloni razmišljanju. Veoma tihi. Ali, možda malo mistični. Sigurno zbog tolikog jogurta i čaja."
<BR>&nbsp;&nbsp;&nbsp;&nbsp;&nbsp;"Nisam razumeo ono o vatri u kofama", reče Masklin.
<BR>&nbsp;&nbsp;&nbsp;&nbsp;&nbsp;"Pahhh..." reče Gurder. "Mi smatramo da je stari Iguman možda, hm, hoću reći, njegovo pamćenje... On, ipak, jeste krajnje star..."
<BR>&nbsp;&nbsp;&nbsp;&nbsp;&nbsp;"Nema potrebe da objašnjavaš", reče Grima. "Stari Torit ume da bude tačno takav."
<BR>&nbsp;&nbsp;&nbsp;&nbsp;&nbsp;"Jednostavno, njegov um nije onako oštar kao što je nekad bio", reče Gurder.
<BR>&nbsp;&nbsp;&nbsp;&nbsp;&nbsp;Masklin je ovo oćutao. Pomislio je: ako je Igumanov um sada tup, onda je svojevremeno bio dovoljno oštar da seče povetarac.
<BR>&nbsp;&nbsp;&nbsp;&nbsp;&nbsp;Dečjeodevci su im dali vodiča da ih provede kroz udaljenija područja pod-poda. Malo je nouma stanovalo na tim visinama. Većina ih se opredeljivala za prometne, niže spratove.
<BR>&nbsp;&nbsp;&nbsp;&nbsp;&nbsp;Bilo je maltene kao da si Izvan. Slabi vetrići nagomilavali su prašinu u sive nanose; nije bilo nikakve svetlosti osim one koja se provlačila kroz pojedine slučajne pukotine. Na najmračnijim mestima vodič je morao paliti šibice. Bio je to noum vrlo sitnog rasta, koji se osmehivao mnogo, ali stidljivo, i koji nijednom reči nije uzvratio kad je Grima pokušala da razgovara s njim.
<BR>&nbsp;&nbsp;&nbsp;&nbsp;&nbsp;"Kuda idemo?" upita Masklin, osvrnuvši se da pogleda duboke otiske njihovih stopala.
<BR>&nbsp;&nbsp;&nbsp;&nbsp;&nbsp;"Do pokretnih stepenica", reče Gurder.
<BR>&nbsp;&nbsp;&nbsp;&nbsp;&nbsp;"Pokretnih? Kako pokretnih? Delovi Radnje se šetaju?"
<BR>&nbsp;&nbsp;&nbsp;&nbsp;&nbsp;Gurder se nasmeja tiho, pokroviteljski.
<BR>&nbsp;&nbsp;&nbsp;&nbsp;&nbsp;"Naravno da je sve ovo za vas novo. Ne treba da vas zabrinjava činjenica da neke stvari ne razumete", reče im on.
<BR>&nbsp;&nbsp;&nbsp;&nbsp;&nbsp;"Je l' se pokreću, il' se ne pokreću?" upita Grima.
<BR>&nbsp;&nbsp;&nbsp;&nbsp;&nbsp;"Videćeš. To su jedine takve kojima se mi služimo, znaš. Pomalo su opasne. Mora se biti na njihovoj gornjoj strani, vidiš. Nije kao kod liftova."
<BR>&nbsp;&nbsp;&nbsp;&nbsp;&nbsp;Mali Dečjeodevac pokazao je prstom ispred sebe, naklonio im se, a onda žurno pošao nazad.
<BR>&nbsp;&nbsp;&nbsp;&nbsp;&nbsp;Gurder ih povede dalje, kroz uzanu pukotinu u prastarim podnim daskama, u blistavu prazninu jednog hodnika, a odatle...
<BR>&nbsp;&nbsp;&nbsp;&nbsp;&nbsp;... do pokretnih stepenica.
<BR>&nbsp;&nbsp;&nbsp;&nbsp;&nbsp;Masklin ih je gledao hipnotisano. Jedan po jedan stepenik izranja iz poda, uz utvarnu ciku, a onda, praćen zujanjem, plovi u daleke visine.
<BR>&nbsp;&nbsp;&nbsp;&nbsp;&nbsp;"A-uh", reče Masklin. Nije to bio neki veliki govor, ali njemu u tom trenutku nije palo na um ništa više.
<BR>&nbsp;&nbsp;&nbsp;&nbsp;&nbsp;"Dečjeodevci neće ni da priđu ovoj stvari", reče Gurder. "Smatraju da tu ima duhova."
<BR>&nbsp;&nbsp;&nbsp;&nbsp;&nbsp;"Ne zameram im", reče Grima, drhteći.
<BR>&nbsp;&nbsp;&nbsp;&nbsp;&nbsp;"Ma, to su samo praznoverice", reče Gurder. Lice mu je bilo belo, a glas drhtav. "Nema se čega bojati", cijuknu on.
<BR>&nbsp;&nbsp;&nbsp;&nbsp;&nbsp;Masklin se zapilji u njega.
<BR>&nbsp;&nbsp;&nbsp;&nbsp;&nbsp;"Jesi li ti ikad ranije bio na ovom mestu?" upita.
<BR>&nbsp;&nbsp;&nbsp;&nbsp;&nbsp;"A, jesam. Milionima puta. Često", reče Gurder, dohvativši jedan nabor mantije i počevši da ga uvrće između prstiju.
<BR>&nbsp;&nbsp;&nbsp;&nbsp;&nbsp;"Pa onda, šta sad treba da radimo?"
<BR>&nbsp;&nbsp;&nbsp;&nbsp;&nbsp;Gurder pokuša da mu odgovori polako, ali mu se glas sam od sebe poče ubrzavati. "Dečjeodevci, znate, kažu da na vrhu čeka Arnold Bros (osn. 1905) i kad noum umre..."
<BR>&nbsp;&nbsp;&nbsp;&nbsp;&nbsp;Grima zamišljeno osmotri uzlazeće stepenike, zadrhta još jednom i pojuri napred.
<BR>&nbsp;&nbsp;&nbsp;&nbsp;&nbsp;"Šta to radiš?" upita Masklin.
<BR>&nbsp;&nbsp;&nbsp;&nbsp;&nbsp;"Proveravam da li su u pravu!" doviknu ona. "Inače bismo ostali ovde ceo dan!"
<BR>&nbsp;&nbsp;&nbsp;&nbsp;&nbsp;Masklin potrča za njom. Gurder proguta knedlu, osvrte se i stušti se za njima.
<BR>&nbsp;&nbsp;&nbsp;&nbsp;&nbsp;Masklin je video kako Grima pritrčava masivu jednog stepenika koji se uzdizao i kako onda ispod nje pod iznenada počinje isto tako da se uzdiže; teturala se, nastojeći da povrati ravnotežu. Sad i Masklina gurnu u noge pod ispod njega i on se poče takođe dizati, jedan stepenik ispod Grime.
<BR>&nbsp;&nbsp;&nbsp;&nbsp;&nbsp;"Skači dole!" povika on. "Ne može se imati poverenje u tle koje se samo diže!"
<BR>&nbsp;&nbsp;&nbsp;&nbsp;&nbsp;Njeno bledo lice proviri preko ruba stepenika.
<BR>&nbsp;&nbsp;&nbsp;&nbsp;&nbsp;"A kakva će korist biti od toga?" upita ona.
<BR>&nbsp;&nbsp;&nbsp;&nbsp;&nbsp;"Onda ćemo moći da se vratimo i da popričamo o svemu ovome!"
<BR>&nbsp;&nbsp;&nbsp;&nbsp;&nbsp;Nasmejala se. "Da se vratimo? Jesi li se osvrtao u poslednje vreme?"
<BR>&nbsp;&nbsp;&nbsp;&nbsp;&nbsp;Masklin se osvrte.
<BR>&nbsp;&nbsp;&nbsp;&nbsp;&nbsp;Već je bio nekoliko stepenika visoko. Daleka prilika Gurdera, čije se lice svelo na mrljicu, upravo je skupila hrabrost i bacila se na jedan stepenik...
<BR>&nbsp;&nbsp;&nbsp;&nbsp;&nbsp;Na vrhu nije čekao Arnold Bros (est 1905).
<BR>&nbsp;&nbsp;&nbsp;&nbsp;&nbsp;Gore je, naprosto, počinjao jedan dugi hodnik smeđe, u kome su bila mnoga vrata. Na nekim vratima stajale su bojom ispisane reči.
<BR>&nbsp;&nbsp;&nbsp;&nbsp;&nbsp;Ali Grima je čekala. Masklin joj mahnu jednim prstom, a onda se nekako stetura sa svog stepenika koji se tajanstveno utopi u pod.
<BR>&nbsp;&nbsp;&nbsp;&nbsp;&nbsp;"Nikad, nikad više da nisi nešto tako uradila!" povika on.
<BR>&nbsp;&nbsp;&nbsp;&nbsp;&nbsp;"Da nisam, vi biste još bili na dnu. Valjda si video da se Gurder uplašio do besvesti!" odsečno reče ona.
<BR>&nbsp;&nbsp;&nbsp;&nbsp;&nbsp;"Ali ovde su mogle biti svakojake opasnosti!"
<BR>&nbsp;&nbsp;&nbsp;&nbsp;&nbsp;"Kao, na primer?" upita Grima nadmeno.
<BR>&nbsp;&nbsp;&nbsp;&nbsp;&nbsp;"Pa, moglo je da bude..." Masklin zastade. "Nije to bitno, bitno je da..."
<BR>&nbsp;&nbsp;&nbsp;&nbsp;&nbsp;U tom času Gurdera je njegov stepenik iskotrljao maltene pred njihove noge. Oni ga podigoše.
<BR>&nbsp;&nbsp;&nbsp;&nbsp;&nbsp;"Etooo", reče Grima veselo. "Svi smo ovde i savršeno bezbedni, je li tako, molim lepo."
<BR>&nbsp;&nbsp;&nbsp;&nbsp;&nbsp;Gurder je zurio oko sebe. Onda se nakašljao i popravio mantiju.
<BR>&nbsp;&nbsp;&nbsp;&nbsp;&nbsp;"Izgubih ravnotežu tamo", reče on. "Varljivi su ti elevatori. Ipak, navići ćete se vi na njih, ranije ili kasnije." Opet se nakašlja, pa pogleda niz hodnik. "Nego, bolje da mi pođemo", reče on.
<BR>&nbsp;&nbsp;&nbsp;&nbsp;&nbsp;Troje nouma počeše da se šunjaju napred, pored mnogih vrata.
<BR>&nbsp;&nbsp;&nbsp;&nbsp;&nbsp;"Da li su jedna od ovih - vrata Strmoglava Cena?" upita Grima. To ime je, iz nekog razloga, na ovoj visini zvučalo daleko nezgodnije.
<BR>&nbsp;&nbsp;&nbsp;&nbsp;&nbsp;"Hm, ne", reče Gurder. "On živi između onih peći u Podrumu." On žmirkavo pogleda gore, uz najbliža vrata. "Ovde je Plate", reče.
<BR>&nbsp;&nbsp;&nbsp;&nbsp;&nbsp;"Je li to neko dobar ili zao?" upita Grima, odmeravajući pogledom tu reč na lakovanom drvetu.
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Masklin je išao na začelju. Polako se okretao, da bi stalno osmatrao čitav hodnik. Ovde su bili suviše na otvorenom. Nemaš ispod čega da se uvučeš, niti iza čega da se sakriješ.
<BR>&nbsp;&nbsp;&nbsp;&nbsp;&nbsp;Pokazao je prstom red divovskih crvenih stvari okačenih visoko na naspramnom zidu. Gurder šapnu da su to kofe.
<BR>&nbsp;&nbsp;&nbsp;&nbsp;&nbsp;"Bile su slike kofa u knjizi 'Kolin i Suzana idu na more'", poveri im on.
<BR>&nbsp;&nbsp;&nbsp;&nbsp;&nbsp;"Šta piše na njima?"
<BR>&nbsp;&nbsp;&nbsp;&nbsp;&nbsp;Gurder začkilji. "Piše 'Požar'", reče on. "Oh, ne. Iguman je bio u pravu. Kofe pune vatre!"
<BR>&nbsp;&nbsp;&nbsp;&nbsp;&nbsp;"Vatra u kofama?" upita Masklin. "Kofe vatre? Ne vidim nikakav plamen."
<BR>&nbsp;&nbsp;&nbsp;&nbsp;&nbsp;"Sigurno je vatra unutra. Možda postoji poklopac. U konzervama pasulja ima pasulj, u teglama džema je džem. U požarnim kofama trebalo bi da postoji požar", reče Gurder neodređeno. "Idemo mi."
<BR>&nbsp;&nbsp;&nbsp;&nbsp;&nbsp;I Grima je zurila u tu reč. Njene usne bezglasno su se pomerale dok ju je ponavljala sebi. Onda pohita za Masklinom i Gurderom.
<BR>&nbsp;&nbsp;&nbsp;&nbsp;&nbsp;Posle nekog vremena stigli su do kraja hodnika. Tu su im se isprečila jedna vrata sa staklenom gornjom polovinom.
<BR>&nbsp;&nbsp;&nbsp;&nbsp;&nbsp;Gurder se zagledao u stakleni deo.
<BR>&nbsp;&nbsp;&nbsp;&nbsp;&nbsp;"Vidim da su tamo reči", reče Grima. "Pročitaj ih. Bolje da ih ja ne gledam", dodade ona slatko, "da mi mozak ne bi učinio 'bum'!"
<BR>&nbsp;&nbsp;&nbsp;&nbsp;&nbsp;Gurder proguta knedlu. "Piše 'Arnold Bros (osn. 1905), D. H. K. Batertveit, generalni menadžer'. A-hm."
<BR>&nbsp;&nbsp;&nbsp;&nbsp;&nbsp;"On je unutra?" upita ona.
<BR>&nbsp;&nbsp;&nbsp;&nbsp;&nbsp;"Pa, čuj, pasulj je u konzervama pasulja, a požar je u požarnim kofama", reče Masklin uslužno. "Vrata nisu zaključana, gledajte. Da ja uđem i pogledam?"
<BR>&nbsp;&nbsp;&nbsp;&nbsp;&nbsp;Gurder, sav snužden, klimnu glavom. Masklin je prišao vratima, naslonio se i navalio da gura. Istrajavao je u tome dok ga ne zaboleše ruke. Vrata se najzad pomakoše malo ka unutra.
<BR>&nbsp;&nbsp;&nbsp;&nbsp;&nbsp;U toj sobi nije bilo svetlosti, ali je kroz staklo dopirao slabi sjaj iz hodnika i Masklin vide da je soba velika. Tepih je bio mnogo deblji - kao da se probijaš kroz travu. Nekoliko metara dalje bilo je nešto veliko, drveno, pravougaono; Masklin poče da se šeta okolo i vide da se iza toga nalazi stolica. Možda ovde sedi Arnold Bros (osn. 1905).
<BR>&nbsp;&nbsp;&nbsp;&nbsp;&nbsp;"Gde si ti, Arnolde Brose (osn. 1905)?" prošaputa on.
<BR>&nbsp;&nbsp;&nbsp;&nbsp;&nbsp;Posle nekoliko minuta drugo dvoje začuše njegove tihe pozive. Virnuše unutra, oko ruba vrata.
<BR>&nbsp;&nbsp;&nbsp;&nbsp;&nbsp;"Gde si?" zašišta Grima.
<BR>&nbsp;&nbsp;&nbsp;&nbsp;&nbsp;"Ovde, gore", dopre Masklinov glas. "Na ovoj velikoj, drvenoj stvari. Postoje istureni delovi po kojima se možete penjati. A ovde gore ima svašta. Motrite na taj tepih, moglo bi u njemu biti divljih životinja. Ako pričekate još minut, pomoći ću vam da se popnete."
<BR>&nbsp;&nbsp;&nbsp;&nbsp;&nbsp;Gazili su kroz duboki ćilim, onda stali pokraj drvene litice i brižno čekali.
<BR>&nbsp;&nbsp;&nbsp;&nbsp;&nbsp;"Ovo je radni sto", reče Gurder gordo. "Ima takvih koliko hoćeš, u Nameštaju. Zapanjujuća vrednost, sto posto pravi furnir od čiste hrastovine."
<BR>&nbsp;&nbsp;&nbsp;&nbsp;&nbsp;"Šta radi on tamo?" upita Grima. "Čujem da nešto zvecka."
<BR>&nbsp;&nbsp;&nbsp;&nbsp;&nbsp;"Svakom domu potreban", reče Gurder, kao da mu izgovaranje tih reči donosi smirenje. "Široki izbor stilova, za svaki džep."
<BR>&nbsp;&nbsp;&nbsp;&nbsp;&nbsp;"O čemu ti pričaš?"
<BR>&nbsp;&nbsp;&nbsp;&nbsp;&nbsp;"Izvini. Takve stvari Arnold Bros (osn. 1905) stavlja na natpise. Jednostavno se bolje osećam kad to govorim."
<BR>&nbsp;&nbsp;&nbsp;&nbsp;&nbsp;"A šta je ono drugo gore?"
<BR>&nbsp;&nbsp;&nbsp;&nbsp;&nbsp;On pogleda za njenim ispruženim prstom.
<BR>&nbsp;&nbsp;&nbsp;&nbsp;&nbsp;"Ono? Ono je fotelja. Sa obrtnim postoljem i pravim direktorskim izgledom za vas."
<BR>&nbsp;&nbsp;&nbsp;&nbsp;&nbsp;"Izgleda dovoljno velika za ljudsko biće", reče ona zamišljeno.
<BR>&nbsp;&nbsp;&nbsp;&nbsp;&nbsp;"Valjda ljudska bića dolaze i sedaju u nju kad im Arnold Bros (osn. 1905) daje naređenja."
<BR>&nbsp;&nbsp;&nbsp;&nbsp;&nbsp;"Hmmm", reče ona.
<BR>&nbsp;&nbsp;&nbsp;&nbsp;&nbsp;Nešto zazvecka pored njene glave.
<BR>&nbsp;&nbsp;&nbsp;&nbsp;&nbsp;"Izvin'te što ste čekali", doviknu Masklin odozgo. "Trebalo mi je dosta vremena da zakačim jednu za drugu."
<BR>&nbsp;&nbsp;&nbsp;&nbsp;&nbsp;Gurder diže pogled u visine, duž sjajnog lanca koji je sad tu visio.
<BR>&nbsp;&nbsp;&nbsp;&nbsp;&nbsp;"Spajalice", reče zapanjeno. "Nikad mi ne bi to palo na pamet."
<BR>&nbsp;&nbsp;&nbsp;&nbsp;&nbsp;Kad su se ispentrali do vrha, našli su Masklina koji je lutao po gornjoj površini stola i ćuškao kopljem razne predmete. Ovo je hartija, objasni Gurder vedro; a ono su sprave kojima se oznake prave.
<BR>&nbsp;&nbsp;&nbsp;&nbsp;&nbsp;"Dobro, izgleda da Arnold Bros (osn. 1905) nije u blizini", reče Masklin. "Možda je otišao na spavanje ili već nešto tako."
<BR>&nbsp;&nbsp;&nbsp;&nbsp;&nbsp;"Iguman kaže da ga je video ovde jedne noći, kako sedi za ovim radnim stolom i pazi na Radnju", reče Gurder.
<BR>&nbsp;&nbsp;&nbsp;&nbsp;&nbsp;"Šta, sedeo je na ovoj fotelji?" upita Grima.
<BR>&nbsp;&nbsp;&nbsp;&nbsp;&nbsp;"Pa, valjda."
<BR>&nbsp;&nbsp;&nbsp;&nbsp;&nbsp;"Znači da je veliki,a?" Grima je navaljivala bez milosti. "Recimo, ljudske veličine, tako nekako?"
<BR>&nbsp;&nbsp;&nbsp;&nbsp;&nbsp;"Recimo, tako nekako", saglasi se Gurder nevoljno.
<BR>&nbsp;&nbsp;&nbsp;&nbsp;&nbsp;"Hmmm."
<BR>&nbsp;&nbsp;&nbsp;&nbsp;&nbsp;Masklin je našao neki kabel, debeo poput njegove ruke, koji je ležao krivudavo opružen po stolu, vodio do ivice i spuštao se u ponor. On pođe do tog mesta.
<BR>&nbsp;&nbsp;&nbsp;&nbsp;&nbsp;"Ako je on oblikom kao čovek i ako je veliki kao čovek", reče Grima, "onda bi mogao biti..."
<BR>&nbsp;&nbsp;&nbsp;&nbsp;&nbsp;"Bolje mi da pogledamo šta se ovde može naći, je l' tako?" upade joj Gurder u reč. Priđe jednoj hrpi listova papira i poče čitati, pri slabašnom svetlu iz hodnika, gornji list. Čitao je sporo, vrlo jakim glasom.
<BR>&nbsp;&nbsp;&nbsp;&nbsp;&nbsp;"Arnko grupa, sa članicama Arnko Razvoj (UK), Ujedinjena Te-Ve, Arnko-Šulc (Hamburg) AG, Arnko Vazdušne linije, Arnko Muzička produkcija, Arnko Organizacija (Bioskopi) Ltd, Arnko Petrolej, Arnko Publikacije, i Arnko UK Maloprodaja plc."
<BR>&nbsp;&nbsp;&nbsp;&nbsp;&nbsp;"Uuuuu", reče Grima ravno.
<BR>&nbsp;&nbsp;&nbsp;&nbsp;&nbsp;"Ima toga još", reče Gurder uzbuđeno, "samo su slova mnogo sitnija, možda su namenjena upravo za nas. Slušajte sva ova imena: 'Arnko Maloprodaja plc uključuje Prodajnu mrežu Ltd, Grajmtorp Farbaru, Brzočist Usis servis Ltd, i... i..."
<BR>&nbsp;&nbsp;&nbsp;&nbsp;&nbsp;"Nešto nije u redu?"
<BR>&nbsp;&nbsp;&nbsp;&nbsp;&nbsp;"I Arnold Bros (osn. 1905)." Gurder diže pogled. "Šta vi mislite, šta bi sve ovo moglo da znači? Oh, spasi nas Kampanjo Jeftinoće!"
<BR>&nbsp;&nbsp;&nbsp;&nbsp;&nbsp;Svetlost. Sručila se poput žica od ražnjića, pravo na njih dvoje, odozgo, bela, pržeća; oni ostadoše prikovani za barice sopstvenih senki.
<BR>&nbsp;&nbsp;&nbsp;&nbsp;&nbsp;Gurder užasnuto diže pogled ka bleštećoj kugli koja se pojavila iznad njih.
<BR>&nbsp;&nbsp;&nbsp;&nbsp;&nbsp;"Izvin'te, mislim da sam to ja uradio", reče Masklinov glas iz senke. "Ima ovde ovo jedno nešto sa polugom, pa ja pritisnuo, kad ono škljoc. Izvin'te."
<BR>&nbsp;&nbsp;&nbsp;&nbsp;&nbsp;"Ahaha", reče Gurder bez veselja. "Električna sijalica. Naravno. Ahaha. Baš si me trgnuo."
<BR>&nbsp;&nbsp;&nbsp;&nbsp;&nbsp;Masklin se pojavi u krugu svetlosti i osmotri taj list hartije.
<BR>&nbsp;&nbsp;&nbsp;&nbsp;&nbsp;"Čuo sam da čitaš", reče on. "Nešto zanimljivo?"
<BR>&nbsp;&nbsp;&nbsp;&nbsp;&nbsp;Gurder se opet zagleda u slova.
<BR>&nbsp;&nbsp;&nbsp;&nbsp;&nbsp;"Saopštenje svim zaposlenima", nastavi on da čita. "Siguran sam da smo svi svesni sve izraženijeg finansijskog posustajanja ove radnje u poslednjih nekoliko godina. Ova jako razvučena prastara zgrada, sasvim pogodna za ležernog kupca iz 1905, ne odgovara uzbudljivom svetu devedesetih, a kamoli dvehiljaditih. Kao što svi znamo, primećeni su i nestanci robe iz radnje, a posle otvaranja nekoliko velikih, novih prodavnica u gradu, pad ukupnog prometa kod nas je primetan. Siguran sam da naša tuga zbog zatvaranja radnje 'Arnold Bros' koja je, kao što znate, poslužila kao temelj sada bogate Arnko grupe, može biti ublažena vestima da Grupa planira da je zameni novom radnjom, koja će se zvati 'Arnko carstvo superjeftinoće', u Tržnoj zoni Nila Armstronga. U tom cilju, ovu radnju ćemo krajem tekućeg meseca zatvoriti i ona će odmah posle toga biti srušena, da bi se oslobodio prostor za uzbudljivi, novi Arnko centar zabave i odmora..."
<BR>&nbsp;&nbsp;&nbsp;&nbsp;&nbsp;Gurder zaćuta i uhvati se za glavu.
<BR>&nbsp;&nbsp;&nbsp;&nbsp;&nbsp;"Opet neke takve reči", reče Masklin polako. "Zatvoriti. Srušiti."
<BR>&nbsp;&nbsp;&nbsp;&nbsp;&nbsp;"Šta je značilo ono 'ležernog'?" upita Grima.
<BR>&nbsp;&nbsp;&nbsp;&nbsp;&nbsp;Knjigopapirac se pravio da je ne čuje.
<BR>&nbsp;&nbsp;&nbsp;&nbsp;&nbsp;Masklin je nežno uze za ruku.
<BR>&nbsp;&nbsp;&nbsp;&nbsp;&nbsp;"Mislim da on želi da bude neko vreme sam", reče Masklin. Prevukao je vrhom koplja po širokoj hartiji, stvarajući boru, a onda presavio taj list nekoliko puta, tako da je postao dovoljno mali za nošenje.
<BR>&nbsp;&nbsp;&nbsp;&nbsp;&nbsp;"Pretpostavljam da će Iguman želeti ovo da vidi", reče on. "Neće nam nikako poverovati ako samo..."
<BR>&nbsp;&nbsp;&nbsp;&nbsp;&nbsp;On zaćuta. Grima je zurila preko njegovog ramena. On se okrete i pogleda kroz stakleni deo velikih vrata, u hodnik. Tamo se ocrtavala neka senka. Ljudskog oblika. Sve veća i veća.
<BR>&nbsp;&nbsp;&nbsp;&nbsp;&nbsp;"Šta je ono?" upita ona.
<BR>&nbsp;&nbsp;&nbsp;&nbsp;&nbsp;Masklin steže koplje. "Mislim da bi to mogao biti Strmoglav Cena."
<BR>&nbsp;&nbsp;&nbsp;&nbsp;&nbsp;Okrenuše se i pohitaše do Gurdera.
<BR>&nbsp;&nbsp;&nbsp;&nbsp;&nbsp;"Neko dolazi", šapnu Masklin. "Idemo na pod, brzo!"
<BR>&nbsp;&nbsp;&nbsp;&nbsp;&nbsp;"Biti srušena!" zaječa Gurder, obuhvatajući se rukama oko pojasa i njišući se levo-desno. "Sve mora otići! Završna rasprodaja! Svi smo mi prokleti!"
<BR>&nbsp;&nbsp;&nbsp;&nbsp;&nbsp;"Dobro, ali možeš li da budeš proklet na podu, a ne ovde?" upita Masklin.
<BR>&nbsp;&nbsp;&nbsp;&nbsp;&nbsp;"Vidiš da nije pri sebi", reče Grima. "Hodi kod Grimice", reče ona, jezivo veselim glasom. "Ooo-pa-la!"
<BR>&nbsp;&nbsp;&nbsp;&nbsp;&nbsp;Podigla ga je na noge i povukla ga ka konopcu od nanizanih spajalica. Masklin pođe za njima, hodajući unatraške i motreći vrata.
<BR>&nbsp;&nbsp;&nbsp;&nbsp;&nbsp;Razmišljao je: ovaj je video svetlost. Ovde bi sad trebalo da bude mrak, a on vidi svetlost. Ali nikako ne bih stigao da je ugasim na vreme, a osim toga time ništa ne bih promenio. Ne verujem ni u kakvog zloduha po imenu Strmoglav, pa ipak on dolazi. Kakav čudan svet.
<BR>&nbsp;&nbsp;&nbsp;&nbsp;&nbsp;Kliznuo je u senku iza gomile hartija i stao da čeka.
<BR>&nbsp;&nbsp;&nbsp;&nbsp;&nbsp;Čuo je nejake Gurderove proteste, koji su dole, negde u visini poda, naglo prestali. Možda ga je Grima tresnula nečim. Ume ona da učini ono što se učiniti mora, u trenucima krize.
<BR>&nbsp;&nbsp;&nbsp;&nbsp;&nbsp;Vrata se počeše otvarati, kao da plove, vrlo sporo. Da, jedno obličje je stajalo tamo. Izgledalo je kao čovek u plavom odelu. Masklin nije bio stručan ocenjivač ljudskih izraza lica, ali ovaj čovek nije izgledao osobito srećan. U jednoj ruci držao je neku metalnu cev iz čijeg kraja se prosipala svetlost. Užasni mlaz svetlosti iz ruke, pomisli Masklin.
<BR>&nbsp;&nbsp;&nbsp;&nbsp;&nbsp;Ta prilika priđe bliže, onim usporenim, snenim kretnjama tipičnim za ljudska bića. Masklin, i protiv svoje volje opčinjen, virnu iza papira: diže pogled u okruglo, crveno lice, oseti taj dah, vide šiljatu kapu.
<BR>&nbsp;&nbsp;&nbsp;&nbsp;&nbsp;Još pre nekog vremena saznao je da ljudi u Radnji nose svoja imena ispisana na značkama, zato što su - objašnjeno mu je - toliko glupi da ih bez toga ne bi pamtili. Ovaj je imao ime na kapi. Masklin se zapilji i razazna oblike slova: B...E...Z...B...E...D...N...O...S...T. Imao je i bele brkove.
<BR>&nbsp;&nbsp;&nbsp;&nbsp;&nbsp;Bezbednost se uspravio i počeo da hoda po sobi. Nisu glupi, reče Masklin sebi. Dovoljno je pametan da zna da tu ne treba da bude upaljena sijalica. Želi da otkrije razlog. Sigurno će videti ono dvoje, ako samo pogleda na pravo mesto. Čak i ljudsko biće moći će da ih vidi.
<BR>&nbsp;&nbsp;&nbsp;&nbsp;&nbsp;On steže koplje u rukama. Oči, pomisli on; moram gađati u oči...
<BR>&nbsp;&nbsp;&nbsp;&nbsp;&nbsp;Bezbednost je plovio dremljivo po sobi, pregledajući ormane i zavirujući u uglove. Onda se uputi natrag, ka vratima.
<BR>&nbsp;&nbsp;&nbsp;&nbsp;&nbsp;Masklin se usudi da opet počne da diše. U tom času Gurderov histerični glas dopre odnekud, iz dubine.
<BR>&nbsp;&nbsp;&nbsp;&nbsp;&nbsp;"Jeste Strmoglav! O Kampanjo Jeftinoće, ti nam budi spas! Svi smo mi pmmmmmm...."
<BR>&nbsp;&nbsp;&nbsp;&nbsp;&nbsp;Bezbednost je stao. Okrenuo se, a njegovim licem počeo se razlivati izraz zbunjenosti, sporo, kao med.
<BR>&nbsp;&nbsp;&nbsp;&nbsp;&nbsp;Masklin se zavuče još dublje u senku. To je to, pomisli on. Ako se dobro zaletim na njega...
<BR>&nbsp;&nbsp;&nbsp;&nbsp;&nbsp;Nešto u hodniku zagrme, snažno maltene kao kamion. To, međutim, kao da nije zabrinulo čoveka, koji je samo otvorio vrata još šire i pogledao napolje.
<BR>&nbsp;&nbsp;&nbsp;&nbsp;&nbsp;Jedna ljudska žena našla se u hodniku. Masklinu se učinilo da je poprilično stara. Imala je na sebi ružičastu kecelju sa cvetnim šaricama i papuče slične tepihu. U jednoj ruci nosila je motku sa mekanim završetkom za čišćenje prašine, a u drugoj...
<BR>&nbsp;&nbsp;&nbsp;&nbsp;&nbsp;Pa, u drugoj je držala dugački vrat nečega što je urlalo i pokušavalo da joj se otme. Bilo je kao vreća na točkovima. Zaletalo se glavom napred po sagu, ali je ta žena svaki put uspevala da ga savlada i povuče nazad, opet po sagu.
<BR>&nbsp;&nbsp;&nbsp;&nbsp;&nbsp;Pred Masklinovim očima ona ritnu tu stvar. Urlanje zamre, a ona i Bezbednost počeše neki razgovor. Masklinu je ta rasprava zvučala kao svađa dve brodske sirene za maglu.
<BR>&nbsp;&nbsp;&nbsp;&nbsp;&nbsp;Masklin otrča do ruba radnog stola i napola se spentra, a napola pade niz spajalice. Njih dvoje su ga čekali u senci stola. Gurder je kolutao očima; Grima mu je jednom šakom čvrsto pritiskala usta.
<BR>&nbsp;&nbsp;&nbsp;&nbsp;&nbsp;"Da bežimo odavde dok on ne gleda!" reče Masklin.
<BR>&nbsp;&nbsp;&nbsp;&nbsp;&nbsp;"Kako?" upita Grima. "Postoje samo ta vrata."
<BR>&nbsp;&nbsp;&nbsp;&nbsp;&nbsp;"Mmmmp-hm-mmmp!"
<BR>&nbsp;&nbsp;&nbsp;&nbsp;&nbsp;"Dobro, bar da pređemo u neki bolji zaklon." Masklin poče osmatrati prostranstva tamnog ćilima. "Tamo ima nešto kao orman", reče on.
<BR>&nbsp;&nbsp;&nbsp;&nbsp;&nbsp;"Mmp-mpp-mm!"
<BR>&nbsp;&nbsp;&nbsp;&nbsp;&nbsp;"Šta ćemo s njim?"
<BR>&nbsp;&nbsp;&nbsp;&nbsp;&nbsp;"Slušaj ovamo", reče Masklin Gurderovom uplašenom licu. "Nećeš nastaviti ono 'prokleti, prokleti'? A? Jer ako hoćeš, moraćemo da ti vežemo krpu preko usta. Izvini."
<BR>&nbsp;&nbsp;&nbsp;&nbsp;&nbsp;"Mm-hm."
<BR>&nbsp;&nbsp;&nbsp;&nbsp;&nbsp;"Obećavaš?"
<BR>&nbsp;&nbsp;&nbsp;&nbsp;&nbsp;"Mm-hm."
<BR>&nbsp;&nbsp;&nbsp;&nbsp;&nbsp;"U redu je, pusti ga."
<BR>&nbsp;&nbsp;&nbsp;&nbsp;&nbsp;"Došla je Kampanja Jeftinoće!" zašišta Gurder uzbuđeno.
<BR>&nbsp;&nbsp;&nbsp;&nbsp;&nbsp;Grima diže pogled ka Masklinu. "Da mu zatvorim usta opet?" upita ona.
<BR>&nbsp;&nbsp;&nbsp;&nbsp;&nbsp;"Nek priča šta god hoće, pod uslovom da je to tiho", reče Masklin. "Valjda mu je lakše kad priča. Bio je malčice u šoku."
<BR>&nbsp;&nbsp;&nbsp;&nbsp;&nbsp;"Kampanja Jeftinoće došla je da nas zaštiti! Naoružana svojim ogromnim Usisivačem duša..." Gurderovo čelo se zbunjeno nabora.
<BR>&nbsp;&nbsp;&nbsp;&nbsp;&nbsp;"...To je bio usisivač za prašinu, zar ne?" upita on polako. "Oduvek sam mislio da joj je to nešto magično, a bio je samo usisivač za prašinu. Ima ih mnogo, u Aparatima za domaćinstvo. Sa ekstrajakim usisavanjem za dubinsku svežinu vašeg tepiha."
<BR>&nbsp;&nbsp;&nbsp;&nbsp;&nbsp;"Dobro. To je lepo. Kako sad da se izvučemo odavde?"
<BR>&nbsp;&nbsp;&nbsp;&nbsp;&nbsp;Kratka potraga iza nekoliko ormana punih hartije pokazala je da na jednom mestu između podnih dasaka postoji pukotina taman dovoljna da se noum, ako se dobro pomuči, nekako provuče.
<BR>&nbsp;&nbsp;&nbsp;&nbsp;&nbsp;Povratak je trajao pola dana, između ostalog i zato što je Gurder s vremena na vreme sedao u prašinu i počinjao da plače, ali pretežno stoga što ih je put vodio kroz sam zid. Taj zid bio je šupalj i imao je u sebi žice i svakojake parčiće drveta koje su Dečjeodevci kanapima vezali na određenim rastojanjima; ipak je spust bio mukotrpan. Dospeli su, iz zida, u prostor ispod Dečje odeće i igračaka. Gurder se do tada već oporavio; gordo je zatražio hranu i pratnju.
<BR>&nbsp;&nbsp;&nbsp;&nbsp;&nbsp;Tako se, napokon, vratiše pod Knjižaru i papirnicu.
<BR>&nbsp;&nbsp;&nbsp;&nbsp;&nbsp;Tačno na vreme.
<BR>
<BR>&nbsp;&nbsp;&nbsp;&nbsp;&nbsp;Baka Morki digla je pogled ka njima kad su uvedeni u Igumanovu spavaću sobu. Ona je sedela pored kreveta, sa šakama na kolenima.
<BR>&nbsp;&nbsp;&nbsp;&nbsp;&nbsp;"Nikakve galame", naredi im ona. "Mnogo je bolestan. Kaže da umire. Verovatno on najbolje zna da li je to tako."
<BR>&nbsp;&nbsp;&nbsp;&nbsp;&nbsp;"Umire - od čega?" upita Masklin.
<BR>&nbsp;&nbsp;&nbsp;&nbsp;&nbsp;"Umire od toga što je živeo toliko dugo", reče Bakica.
<BR>&nbsp;&nbsp;&nbsp;&nbsp;&nbsp;Iguman je ležao u jastucima, zboran, još manji nego što ga je Masklin upamtio. Stisako je Stvar obema svojim mršavim, kandžastim šakama.
<BR>&nbsp;&nbsp;&nbsp;&nbsp;&nbsp;Pogledao je Masklina, a zatim mu, sa velikim naporom, dao znak da priđe bliže.
<BR>&nbsp;&nbsp;&nbsp;&nbsp;&nbsp;"Moraćeš da se nagneš blizu", naredi Bakica. "On jedva nešto malo uspeva da šušne, jadna, stara duša."
<BR>&nbsp;&nbsp;&nbsp;&nbsp;&nbsp;Iguman blago dohvati Masklinovo uho i privuče ga ustima.
<BR>&nbsp;&nbsp;&nbsp;&nbsp;&nbsp;"Zlatna žena", šapnu on. "Mnogo vrlina, siguran sam. Ali, molim te, oteraj je pre nego što uspe da mi da ma kakve nove lekove."
<BR>&nbsp;&nbsp;&nbsp;&nbsp;&nbsp;Masklin klimnu glavom. Bakicini lekovi, napravljeni od jednostavnih, čestitih i, po pravilu, maltene otrovnih trava i korenova, delovali su na zapanjujući način. Kad se jednom napiješ njene tečnosti protiv stomačnih nevolja, sigurno je da se više nikad nećeš požaliti da te boli stomak. Time je postizana jedna vrsta izlečenja.
<BR>&nbsp;&nbsp;&nbsp;&nbsp;&nbsp;"Da je oteram ne mogu", reče on, "ali mogu da je zamolim."
<BR>&nbsp;&nbsp;&nbsp;&nbsp;&nbsp;Bakica ode, izvikujući uputstva za kuvanje novih količina lekova.
<BR>&nbsp;&nbsp;&nbsp;&nbsp;&nbsp;Gurder kleknu pored kreveta.
<BR>&nbsp;&nbsp;&nbsp;&nbsp;&nbsp;"Nećete, valjda, umreti, gospodine?" upita on.
<BR>&nbsp;&nbsp;&nbsp;&nbsp;&nbsp;"Naravno da hoću. Svako će umreti. U tome je suština pojma 'biti živ'", prošaputa Iguman. "Jeste li videli Arnolda Brosa (osn. 1905)?"
<BR>&nbsp;&nbsp;&nbsp;&nbsp;&nbsp;"Pa. Hm." Gurder je oklevao. "Našli smo spise, gospodine. Istina je, Radnja će biti razrušena. To znači kraj svega, gospodine. Šta ćemo sad?"
<BR>&nbsp;&nbsp;&nbsp;&nbsp;&nbsp;"Moraćete da odete", reče Iguman.
<BR>&nbsp;&nbsp;&nbsp;&nbsp;&nbsp;Gurder je izgledao užasnuto.
<BR>&nbsp;&nbsp;&nbsp;&nbsp;&nbsp;"Ali vi ste nam oduvek govorili da su priče o ma čemu Izvan Radnje samo snovi!"
<BR>&nbsp;&nbsp;&nbsp;&nbsp;&nbsp;"A ti mi nikad nisi verovao, dečko. A možda i nisam bio u pravu. Onaj mladić sa kopljem, da li je još tu? Ne vidim baš najbolje."
<BR>&nbsp;&nbsp;&nbsp;&nbsp;&nbsp;Masklin zakorači napred.
<BR>&nbsp;&nbsp;&nbsp;&nbsp;&nbsp;"Oh, eto tebe", reče stari noum. "Ova tvoja kutija."
<BR>&nbsp;&nbsp;&nbsp;&nbsp;&nbsp;"Da?" upita Masklin.
<BR>&nbsp;&nbsp;&nbsp;&nbsp;&nbsp;"Rekla mi je neke stvari. Pokazala mi neke slike. Radnja je mnogo veća nego što sam mislio, ima i taj magacin gde su uskladištene sve zvezde, i to ne samo one šljašteće koje se okačinju o plafon za Božićni vašar, nego i stotine drugih. Ta prostorija se zove Vasiona. Mi smo nekad u njoj živeli i gotovo cela je pripadala nama, bila je naš dom. Nismo živeli ispod nečijih podova. Mislim da nam Arnold Bros (osn. 1905) saopštava da treba tamo da se vratimo."
<BR>&nbsp;&nbsp;&nbsp;&nbsp;&nbsp;On ispruži ruku i njegovi hladni, beli prsti stegoše Masklinovu mišicu iznenađujuće jako.
<BR>&nbsp;&nbsp;&nbsp;&nbsp;&nbsp;"Ne kažem da ti je sudbina dodelila neku veliku pamet", reče on. "Zapravo, računam da si od one sorte priglupih, ali dužnosti odanih, koji dospeju na mesto vođe onda kad nije slavno biti vođa. Ti si od one vrste sa kojima se može izgurati nekako, do boljih vremena. Vodi ove kući. Odvedi sve njih kući."
<BR>&nbsp;&nbsp;&nbsp;&nbsp;&nbsp;Iguman klonu unazad, na jastuke, i sklopi oči.
<BR>&nbsp;&nbsp;&nbsp;&nbsp;&nbsp;"Ali - otići iz Radnje, gospodine?" upita Gurder. "Ima nas na hiljade, imamo malu decu, starce, kud ćemo? Masklin kaže da napolju postoje lisice, vetar, glad i voda koja pada s neba u komadićima! Gospodine? Gospodine?"
<BR>&nbsp;&nbsp;&nbsp;&nbsp;&nbsp;Grima se nagnu nad njih i opipa starcu puls.
<BR>&nbsp;&nbsp;&nbsp;&nbsp;&nbsp;"Da li me on čuje?" upita Gurder.
<BR>&nbsp;&nbsp;&nbsp;&nbsp;&nbsp;"Moguće je", reče Grima. "Možda. Ali neće moći da ti odgovori zato što je mrtav."
<BR>&nbsp;&nbsp;&nbsp;&nbsp;&nbsp;"Pa ne može da umre! Oduvek je tu!" reče Gurder sav zgromljen. "Pogrešila si. Gospodine? Gospodine?"
<BR>&nbsp;&nbsp;&nbsp;&nbsp;&nbsp;Masklin izvuče Stvar iz Igumanovih ruku koje se tome nisu opirale, a druigi Knjigopapirci, čuvši Gurderov glas, počeše žurno da ulaze.
<BR>&nbsp;&nbsp;&nbsp;&nbsp;&nbsp;"Stvari?" upita on tiho, odmičući se od gomile oko postelje.
<BR>&nbsp;&nbsp;&nbsp;&nbsp;&nbsp;"Čujem te."
<BR>&nbsp;&nbsp;&nbsp;&nbsp;&nbsp;"Je l' mrtav?"
<BR>&nbsp;&nbsp;&nbsp;&nbsp;&nbsp;"Ne detektujem nijednu vitalnu funkciju."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Znači, 'jeste'."
<BR>&nbsp;&nbsp;&nbsp;&nbsp;&nbsp;"Aha." Masklin porazmisli malo o ovome. "Pa, ja sam verovao da noum prvo mora biti pojeden ili zgnječen. Nisam znao da može samo tako da, hm, stane."
<BR>&nbsp;&nbsp;&nbsp;&nbsp;&nbsp;Stvar mu nije ponudila, dobrovoljno, nikakvu informaciju.
<BR>&nbsp;&nbsp;&nbsp;&nbsp;&nbsp;"Imaš li ikakvu predstavu o tome šta bi sad trebalo da radim?" upita on. "Gurder je bio u pravu. Ovi neće pristati da se odvoje od ovakve topline i hrane. Možda neki mlađi hoće, iz zezanja. Ali za opstanak tamo napolju biće nam potrebna velika brojnost. Veruj mi da je tako, znam šta govorim. I šta sad da im kažem: žao mi je, sve ovo morate ostaviti?"
<BR>&nbsp;&nbsp;&nbsp;&nbsp;&nbsp;Stvar progovori.
<BR>&nbsp;&nbsp;&nbsp;&nbsp;&nbsp;"Ne", reče.
<BR>
<BR>&nbsp;&nbsp;&nbsp;&nbsp;&nbsp;Masklin nikad ranije nije video pogreb. Nije ni video da neki noum umre od predugog življenja. Bilo je slučajeva da se neki noum ne vrati, ili da ga nešto pojede, ali niko nije naprosto došao do kraja.
<BR>&nbsp;&nbsp;&nbsp;&nbsp;&nbsp;"Gde ste vi sahranjivali svoje mrtve?" pitao je Gurder ranije.
<BR>&nbsp;&nbsp;&nbsp;&nbsp;&nbsp;"Unutar jazavaca i lisica, često", odgovorio je tada Masklin i nije mogao odoleti želji da doda: "To su, znaš, oni vispreni i zgodni lovci?"
<BR>&nbsp;&nbsp;&nbsp;&nbsp;&nbsp;Ovako su se noumi oprostili od preminulog:
<BR>&nbsp;&nbsp;&nbsp;&nbsp;&nbsp;Telo starog Igumana obučeno je u svečani, zeleni kaput i šiljati, crveni šešir. Njegovu dugačku, sedu bradu pažljivo su iščešljali. Posle toga ležao je mirno na svojoj postelji, a Gurder je govorio službu Božju.
<BR>&nbsp;&nbsp;&nbsp;&nbsp;&nbsp;"Sad je volja tvoja, Arnolde Brose (osn. 1905) naš, da povedeš brata našega u tvoje veliko Vrtlarsko odeljenje iznad visova Računovodstva, ono gde imaš Idealne ivice svakog travnjaka i Predivno preobilje cveća i bazen večnog života od polietilena, lakog za polaganje, sa stvarno superivicama. Mi ćemo mu dati poklone koje noum mora sa sobom na taj put poneti."
<BR>&nbsp;&nbsp;&nbsp;&nbsp;&nbsp;Grof De Gvožđeri iskorači napred. "Ja mu dajem", reče, polažući jedan predmet pored mrtvog nouma, "ašov časnih radenika".
<BR>&nbsp;&nbsp;&nbsp;&nbsp;&nbsp;"A ja", reče Vojvoda De Šeširi, "polažem pored njega štap za pecanje nade."
<BR>&nbsp;&nbsp;&nbsp;&nbsp;&nbsp;Druge noumske vođe donele su druge predmete: jednotočkaš rukovođenja, samoposlužnu korpu života. Umiranje u Radnji prilično je složeno, uvide Masklin.
<BR>&nbsp;&nbsp;&nbsp;&nbsp;&nbsp;Grima je izduvala nos kad je Gurder dovršio službu Božiju i pošto su telo ceremonijalno izneli.
<BR>&nbsp;&nbsp;&nbsp;&nbsp;&nbsp;Odneli, zapravo, u pod-podrum, saznadoše kasnije; u peć, da bude spaljeno. U vilajet Strmoglava strašnog, zvanog i Bezbednost, onoga koji, po predanjima, noću sedi baš tamo i pije grozni čaj.
<BR>&nbsp;&nbsp;&nbsp;&nbsp;&nbsp;"To je pomalo strašno, kažem ja", reče Baka Morki. "Ja kad bejah mlada, mi smo sahranjivali nouma koji umre. Zakopavali smo ih u zemlju."
<BR>&nbsp;&nbsp;&nbsp;&nbsp;&nbsp;"Zemlja?" upita Gurder.
<BR>&nbsp;&nbsp;&nbsp;&nbsp;&nbsp;"Vrsta poda", objasni Baka.
<BR>&nbsp;&nbsp;&nbsp;&nbsp;&nbsp;"I posle - šta?" upita Gurder.
<BR>&nbsp;&nbsp;&nbsp;&nbsp;&nbsp;Bakica ga pogleda 'belo'. "Šta - šta?"
<BR>&nbsp;&nbsp;&nbsp;&nbsp;&nbsp;"Gde posle ide telo?" upita Knjigopapirac strpljivo.
<BR>&nbsp;&nbsp;&nbsp;&nbsp;&nbsp;"Gde ide? Ne bi' ja rekla da ide igde. Mrtvi se ne šetaju nešto mnogo."
<BR>&nbsp;&nbsp;&nbsp;&nbsp;&nbsp;"U Radnji", reče Gurder polako, kao da objašnjava detetu koje je donekle zaostalo u razvoju, "kad noum umre, ako je bio dobar noum, Arnold Bros (osn. 1905) ga pošalje nazad, na još jedan susret sa nama, a onda dalje, na Bolje mesto."
<BR>&nbsp;&nbsp;&nbsp;&nbsp;&nbsp;"Kako može..." poče Bakica.
<BR>&nbsp;&nbsp;&nbsp;&nbsp;&nbsp;"Unutrašnji deo nouma, hoću reći", reče Gurder. "Onaj deo tebe koji je tvoje pravo ja."
<BR>&nbsp;&nbsp;&nbsp;&nbsp;&nbsp;Gledali su ga učtivo, čekajući da kaže nešto iole razumljivo.
<BR>&nbsp;&nbsp;&nbsp;&nbsp;&nbsp;Gurder uzdahnu. "U redu", reče on, "pozvaću nekoga da vam pokaže."
<BR>
<BR>&nbsp;&nbsp;&nbsp;&nbsp;&nbsp;Odvedoše ih u Vrtlarsko. Masklin je zaključio da je to čudno mesto. Ličilo je na spoljašnji svet, ali bez ičeg nezgodnog. Jedinu svetlost davala su slaba unutrašnja sunca, koja su ostajala uključena cele noći. Nije bilo vetra ni kiše, niti će ih ikad biti. Postojala je trava, ali to su, zapravo, bile zelene vreće iz kojih je stršalo mnoštvo istih plastičnih delića. Semenje u paketima bilo je naslagano u čitave litice, planinski velike, a na svakom paketu bila je slika; Masklin je naslućivao da su te slike sasvim nestvarne. Prikazivale su cveće, ali ne slično ma kom cveću koje je on ranije viđao.
<BR>&nbsp;&nbsp;&nbsp;&nbsp;&nbsp;"Da li je Spoljašnjost ovakva?" upita mladi sveštenik koji ih je vodio. "Priča se, priča se, ovaj, priča se da ste vi bili tamo. Kažu da ste videli Spoljašnjost." Zvučao je punonadežno.
<BR>&nbsp;&nbsp;&nbsp;&nbsp;&nbsp;"Bilo je više zelenog i smeđeg", reče Masklin ravno.
<BR>&nbsp;&nbsp;&nbsp;&nbsp;&nbsp;"A cveće?" upita pop.
<BR>&nbsp;&nbsp;&nbsp;&nbsp;&nbsp;"Pomalo cveća", reče Masklin. "Ne ovakvog."
<BR>&nbsp;&nbsp;&nbsp;&nbsp;&nbsp;"Ja sam vid'o ovakvo cveće jednom", reče Torit, a onda, neobično za njega, zaćuta.
<BR>&nbsp;&nbsp;&nbsp;&nbsp;&nbsp;Poveli su ih oko divovske mase kosilice za travu i...
<BR>&nbsp;&nbsp;&nbsp;&nbsp;&nbsp;...pred noume. Jer tu su stajali visoki noumi ispupčenih lica. Obojeni, sa ružičastim obrazima. Neki od njih držali su štapove za pecanje, drugi ašove. Neki su gurali obojena kolica sa jednim točkom. Svaki pojedini široko se cerio.
<BR>&nbsp;&nbsp;&nbsp;&nbsp;&nbsp;Pleme je neko vreme stajalo ćuteći.
<BR>&nbsp;&nbsp;&nbsp;&nbsp;&nbsp;Onda Grima reče, vrlo tiho: "Kakav užas."
<BR>&nbsp;&nbsp;&nbsp;&nbsp;&nbsp;"Ne, ne!" reče sveštenik zgroženo. "Ovo je divno! Arnold Bros (osn. 1905) pošalje nouma nazad, sređenog i obnovljenog, a onda ideš iz Radnje na jedno divno mesto!"
<BR>&nbsp;&nbsp;&nbsp;&nbsp;&nbsp;"Bez ijedne žene", reče Bakica. "Bar to je milosrdno."
<BR>&nbsp;&nbsp;&nbsp;&nbsp;&nbsp;"Pa, dobro..." reče sveštenik, koji kao da se malo postideo. "Oko toga su uvek vođene rasprave, nismo sigurni zašto je to tako, ali smatramo..."
<BR>&nbsp;&nbsp;&nbsp;&nbsp;&nbsp;"Ali ovi ne liče ni na koga", reče Baka. "A svi izgledaju podjednako."
<BR>&nbsp;&nbsp;&nbsp;&nbsp;&nbsp;"Pa, dobro, vidite..."
<BR>&nbsp;&nbsp;&nbsp;&nbsp;&nbsp;"Daleko bilo da se ja vratim ovakva", reče Bakica. "Ako se vraćaš ovakav, ja ne želim da odem."
<BR>&nbsp;&nbsp;&nbsp;&nbsp;&nbsp;Sveštenik je bio maltene u suzama.
<BR>&nbsp;&nbsp;&nbsp;&nbsp;&nbsp;"Ne, ali..."
<BR>&nbsp;&nbsp;&nbsp;&nbsp;&nbsp;"Video sam ja jedno ovo, jednom", javi se opet stari Torit. Lice mu je bilo veoma sivo; tresao se.
<BR>&nbsp;&nbsp;&nbsp;&nbsp;&nbsp;"'Aj' ti ćuti, tamo", reče Bakica. "Nikad ti nisi ništa vid'o."
<BR>&nbsp;&nbsp;&nbsp;&nbsp;&nbsp;"Jesam, jes-sam", reče Torit. "Kad sam bio još mali. Deda Dimpo poveo je nas nekoliko, preko svih livada, kroz šumu, i onda smo izišli na mesto gde su bile velike kamene kuće u kojima su živeli ljudi, a ispred su se nalazile kao male njive pune cveća, slično ovome ovde, a trava je bila sva kratka, imali su jednu baru sa ružičastim ribicama, i tu smo videli ovo. Jedan ovakav sedeo je na kamenoj pečurki pored jedne od tih bara."
<BR>&nbsp;&nbsp;&nbsp;&nbsp;&nbsp;"Nikad to nije bilo", reče Baka automatski.
<BR>&nbsp;&nbsp;&nbsp;&nbsp;&nbsp;"Nego šta nego je bilo", rele Torit pouzdano. Pamtim da je deda rek'o: 'Nikakav to život nije, sediš ovde po svakom vremenu, ptice ti rade ono na šešir, a i psi dođu pa ono po tebi." Rek'o nam je da je to jedan div-noum koji se okamenio zato što je toliko dugo sedeo na tom mestu, a ništa nije upecao. I još je rek'o: 'Kakav je to način da se ode, nije to za mene, ja, momci, želim da odem iznenada' - i tog trenutka je mačka skočila na njega. Pa sad ti vidi šta je za smejanje."
<BR>&nbsp;&nbsp;&nbsp;&nbsp;&nbsp;"Kako se završilo?" upita Masklin.
<BR>&nbsp;&nbsp;&nbsp;&nbsp;&nbsp;"A, mačku smo dobro izdevetali kopljima, a dedu smo podigli i onda smo svi zajedno pob... otrčali veoma brzo", reče Torit, gledajući strogi izraz Bakinog lica.
<BR>&nbsp;&nbsp;&nbsp;&nbsp;&nbsp;"Ne, ne!" zacvile sveštenik. "Uopšte nije tako!" i poče da rida.
<BR>&nbsp;&nbsp;&nbsp;&nbsp;&nbsp;Baka se jedan trenutak predomišljala. Onda ga potapša po leđima.
<BR>&nbsp;&nbsp;&nbsp;&nbsp;&nbsp;"Polako, polako", reče mu. "Nemoj to da te uznemirava. Budala matora, kaže prvo što mu padne na pamet."
<BR>&nbsp;&nbsp;&nbsp;&nbsp;&nbsp;"Ne kaž..." poče Torit. Bakicin upozoravajući pogled smesta ga ućutka.
<BR>&nbsp;&nbsp;&nbsp;&nbsp;&nbsp;Vraćali su se polako, nastojeći da potisnu te grozne kamene kipove iz pamćenja. Torit se vukao poslednji, gunđajući kao istrošeni olujni oblak.
<BR>&nbsp;&nbsp;&nbsp;&nbsp;&nbsp;"Jesam video, kad vam kažem", šaputao je. "Prokleta grdosija je bio i smeškao se tako, a sedeo je na kamenoj pečurki sa tačkama. Jesam ga video. Al' se nikad nisam tamo vratio. Bolje je biti bezbedan nego posle zažaliti, oduvek sam ja govorio. Ali jesam ga vid'o."
<BR>
<BR>&nbsp;&nbsp;&nbsp;&nbsp;&nbsp;Svi kao da su smatrali da je unapred sigurno da će novi Iguman biti Gurder. Jasno uputstvo o tome ostavio je lično stari Iguman. Tu nikakve rasprave nije moglo biti.
<BR>&nbsp;&nbsp;&nbsp;&nbsp;&nbsp;Jedini koji se protivio toj ideji bio je, zapravo, sam Gurder.
<BR>&nbsp;&nbsp;&nbsp;&nbsp;&nbsp;"Zašto baš ja?" govorio je. "Nikad nisam želeo nikoga da vodim! Osim toga... znate..." Spustio je glas. "Ponekad me obuzmu Sumnje. Stari Iguman je to znao, siguran sam, i stvarno mi nije jasno odakle mu pomisao da ću ja iole zadovoljiti."
<BR>&nbsp;&nbsp;&nbsp;&nbsp;&nbsp;Masklin ne reče ništa. Pade mu na um da je stari Iguman možda imao vrlo jasan naum pred sobom. Možda je vreme da se pomalo posumnja. Možda je došlo doba da se i na Arnolda Brosa (osn. 1905) pogleda drugačije.
<BR>&nbsp;&nbsp;&nbsp;&nbsp;&nbsp;Pošli su na jednu stranu velike šupljine ispod Knjižare i papirnice. Ovaj prostor Knjigopapirci su koristili za važne sastanke; to, i Dvorana hrane, bejahu jedina dva mesta u čitavoj Radnji gde je ma kakva borba bila strogo zabranjena. Glavešine porodica, vladari Odeljenja i Pod-odeljenja, ovde su se vrzmali u velikom mnoštvu. Nikome od njih nije bilo dozvoljeno da dođe naoružan, pa ipak su jedni druge 'sekli' bez prestanka.
<BR>&nbsp;&nbsp;&nbsp;&nbsp;&nbsp;Navesti sve njih čak i na pomisao o ma kakvom zajedničkom poduhvatu bilo bi nemoguće bez Knjigopapiraca. Bilo je to neobično uređenje. Knjigopapirci nisu imali nikakvu stvarnu moć, ali su svakoj porodici bili potrebni, a nijedna ih se nije plašila. Zato su opstajali; štaviše, i vodili su, na neki neobičan način, celo noumstvo. Jedan De Šeširi ne bi hteo da sasluša ni najrazumniji predlog jednog De Gvožđerija; ne bi, iz principa. Ali isti taj predlog spremno bi saslušao ako je govornik Knjigopapirac, jer svako zna da Knjigopapirci nisu svrstani ni uz jednu stranu.
<BR>&nbsp;&nbsp;&nbsp;&nbsp;&nbsp;On se okrete Gurderu.
<BR>&nbsp;&nbsp;&nbsp;&nbsp;&nbsp;"Potrebno je da razgovaramo sa nekim od Gvožđaraca. Oni kontrolišu električne instalacije, je li tako? Pa i one u kamionskom gnezdu."
<BR>&nbsp;&nbsp;&nbsp;&nbsp;&nbsp;"Gvožđarci? Pa, eno ga Grof De Gvožđeri, tamo", reče Gurder, pokazavši prstom. "Onaj mršavi sa brkovima. Nije mnogo religiozan. A ni o struji nema mnogo pojma."
<BR>&nbsp;&nbsp;&nbsp;&nbsp;&nbsp;"Čekaj, pa ti mi reče..."
<BR>&nbsp;&nbsp;&nbsp;&nbsp;&nbsp;"Da, Gvožđarci znaju. Znaju oni koji opslužuju, znaju oni na raznim nižim mestima u društvu. Ali, Grof - ni slučajno." Gurder se osmehnu. "Ne misliš, valjda, da je Vojvoda De Šeširi ikad uzeo u šake makaze i platno, a? Ili da Baronica Del Ikatesi ide sama da seče komade hrane za sebe?"
<BR>&nbsp;&nbsp;&nbsp;&nbsp;&nbsp;On pogleda Masklina postrance.
<BR>&nbsp;&nbsp;&nbsp;&nbsp;&nbsp;"Ti imaš neki plan, je li?"
<BR>&nbsp;&nbsp;&nbsp;&nbsp;&nbsp;"Da. Nekakav."
<BR>&nbsp;&nbsp;&nbsp;&nbsp;&nbsp;"Šta ćeš im, dakle, reći?"
<BR>&nbsp;&nbsp;&nbsp;&nbsp;&nbsp;Masklin je rasejano čistio trunčice sa vrha koplja.
<BR>&nbsp;&nbsp;&nbsp;&nbsp;&nbsp;"Istinu. Reći ću im da mogu poći iz Radnje i poneti sve sa sobom. Mislim da bi to trebalo da bude izvodljivo."
<BR>&nbsp;&nbsp;&nbsp;&nbsp;&nbsp;Gurder se protrlja po donjoj vilici. "Hmmm", reče on. "Valjda je moguće. Ako svako ponese hrane i svega ostalog, najviše što može. Ali to će se ipak brzo potrošiti, a struju, naravno, ne možeš poneti nikako. Ona, znaš, živi u žicama."
<BR>&nbsp;&nbsp;&nbsp;&nbsp;&nbsp;"Koliko Knjigopapiraca ume da čita ljudske natpise?" upita Masklin.
<BR>&nbsp;&nbsp;&nbsp;&nbsp;&nbsp;"Svi mi pomalo znamo da čitamo, jasna stvar", reče Gurder. "Ali, ako baš moraš znati, samo nas je četvorica čije se čitanje može makar i izdaleka nazvati dobrim."
<BR>&nbsp;&nbsp;&nbsp;&nbsp;&nbsp;"Mislim da to neće biti dovoljno", reče Masklin.
<BR>&nbsp;&nbsp;&nbsp;&nbsp;&nbsp;"Pa, postoje tu izvesne cake kojima ne može svako da ovlada. A šta planiraš?"
<BR>&nbsp;&nbsp;&nbsp;&nbsp;&nbsp;"Plan je da izvučemo odavde svakoga, svakoga. I da ponesemo sve što će nam ikad trebati", reče Masklin.
<BR>&nbsp;&nbsp;&nbsp;&nbsp;&nbsp;"Toliki teret bi ih zgnječio!"
<BR>&nbsp;&nbsp;&nbsp;&nbsp;&nbsp;"Ne. Jer glavnina onog što će nositi neće imati nikakvu težinu."
<BR>&nbsp;&nbsp;&nbsp;&nbsp;&nbsp;Gurder je izgledao zabrinuto.
<BR>&nbsp;&nbsp;&nbsp;&nbsp;&nbsp;"To nije neka Dorkasova blesava shema?" upita.
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;Masklin se osećao kao da bi mogao eksplodirati. U njegovu glavu nije moglo da stane sve ono što je od Stvari čuo.
<BR>&nbsp;&nbsp;&nbsp;&nbsp;&nbsp;Ipak, bio je jedini. Stari Iguman takođe je znao i umro je sa očima punim zvezda, ali čak ni on nije razumeo. Galaksija! Stari je mislio da je to neka ogromna dvorana blizu Radnje, nešto kao najveće Odeljenje koje je ikad napravljeno. Možda ni Gurder neće razumeti. Čitav svoj život proveo je pod krovom. Sad ne može sebi da dočara o kakvim je daljinama reč.
<BR>&nbsp;&nbsp;&nbsp;&nbsp;&nbsp;Niko od ovih neće moći da ovlada predstavom o stvarnoj udaljenosti zvezda. Do njih bi se, čak i trkom, sigurno moralo ići nedeljama.
<BR>&nbsp;&nbsp;&nbsp;&nbsp;&nbsp;Znači, moraće blago da im saopšti.
<BR>&nbsp;&nbsp;&nbsp;&nbsp;&nbsp;Zvezde! U davnim, pradavnim vremenima noumi su putovali od jedne do druge, ukrcani u stvari koje su sami napravili - stvari prema kojima kamion izgleda majušan. Jedan od tih velikih brodova osmatrao je jednu malu zvezdu, sasvim zabačenu, i poslao pomoćni brodić, sa zadatkom da se spusti na svet ljudskih bića. Onda se nešto poremetilo. Taj deo Masklinu nije bio jasan, ali je uviđao da je takve brodove pokretalo nešto vrlo, vrlo snažno. U svakom slučaju, pad brodića preživelo je nekoliko stotina nouma. Jedan od njih je, pretražujući olupine, našao Stvar. Ona nije mogla biti ni od kakve koristi bez svoje hrane, naime elektriciteta, ali su je noumi ipak sačuvali, jer to je bila ona mašina koja je upravljala letenjem.
<BR>&nbsp;&nbsp;&nbsp;&nbsp;&nbsp;Onda su prošla mnoga pokolenja, a noumi su zaboravili sve, osim da je Stvar veoma važna.
<BR>&nbsp;&nbsp;&nbsp;&nbsp;&nbsp;Ovo je već dovoljan teret za jednu glavu, pomisli Masklin. Ali to, sve, nije onaj najvažniji deo, onaj deo od koga njemu krv šušti u ušima, a prsti počinju da ga peckaju.
<BR>&nbsp;&nbsp;&nbsp;&nbsp;&nbsp;Ovo je najvažniji deo. Njihov veliki brod, sposoban da leti do drugih zvezda, nalazi se i sad tamo negde, gore. Održavaju ga mašine kao što je Stvar i strpljivo čekaju da se noumi vrate. Tim mašinama vreme ne znači ništa. Jedne mašine čiste prašinu iz dugačkih hodnika, druge prave hranu, treće osmatraju zvezde, četvrte strpljivo broje sate i minute u dugačkoj, mračnoj praznini broda.
<BR>&nbsp;&nbsp;&nbsp;&nbsp;&nbsp;Čekaće zauvek. Ne znaju šta je vreme, mada ga mere i računaju. Čekaće sve dok se Sunce ne ohladi, a Mesec ne umre; pažljivo će opravljati brod, da bude spreman za povratak nouma.
<BR>&nbsp;&nbsp;&nbsp;&nbsp;&nbsp;Za njihov povratak kući.
<BR>&nbsp;&nbsp;&nbsp;&nbsp;&nbsp;A dok su mašine čekale, pomisli Masklin, mi smo zaboravili sve o njima i o sebi samima i životarili u rupama u zemlji.
<BR>&nbsp;&nbsp;&nbsp;&nbsp;&nbsp;Znao je šta mora postići. Zadatak je, naravno, bio neizvodljiv. Ali on se na takve navikao. Vući mrtvog pacova od šume do rupe bio je neostvarljiv zadatak, svakako. Ali mogao si povući pacova malo, pa se malo odmoriti, pa posle prevaliti s njim još jedno malo rastojanje... Nemoguć zadatak ostvariš tako što ga iseckaš na izvestan broj zadataka koji su samo vrlo teško izvodljivi, a svaki od njih podeliš na nekoliko zadataka koji su samo strahovito teški, a svaki od njih na niz teških i neizvesnih, a svaki od njih...
<BR>&nbsp;&nbsp;&nbsp;&nbsp;&nbsp;Verovatno je najteži od svih zadataka bio: naterati noume da shvate šta su nekada bili i šta bi opet mogli biti.
<BR>&nbsp;&nbsp;&nbsp;&nbsp;&nbsp;Imao je plan, doista. U početku je to bio plan Stvari, ali Masklin ga je toliko obrtao i okretao u umu, da je sad smatrao da veliki deo tog plana pripada njemu. Plan je verovatno bio nemoguć. Ali on nikad neće znati da li je nemoguć, ako ne pokuša.
<BR>&nbsp;&nbsp;&nbsp;&nbsp;&nbsp;Gurder ga je još i sad gledao, podozriv.
<BR>&nbsp;&nbsp;&nbsp;&nbsp;&nbsp;"Hm", reče Masklin. "Taj plan..."
<BR>&nbsp;&nbsp;&nbsp;&nbsp;&nbsp;"Da?" upita Gurder.
<BR>&nbsp;&nbsp;&nbsp;&nbsp;&nbsp;"Iguman mi je rekao da su Knjigopapirci uvek pokušavali da navedu noume na zajednički rad i na obustavu međusobnih sukoba", reče Masklin.
<BR>&nbsp;&nbsp;&nbsp;&nbsp;&nbsp;"Da, to je uvek bila naša želja."
<BR>&nbsp;&nbsp;&nbsp;&nbsp;&nbsp;"Ovaj plan bi značio da bi morali da rade zajednički."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Al' ja mislim da se tebi neće mnogo svideti", reče Masklin.
<BR>&nbsp;&nbsp;&nbsp;&nbsp;&nbsp;"Nije pošteno! Kako ti možeš da postavljaš takve pretpostavke?"
<BR>&nbsp;&nbsp;&nbsp;&nbsp;&nbsp;"Mislim da ćeš se smejati mom planu", reče Masklin.
<BR>&nbsp;&nbsp;&nbsp;&nbsp;&nbsp;"Jedini način da to proveriš jeste da mi kažeš", reče Gurder.
<BR>&nbsp;&nbsp;&nbsp;&nbsp;&nbsp;Masklin mu reče. Gurder se posle nekog vremena oporavio od šoka, a onda se počeo smejati i smejati.
<BR>&nbsp;&nbsp;&nbsp;&nbsp;&nbsp;Onda pogleda Masklinovo lice i prestade se smejati.
<BR>&nbsp;&nbsp;&nbsp;&nbsp;&nbsp;"Ne misliš, valjda, ozbiljno?" upita on.
<BR>&nbsp;&nbsp;&nbsp;&nbsp;&nbsp;"Dozvoli da to iskažem ovako", reče Masklin. "Imaš li ti bolji plan? Hoćeš li podržati ovaj?"
<BR>&nbsp;&nbsp;&nbsp;&nbsp;&nbsp;"Ali kako ćeš... otkud noumi,,, zar je uopšte moguće da možemo...?" poče Gurder.
<BR>&nbsp;&nbsp;&nbsp;&nbsp;&nbsp;"Naći ćemo neki način", reče Masklin. "Tako nam Arnold Bros (osn. 1905) pomogao", dodade diplomatski.
<BR>&nbsp;&nbsp;&nbsp;&nbsp;&nbsp;"Da. Naravno", reče Gurder nejako i poče prikupljati snagu.
<BR>&nbsp;&nbsp;&nbsp;&nbsp;&nbsp;"U svakom slučaju, ako treba da budem novi Iguman, moram održati govor", reče on. "To se očekuje. Načelne poruke dobre volje i tako dalje. O ovome možemo kasnije. Razmislićemo ležerno, u trezvenom okruženju našeg..."
<BR>&nbsp;&nbsp;&nbsp;&nbsp;&nbsp;Masklin odmahnu glavom. Gurder proguta.
<BR>&nbsp;&nbsp;&nbsp;&nbsp;&nbsp;"Misliš, sad?" upita on.
<BR>&nbsp;&nbsp;&nbsp;&nbsp;&nbsp;"Da. Sad. Reći ćemo im sad odmah."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
