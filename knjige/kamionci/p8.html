<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;III I reče Arnold Bros (osn. 1905): 'Neka budu Natpisi, da svi Unutra znaju šta i kako treba u Radnji da se radi.
<BR>&nbsp;&nbsp;&nbsp;&nbsp;&nbsp;IV Na Pokretnim stepenicama neka Natpis bude: Pse i invalidska kolica morate nositi.'
<BR>&nbsp;&nbsp;&nbsp;&nbsp;&nbsp;V Ali se naljuti Arnold Bros (osn. 1905), jer mnogi dolažahu bez pasa i bez invalidskih kolica.
<BR>&nbsp;&nbsp;&nbsp;&nbsp;&nbsp;VI Na Liftovima, neka Natpis bude: Za deset osoba;
<BR>&nbsp;&nbsp;&nbsp;&nbsp;&nbsp;VII Ali se naljuti Arnold Bros (osn. 1905) jer često iđahu Lifrom samo po dvoje ili troje.
<BR>&nbsp;&nbsp;&nbsp;&nbsp;&nbsp;VIII I reče Arnold Bros (osn. 1905), 'Vaistinu ljudska su bića glupa, jer jasne reči ne razumeju.'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Regulative, III-VIII
<BR>
<BR>&nbsp;&nbsp;&nbsp;&nbsp;&nbsp;Duga je šetnja bila kroz prometni svet ispod podova.
<BR>&nbsp;&nbsp;&nbsp;&nbsp;&nbsp;Saznali su da Knjigopapirci imaju pristup svuda. Ostala Odeljenja nisu ih se plašila, jer Knjigopapirci nisu bili pravo Odeljenje. Kao prvo, nisu imali ni žene ni decu.
<BR>&nbsp;&nbsp;&nbsp;&nbsp;&nbsp;"Znači, kod vas noum mora da se učlani?" upita Masklin.
<BR>&nbsp;&nbsp;&nbsp;&nbsp;&nbsp;"Nas odabiraju", ispravi ga Gurder. "Po nekoliko inteligentnih dečaka iz svakog Odeljenja, svake godine. Ali kad postaneš Knjigopapirac, moraš da zaboraviš svoje Odeljenje i da služiš celoj Radnji."
<BR>&nbsp;&nbsp;&nbsp;&nbsp;&nbsp;"Onda, zašto ne mogu žene da budu Knjigopapirice?" upita Grima.
<BR>&nbsp;&nbsp;&nbsp;&nbsp;&nbsp;"Dobro je poznata činjenica da žene ne mogu čitati", reče Gurder. "Nije to njihova krivica, naravno. Koliko se zna, njima se mozak od čitanja pregreje. Od napora, znaš. To je naprosto tako."
<BR>&nbsp;&nbsp;&nbsp;&nbsp;&nbsp;"Pazi, molim te", reče Grima. Masklin je pogleda postrance. Imao je prilike i ranije da čuje taj njen slatki, nevini ton. Značio je da će, uskoro, nastati gadan džumbus.
<BR>&nbsp;&nbsp;&nbsp;&nbsp;&nbsp;Bez obzira na to, oboje su bili zapanjeni dejstvom Gurderove pojave na narod. Noumi su se sklanjali s puta i malo se klanjali, samo glavom, dok je on prolazio; jedna ili dve majke čak su podigle svoju malu decu i pokazale im Gurdera. Čak su i stražari na pograničnim postajama dodirivali, sa uvažavanjem, šlemove.
<BR>&nbsp;&nbsp;&nbsp;&nbsp;&nbsp;Svud oko njih bila je užurbanost Radnje na putovanju kroz vreme. Hiljade nouma, pomisli Masklin. A ja nisam ni znao da postoje toliki brojevi. Ovo je čitav jedan svet, sačinjen od naroda.
<BR>&nbsp;&nbsp;&nbsp;&nbsp;&nbsp;Sećao se kako je lovio sam, kako je jurcao kroz duboke brazde na onom polju iza auto-puta. Oko njega nigde ništa, samo se u daljinu proteže zemlja pomešana sa komadićima kamena. Celo nebo samo jedna prevrnuta činija, u čijem je središtu on.
<BR>&nbsp;&nbsp;&nbsp;&nbsp;&nbsp;Ovde ga obuzima osećanje da, ako se naglo okrene, može oboriti nekoga. Zapita se kako bi to bilo, živeti ovde, a nikad ne saznati za ma koje drugo mesto. Nikad se ne smrzavati, nikad ne biti mokar, nikad uplašen.
<BR>&nbsp;&nbsp;&nbsp;&nbsp;&nbsp;Moglo bi se noumu desiti da počne da zamišlja da nije ni moguće biti u nekim drugim okolnostima...
<BR>&nbsp;&nbsp;&nbsp;&nbsp;&nbsp;Bio je nejasno svestan da su se popeli uz neki nagib i da su kroz neku rupu izišli u samu Radnju. Bila je noć - bilo je Zatvoreno - ali na nebu se nije pojavila nijedna blistava tačka. Samo, on će morati da počne da se privikava na novi naziv; to gore je tavanica.
<BR>&nbsp;&nbsp;&nbsp;&nbsp;&nbsp;"Ovo je Odeljenje šešira", reče Gurder. "E, sad, vidite li onaj natpis gore?"
<BR>&nbsp;&nbsp;&nbsp;&nbsp;&nbsp;Masklin se zapilji u maglovitu daljinu, pa klimnu glavom. Video je. Bela zastava sa ogromnim, crvenim, slovnim oblicima.
<BR>&nbsp;&nbsp;&nbsp;&nbsp;&nbsp;"Tu bi trebalo da piše Božićni vašar", reče Gurder. "Tako bi trebalo po redosledu sezona, jer to je ono što nastupa posle Letnje bonance, a pre Uskočite u prolećnu modu. Međutim, umesto toga, piše..." Gurder je suzio oči, a njegove usne su se nekoliko trenutaka micale bez zvuka. "...Završna rasprodaja. Pitali smo se šta to znači."
<BR>&nbsp;&nbsp;&nbsp;&nbsp;&nbsp;"Ovo će biti samo jedna misao", reče Grima ironično. "Samo jedna mala ideja, znaš. Valjda bi se od velikih ideja moja glava rasprsla. Ali, evo: zar ne bi to moglo značiti da će nešto da se snizi i završi?"
<BR>&nbsp;&nbsp;&nbsp;&nbsp;&nbsp;"A, ne, nije moguće tako jednostavno značenje. Ti natpisi zahtevaju tumačenje", reče Gurder. "Jednom su bili natpisi Da sve plane!, ali mi nismo videli da se išta zapalilo."
<BR>&nbsp;&nbsp;&nbsp;&nbsp;&nbsp;"Šta kažu svi oni drugi natpisi?" upita Masklin. Pomisao da će sve ovo da se snizi i završi bila je isuviše strašna da bi se on na njoj zadržavao.
<BR>&nbsp;&nbsp;&nbsp;&nbsp;&nbsp;"Pa, onaj tamo kaže Sve mora otići, reče Gurder. "Međutim, taj natpis se pojavi svake godine. Na taj način nam Arnold Bros (osn. 1905) saopštava da moramo živeti kako dolikuje, jer ćemo svi ranije ili kasnije umreti. I ona dva natpisa tamo pojavljuju se redovno." Izgledao je svečano. "U njih više niko ne veruje. A pre izvesnog broja godina ratovi su vođeni zbog njih. Smešna sujeverja, zaista. Hoću reći, ne verujem da postoji čudovište koje se zove Strmoglav Cena i koje noću kruži po Radnji u potrazi za nevaljalim noumima. To je samo priča za plašenje male dece."
<BR>&nbsp;&nbsp;&nbsp;&nbsp;&nbsp;Gurder se ugrize za usnu. "Još nešto čudno se događa", nastavi on. "Vidite one stvari duž zidova? Zovu se 'police'. Ponekad ljudi sa njih skinu neke stvari, a posle stave druge. Ali, u poslednje vreme... samo skidaju."
<BR>&nbsp;&nbsp;&nbsp;&nbsp;&nbsp;Neke od polica bile su prazne.
<BR>&nbsp;&nbsp;&nbsp;&nbsp;&nbsp;Masklin nije bio veliki poznavalac nijansi ljudskog ponašanja. Ljudi su bili ljudi u istom smislu u kome su krave bile krave. Očigledno da su krave umele po nečemu da prepoznaju koja je od njih koja, a i ljudi da razlikuju jedni druge, ali on te različitosti nikad nije primećivao. A ako je u ljudskom ponašanju bilo i trunke razuma, on je nije zapazio.
<BR>&nbsp;&nbsp;&nbsp;&nbsp;&nbsp;"'Sve mora otići'", ponovi on.
<BR>&nbsp;&nbsp;&nbsp;&nbsp;&nbsp;"Da, ali to ne znači otići", reče Gurder. "Ne znači da nešto bukvalno ide nekud. Ne misliš valjda da to ima doslovno značenje, a? Siguran sam da to Arnold Bros (osn. 1905) ne bi dozvolio. Šta veliš?"
<BR>&nbsp;&nbsp;&nbsp;&nbsp;&nbsp;"Pa ne bih, zapravo, znao", reče Masklin. "Nisam čuo za njega dok nismo doputovali ovde."
<BR>&nbsp;&nbsp;&nbsp;&nbsp;&nbsp;"Oh, da", reče Gurder smerno. "Iz Izvan. Tvrdite vi. Zvuči... vrlo zanimljivo. I lepo."
<BR>&nbsp;&nbsp;&nbsp;&nbsp;&nbsp;Grima uhvati Masklina za šaku i steže je blago.
<BR>&nbsp;&nbsp;&nbsp;&nbsp;&nbsp;"Lepo je i ovde", reče ona. Masklin je izgledao iznenađen.
<BR>&nbsp;&nbsp;&nbsp;&nbsp;&nbsp;"Što, pa jeste", reče ona prkosno. "Znaš da i ostali tako misle. Toplo je, a hrana je da se zaprepastiš. Druga je stvar što imaju smešne ideje o mozgu žena." Ona se opet okrete Gurderu. "Zbog čega vi ne možete da pitate Arnolda Brosa (osn. 1905) šta se dešava?"
<BR>&nbsp;&nbsp;&nbsp;&nbsp;&nbsp;"A, ne verujem da bi trebalo to činiti!" reče Gurder brzo.
<BR>&nbsp;&nbsp;&nbsp;&nbsp;&nbsp;"Zašto ne? Bilo bi razumno, ako je on glavni", reče Masklin. "Jesi li ti ikada video Arnolda Brosa (osn. 1905)?"
<BR>&nbsp;&nbsp;&nbsp;&nbsp;&nbsp;"Video ga je Iguman, jednom. Kad je bio mlad, Iguman se popeo sve do Računovodstva. Ali ne priča o tome."
<BR>&nbsp;&nbsp;&nbsp;&nbsp;&nbsp;Masklin je o ovome naporno razmišljao dok su se vraćali. Nikad nije bilo nikakve religije, a ni politike, u njihovom ranijem domu. Jednostavno, svet je bio toliko veliki da nije ostajalo mogućnosti za neku brigu o takvim stvarima. Ipak, sad je ozbiljno sumnjao u ovog Arnolda Brosa (osn. 1905). Najzad, ako je taj pravio Radnju za noume, zašto je nije napravio u noumskoj veličini? Ali, pomišljao je Masklin, sad verovatno nije trenutak da se postavljaju takva pitanja.
<BR>&nbsp;&nbsp;&nbsp;&nbsp;&nbsp;Oduvek je smatrao da se može naći rešenje za sve, ako se razmišlja dovoljno uporno. Vetar, na primer. Masklina je vetar zbunjivao sve do onog dana kad mu je postalo jasno da drveće, svojim njihanjem i mahanjem tamo-amo, dovodi do pojave vetra.
<BR>&nbsp;&nbsp;&nbsp;&nbsp;&nbsp;Ostatak grupe nađoše blizu Igumanovog boravišta. Bila im je doneta hrana. Bakica Morki upravo je objašnjavala dvojici smušenih Knjigopapiraca da ovi ananasi nisu ni upola onako dobri kao ananasi koje je ona hvatala kad je bila kod svoje kuće.
<BR>&nbsp;&nbsp;&nbsp;&nbsp;&nbsp;Torit diže pogled iz gromade hleba.
<BR>&nbsp;&nbsp;&nbsp;&nbsp;&nbsp;"Svi su tražili vas dvoje", reče on. "Taj drugar Iguman vas traži. E, a ovaj hleb je mekan. Ne moraš da pljuckaš na njega kao na onaj kod k..."
<BR>&nbsp;&nbsp;&nbsp;&nbsp;&nbsp;"Dobro, 'ajde, prestani više!" prasnu Bakica, najednom puna odanosti prema njihovoj staroj rupi.
<BR>&nbsp;&nbsp;&nbsp;&nbsp;&nbsp;"Da, ali istina je", progunđa Torit. "Ovako nešto nikad nismo imali. Mislim, ovolike kobasice, pa velike grudve mesa, hrana koju ne moraš prvo da ubiješ, nema preturanja po prljavim kantama..."
<BR>&nbsp;&nbsp;&nbsp;&nbsp;&nbsp;On vide da ga ostali gledaju ljutito i pređe na nerazgovetno gunđanje, postiđenog lica.
<BR>&nbsp;&nbsp;&nbsp;&nbsp;&nbsp;"'Ajde, ćuti, budalo jedna stara i luckasta", reče Bakica.
<BR>&nbsp;&nbsp;&nbsp;&nbsp;&nbsp;"Dobro, hajde, znači, ni lisice nismo imali, je l'?" upita Torit. "A gospođa Kum i moj stari drug Mert, oni nikad nisu..."
<BR>&nbsp;&nbsp;&nbsp;&nbsp;&nbsp;Bakicin besni pogled najzad je urodio plodom. Njegovo lice pobele.
<BR>&nbsp;&nbsp;&nbsp;&nbsp;&nbsp;"Nije bilo baš sve sunčan sjaj", prošaputa on, odmahujući glavom. "Nije sve baš bilo sunčan sjaj, samo to hoću da kažem."
<BR>&nbsp;&nbsp;&nbsp;&nbsp;&nbsp;"Šta mu to znači?" upita Gurder vedro.
<BR>&nbsp;&nbsp;&nbsp;&nbsp;&nbsp;"Ne znači mu ništa", odseče Bakica.
<BR>&nbsp;&nbsp;&nbsp;&nbsp;&nbsp;"O-ho", reče Gurder, okrenuvši se Masklinu. "Znam ja šta je lisica. Umem ja da čitam ljudske knjige, znate. I to vrlo dobro. Čitao sam knjigu zvanu..." malo je zastao "...'Naši krznati prijatelji', mislim da je to bio naslov. Zgodan i vispren lovac, crveni lisac pronalazi voće i uginulu zverad i lovi sitne glodare. On... pardon, je l' nešto nije u redu?"
<BR>&nbsp;&nbsp;&nbsp;&nbsp;&nbsp;Torit se davio zalogajem hleba, a drugi su se sjatili da ga treskaju šakama u leđa. Masklin uze mladog Knjigopapirca za ruku i brzo ga odvede u stranu.
<BR>&nbsp;&nbsp;&nbsp;&nbsp;&nbsp;"Nešto sam loše rekao?" upita Gurder.
<BR>&nbsp;&nbsp;&nbsp;&nbsp;&nbsp;"U izvesnom smislu", reče Masklin. "A sad, mislim da Iguman želi da nas vidi, zar ne?"
<BR>
<BR>&nbsp;&nbsp;&nbsp;&nbsp;&nbsp;Starac je sedeo veoma mirno, sa Stvari na krilu, zureći ni u šta.
<BR>&nbsp;&nbsp;&nbsp;&nbsp;&nbsp;Nije obratio pažnju na njih dvojicu kad su ušli. Jednom ili dvaput kucnuo je prstom po crnoj površini Stvari.
<BR>&nbsp;&nbsp;&nbsp;&nbsp;&nbsp;"Gospodine?" upita Gurder posle nekog vremena.
<BR>&nbsp;&nbsp;&nbsp;&nbsp;&nbsp;"Hmmm?"
<BR>&nbsp;&nbsp;&nbsp;&nbsp;&nbsp;"Želeli ste da nas vidite?"
<BR>&nbsp;&nbsp;&nbsp;&nbsp;&nbsp;"Ah", reče Iguman neodređeno. "To je mladi Gurder, a?"
<BR>&nbsp;&nbsp;&nbsp;&nbsp;&nbsp;"Da, gospodine!"
<BR>&nbsp;&nbsp;&nbsp;&nbsp;&nbsp;"Aha. Dobro."
<BR>&nbsp;&nbsp;&nbsp;&nbsp;&nbsp;Zavladalo je ćutanje. Gurder se učtivo nakašlja.
<BR>&nbsp;&nbsp;&nbsp;&nbsp;&nbsp;"Želeli ste da nas vidite, gospodine?" ponovi on.
<BR>&nbsp;&nbsp;&nbsp;&nbsp;&nbsp;"Ah", reče Iguman. "A, da. Ti. Tamo. Mladiću sa kopljem."
<BR>&nbsp;&nbsp;&nbsp;&nbsp;&nbsp;"Ja?" upita Masklin.
<BR>&nbsp;&nbsp;&nbsp;&nbsp;&nbsp;"Da. Jesi li razgovarao sa ovom, ovom stvari?"
<BR>&nbsp;&nbsp;&nbsp;&nbsp;&nbsp;"Sa Stvari? Pa jesam, na neki način. Ali ona govori čudno. Teško ju je razumeti."
<BR>&nbsp;&nbsp;&nbsp;&nbsp;&nbsp;"Razgovarala je sa mnom. Rekla mi je da su je napravili noumi, davno. Hrani se električnom strujom. Kaže da je sposobna da čuje električne stvari. Rekla mi je..." on ljuto pogleda stvar na svom krilu "...rekla mi je da je čula kako Arnold Bros (osn. 1905) govori da je njegov plan da sruši ovu Radnju. Prodavnicu. Ova stvar je luda, priča o zvezdama, kaže da smo mi došli sa jedne zvezde, doleteli. Ali... šire se priče o čudnovatim zbivanjima. Ja se pitam, nije li ovo glasnik Uprave, poslat da nas upozori? Ili klopka koju nam podmeće Strmoglav Cena? Dakle!" On potapša Stvar smežuranom šakom. "Mi moramo da pitamo Arnolda Brosa (osn. 1905). Saznaćemo istinu."
<BR>&nbsp;&nbsp;&nbsp;&nbsp;&nbsp;"Ali, gospodine!" ote se Gurderu. "Vi ste suviše, suviše st... hoću reći, ne bi dolikovalo da se vi opet penjete čak do Vrha, to je strahovito opasan put!"
<BR>&nbsp;&nbsp;&nbsp;&nbsp;&nbsp;"Sasvim tako, dečko. Zato ćeš umesto mene ići ti. Umeš da čitaš ljudski jezik, a tvoj hvalisavi prijatelj sa kopljem može poći s tobom."
<BR>&nbsp;&nbsp;&nbsp;&nbsp;&nbsp;Gurder klonu na kolena. "Gospodine? Sv-v-v-ve do Vrha? Ali ja nisam vredan..." Njegov glas oslabi i prestade.
<BR>&nbsp;&nbsp;&nbsp;&nbsp;&nbsp;Iguman klimnu glavom. "Niko od nas nije", reče on. "Svi smo mi Radnjom uprljani. Sve mora otići. A sad, kreći i nek te prati Kampanja Jeftinoće."
<BR>&nbsp;&nbsp;&nbsp;&nbsp;&nbsp;"Ko je Kampanja Jeftinoće?" upita Masklin dok su izlazili.
<BR>&nbsp;&nbsp;&nbsp;&nbsp;&nbsp;"To je jedna sluškinja Radnje", reče Gurder, koji je još drhtao. "Ona je protivnik strašnome Strmoglavu Cena, koji noću luta hodnicima, bacajući užasni mlaz svetlosti iz ruke, i hvata nevaljale noume!"
<BR>&nbsp;&nbsp;&nbsp;&nbsp;&nbsp;"Onda je dobro što ne veruješ u njega", reče Masklin.
<BR>&nbsp;&nbsp;&nbsp;&nbsp;&nbsp;"Sigurno da ne verujem", saglasi se Gurder.
<BR>&nbsp;&nbsp;&nbsp;&nbsp;&nbsp;"Međutim, zubi ti cvokoću."
<BR>&nbsp;&nbsp;&nbsp;&nbsp;&nbsp;"To je zato što moji zubi veruju u njega. A i moja kolena. I stomak. Jedino moja glava ne veruje, ali nju nosi unaokolo jedna grupa praznovernih kukavica. Izvini, sad moram poći da prikupim svoje stvari. Veoma je važno da pođemo sad odmah."
<BR>&nbsp;&nbsp;&nbsp;&nbsp;&nbsp;"Zašto?" upita Masklin.
<BR>&nbsp;&nbsp;&nbsp;&nbsp;&nbsp;"Zato što, ako budemo išta čekali, neću imati petlju da uopšte krenem."
<BR>
<BR>&nbsp;&nbsp;&nbsp;&nbsp;&nbsp;Iguman se zavali u fotelju.
<BR>&nbsp;&nbsp;&nbsp;&nbsp;&nbsp;"Ispričaj mi opet", reče on, "kako smo dospeli ovde. Izleteli, a?"
<BR>&nbsp;&nbsp;&nbsp;&nbsp;&nbsp;"Srušili se", reče Stvar.
<BR>&nbsp;&nbsp;&nbsp;&nbsp;&nbsp;"Ali iz nečeg što je letelo."
<BR>&nbsp;&nbsp;&nbsp;&nbsp;&nbsp;"Iz broda za galaktička kartografska istraživanja", reče Stvar.
<BR>&nbsp;&nbsp;&nbsp;&nbsp;&nbsp;"Koji se pokvario, kažeš ti."
<BR>&nbsp;&nbsp;&nbsp;&nbsp;&nbsp;"Nastupio je kvar u jednom od motora za svuda-prisutnost. To je značilo da se ne možemo vratiti na matični brod. Zar je moguće da je to zaboravljeno? U ranim danima uspevali smo da komuniciramo sa ljudskim bićima, ali je to zbog različite brzine metaboličkih procesa i zbog različitog osećaja za vreme postalo, kasnije, nemoguće. Prvobitno je postojala nada da ćemo naučiti ljude tehnologiji u dovoljnoj meri da nam oni izgrade nov brod, ali bili su suviše spori. Na kraju smo ih morali poučavati najosnovnijim veštinama, kao što je metalurgija, ne bi li se prestali tući između sebe bar onoliko dugo koliko je potrebno da se zainteresuju za svemirska putovanja."
<BR>&nbsp;&nbsp;&nbsp;&nbsp;&nbsp;"Metal urgija." Iguman je prevrtao tu reč. Metal... urgija. Urgentnost, hitnost, da se upotrebljava metal. Ili orgija metala. Tačno, to je ljudski. On klimnu glavom. "A čemu smo ih još podučavali, kažeš? Nešto na 'R'."
<BR>&nbsp;&nbsp;&nbsp;&nbsp;&nbsp;Stvar je oklevala, ali sad se već bolje snalazila u noumskom govoru. "Zemljoradnja?" upita Stvar.
<BR>&nbsp;&nbsp;&nbsp;&nbsp;&nbsp;"Tako je. Radnja. Ali sa Zemljom! To je nešto važno, zar ne?"
<BR>&nbsp;&nbsp;&nbsp;&nbsp;&nbsp;"To je osnov civilizacije."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Znači 'da'."
<BR>&nbsp;&nbsp;&nbsp;&nbsp;&nbsp;Iguman je sedeo udobno naslonjen, a Stvar je nastavljala da priča. Neobične reči prelivale su se preko njega, reči kao 'planete' i 'elektronika'. Nije znao šta znače, ali zvučale su kao ono pravo. Noumi su bili učitelji ljudskim bićima. Noumi su došli iz velikih daljina. Navodno, sa neke daleke zvezde.
<BR>&nbsp;&nbsp;&nbsp;&nbsp;&nbsp;Igumana to nije zapanjilo. Mada se sad slabo kretao, u mladosti je video i zvezde. Svake godine, oko Božićnog vašara, u većini Odeljenja pojavljivale su se zvezde. Velike, sa mnoštvom šiljaka i svetlucavih delića na svakoj, uz obilje malenih sijalica. Na njega je to uvek ostavljalo snažan utisak. Sasvim je bilo u redu, sada, pretpostaviti da su zvezde svojevremeno pripadale noumima. Naravno, zvezde se ne vide uvek, što znači da negde postoji neki veliki magacin u kome se čuvaju.
<BR>&nbsp;&nbsp;&nbsp;&nbsp;&nbsp;Sa ovim se i Stvar složila. Da, ta velika prostranost zove se Galaksija. Nalazi se negde iznad Računovodstva.
<BR>&nbsp;&nbsp;&nbsp;&nbsp;&nbsp;Postoje i neke 'svetlosne godine'. Iguman je već video prolazak maltene petnaest celih godina i u njima mu se ne jednom smrklo, od problema i svađa, odgovornosti i šteta. Malo više svetlosti, bar u onim najcrnjim godinama, moglo je znatno pomoći.
<BR>&nbsp;&nbsp;&nbsp;&nbsp;&nbsp;I tako se on osmehivao, klimao je glavom, slušao i utonuo u san, a Stvar je nastavila da priča i priča...
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
