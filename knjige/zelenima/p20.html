<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Dezmond se vratio s njim u Barouz, i dok su išli od Južne stanice prema Hant Mezi, pružao im se pogled preko vrhova drveća u Kanal Parku i čistine između Branč Meze i Tejbl Mauntina do Blek Sirtisa. "Da li svuda na Marsu rade ovako glupe stvari?" upita Saks.
<BR>&nbsp;&nbsp;&nbsp;&nbsp;&nbsp;Dezmond klimnu glavom. "Sledeći put doneću ti spisak."
<BR>&nbsp;&nbsp;&nbsp;&nbsp;&nbsp;"Može." Saks je odmahivao glavom dok je razmišljao o tome. "Tu nema logike. Naročito na duže staze."
<BR>&nbsp;&nbsp;&nbsp;&nbsp;&nbsp;"Oni misle kratkoročno."
<BR>&nbsp;&nbsp;&nbsp;&nbsp;&nbsp;"Ali će dugo živeti! Verovatno će još biti u vrhu kada im se ovakva politika obruši na glavu!"
<BR>&nbsp;&nbsp;&nbsp;&nbsp;&nbsp;"Možda ne misle kao ti. Gore u vrhu često se menjaju položaji. Potom nastoje da steknu ugled brzim osnivanjem kompanija, da bi odmah zatim na nekom drugom mestu dobili viši položaj, a onda sve nanovo. Igraju se 'muzičkih stolica'."
<BR>&nbsp;&nbsp;&nbsp;&nbsp;&nbsp;"Uopšte nije važno koju će stolicu zauzeti, jer će se srušiti cela soba! Ne poštuju zakone fizike!"
<BR>&nbsp;&nbsp;&nbsp;&nbsp;&nbsp;"Naravno da ne. Zar to nisi primetio do sad, Sakse?"
<BR>&nbsp;&nbsp;&nbsp;&nbsp;&nbsp;"...Izgleda da nisam."
<BR>&nbsp;&nbsp;&nbsp;&nbsp;&nbsp;Ali jeste primetio da su ljudski postupci nerazumni i neobjašnjivi. To je svakome bilo očigledno. A sada je bio svestan da je živeo u pogrešnom uverenju da ljudi na vlasti ulažu iskrene napore da razumno upravljaju stvarima i da misle na dugoročnu dobrobit čovečanstva i njegovog biofizičkog sistema. Dezmond mu se nasmejao kada je pokušao ovo da izrazi, i on uzrujano uzviknu: "Dobro, zašto se onda prihvataju ovako neizvesnog posla, ako ne u tom cilju?"
<BR>&nbsp;&nbsp;&nbsp;&nbsp;&nbsp;"Radi moći", reče Dezmond. "Moći i zarade."
<BR>&nbsp;&nbsp;&nbsp;&nbsp;&nbsp;"A."
<BR>&nbsp;&nbsp;&nbsp;&nbsp;&nbsp;Saks je oduvek bio toliko nezainteresovan za ove stvari da je imao muke da shvati interesovanje drugih. Kakva je korist od toga, ako ne sloboda da radiš ono što želiš? I šta je moć, ako ne sloboda da radiš ono što želiš? I kada konačno stekneš tu slobodu, veće bogatstvo i moć počinju da ograničavaju stečenu slobodu. Čovek postaje sluga sopstvene moći i bogatstva, primoran da sve svoje troši štiteći ih. Objektivno posmatrano, sloboda jednog naučnika koji vodi laboratoriju najveća je moguća sloboda. Veće bogatstvo i moć bili bi joj samo smetnja.
<BR>&nbsp;&nbsp;&nbsp;&nbsp;&nbsp;Dezmond je tresao glavom dok je Saks objašnjavao ovu filozofiju. "Neki ljudi vole da govore drugima šta da rade. To im je draže od slobode. Hijerarhija, znaš. I njihovo mesto u hijerarhiji. Sve dok je dovoljno visoko. Dok je svako na svom mestu. To je sigurnije od slobode. A mnogi su kukavice."
<BR>&nbsp;&nbsp;&nbsp;&nbsp;&nbsp;Saks odmahnu glavom. "Mislim da je to jednostavno nesposobnost da se shvati koncept opadajućeg profita. Uverenje da se uvek može imati više. Krajnje nerealan stav. Mislim, u prirodi nema procesa koji je neprestano nepoštovanje količine!"
<BR>&nbsp;&nbsp;&nbsp;&nbsp;&nbsp;"Brzina svetlosti."
<BR>&nbsp;&nbsp;&nbsp;&nbsp;&nbsp;"Mani, nevažno. Fizička stvarnost očito nije činilac u ovim proračunima."
<BR>&nbsp;&nbsp;&nbsp;&nbsp;&nbsp;"Dobro rečeno."
<BR>&nbsp;&nbsp;&nbsp;&nbsp;&nbsp;Saks ljutito zatrese glavom. "Ponovo religija. Ili ideologija. Šta je ono Frenk imao običaj da kaže? Imaginarna veza sa stvarnom situacijom?"
<BR>&nbsp;&nbsp;&nbsp;&nbsp;&nbsp;"Primer čoveka koji je voleo moć."
<BR>&nbsp;&nbsp;&nbsp;&nbsp;&nbsp;"Istina je."
<BR>&nbsp;&nbsp;&nbsp;&nbsp;&nbsp;"Ali je bio veoma oštrouman."
<BR>&nbsp;&nbsp;&nbsp;&nbsp;&nbsp;Svratili su u Saksov stan da se presvuku, a zatim su se popeli na vrh meze, na doručak kod Antonija. Saks je i dalje mislio na njihov pređašnji razgovor. "Problem je u tome što ljudi sa hipertrofiranim stavom prema bogatsvu i moći dolaze na položaje koji im daju i jedno i drugo u izobilju, da bi otkrili da su robovi tih stvari koliko i gospodari. I zbog toga postaju nezadovoljni i cinični."
<BR>&nbsp;&nbsp;&nbsp;&nbsp;&nbsp;"Kao Frenk, misliš."
<BR>&nbsp;&nbsp;&nbsp;&nbsp;&nbsp;"Da. Zato se čini da moćnici imaju izvesnu disfunkcionalnu stranu karaktera. Sve od cinizma do krajnje destruktivnosti. Rečju, nezadovoljni su."
<BR>&nbsp;&nbsp;&nbsp;&nbsp;&nbsp;"Ali moćni."
<BR>&nbsp;&nbsp;&nbsp;&nbsp;&nbsp;"Tako je. I eto našeg problema. Ljudski postupci..." Saks zastade da pojede valjušku; bio je gladan kao vuk, "znaš, treba da budu vođeni načelima ekologije sistema."
<BR>&nbsp;&nbsp;&nbsp;&nbsp;&nbsp;Dezmond se glasno nasmeja i požuri da uzme salvetu i obriše bradu. Toliko se smejao da su ljudi za drugim stolovima pogledali prema njima, a Saks počeo da se brine. "Kakva ideja!" povika on i ponovo prsnu u smeh. "A ha ha! O, Saksifrejdže moj! Naučno rukovođenje, a?"
<BR>&nbsp;&nbsp;&nbsp;&nbsp;&nbsp;"A što da ne?" upita Saks tvrdoglavo. "Hoću da kažem, načela na kojima se zasniva ponašanje dominantnih vrsta u postojanom ekosistemu prilično su jasna, koliko se ja sećam. Kladim se da bi veće ekologa moglo da sastavi program koji bi stvorio postojano i mirno društvo."
<BR>&nbsp;&nbsp;&nbsp;&nbsp;&nbsp;"E, kad bi ti vladao svetom!" uzviknu Dezmond i ponovo se nasmeja. Spustio je čelo na sto i urlao.
<BR>&nbsp;&nbsp;&nbsp;&nbsp;&nbsp;"Ne samo ja."
<BR>&nbsp;&nbsp;&nbsp;&nbsp;&nbsp;"Ma, šalim se." Primirio se. "Poznato ti je da Vlad i Marina već godinama rade na svojim ekosistemima. Čak su od mene tražili da to koristim u trgovini između ilegalnih kolonija."
<BR>&nbsp;&nbsp;&nbsp;&nbsp;&nbsp;"Nisam to znao", reče Saks, iznenađen.
<BR>&nbsp;&nbsp;&nbsp;&nbsp;&nbsp;Dezmond zatrese glavom. "Moraš da budeš budniji, Sakse. Dole na jugu već decenijama živimo po načelima eko-ekonomije."
<BR>&nbsp;&nbsp;&nbsp;&nbsp;&nbsp;"Moraću da se pozabavim time."
<BR>&nbsp;&nbsp;&nbsp;&nbsp;&nbsp;"Da." Dezmond se široko iskezi, na ivici smeha. "Moraš još mnogo toga da naučiš."
<BR>&nbsp;&nbsp;&nbsp;&nbsp;&nbsp;Stiglo je jelo koje su poručili, sa bokalom soka od pomorandže, i Dezmond im napuni čaše. Kucnu svojom čašom o Saksovu i nazdravi: "Dobro došao u revoluciju!"
<BR>
<BR>&nbsp;&nbsp;&nbsp;&nbsp;&nbsp;Dezmond je pošao na jug, pošto je od Saksa izvukao obećanje da će ukrasti sve što bude mogao iz Biotika za Hiroko. "Treba da se vidim sa Nirgalom." Zagrlio je Saksa i otišao.
<BR>&nbsp;&nbsp;&nbsp;&nbsp;&nbsp;Prošlo je mesec i nešto dana, i Saks je za to vreme razmišljao o svemu što je saznao od Dezmonda i iz video emisija, polako razmatrajući stvar po stvar, bivajući sve zabrinutiji. Budio se svake noći i satima ostajao budan.
<BR>&nbsp;&nbsp;&nbsp;&nbsp;&nbsp;A onda, jednog jutra, posle mučne i jalove noći bez sna, zazujala je njegova pločica na zglobu. Bila je to Filis, koja je došla u grad zbog nekih sastanaka; htela je da iziđu na večeru.
<BR>&nbsp;&nbsp;&nbsp;&nbsp;&nbsp;Saks je pristao, pokazavši svoju iznenađenost i Stivenovo oduševljenje. Te večeri su se našli kod Antonija. Poljubili su se u evropskom maniru i pošli za konobarom do stola u uglu, sa pogledom na grad. Pojeli su obrok koji je Saks jedva primetio, pričajući bez reda o novostima u Šefildu i Biotiku.
<BR>&nbsp;&nbsp;&nbsp;&nbsp;&nbsp;Posle pite sa sirom pili su brendi. Saks nije žurio da pođe, a nije ni znao šta Filis još ima na umu. Nije ništa odavala i činilo se da se ni njoj ne žuri.
<BR>&nbsp;&nbsp;&nbsp;&nbsp;&nbsp;Onda se zavalila u stolicu i raspoloženo ga pogledala. "To si zaista ti, zar ne?"
<BR>&nbsp;&nbsp;&nbsp;&nbsp;&nbsp;Saks nagnu glavu kao da je ne razume.
<BR>&nbsp;&nbsp;&nbsp;&nbsp;&nbsp;Filis se nasmeja. "Priznajem, teško je poverovati. Nekada nisi bio ovakav, Sakse Rasele. Nisam mogla da sanjam da si tako dobar ljubavnik."
<BR>&nbsp;&nbsp;&nbsp;&nbsp;&nbsp;Saks nelagodno zažmiri i pogleda okolo. "Nadam se da to više govori o tebi nego o meni", reče sa Stivenovom bezbrižnošću. Okolni stolovi bili su prazni, a konobari su ih ostavli na miru. Ostalo je još pola sata do zatvaranja.
<BR>&nbsp;&nbsp;&nbsp;&nbsp;&nbsp;Filis se ponovo nasmeja, ali su joj oči ostale tvrde, i Saks odjednom shvati da je besna. Sigurno se osećala osramoćeno što ju je obmanuo čovek koga je poznavala osamdeset godina. A bila je besna zato što ju je svesno obmanuo. Kako i ne bi? Bio je to znak manjka poverenja, posebno od osobe koja je spavala sa njom. Njegovo ponašanje u Areni sada mu se vratilo, i bio je red na njega da se pita o čemu je reč. A opet, šta se tu moglo?
<BR>&nbsp;&nbsp;&nbsp;&nbsp;&nbsp;Setio se onog trenutka u liftu kada ga je poljubila, kada je bio u jednakom čudu. Tada je bio zatečen činjenicom da ga nije prepoznala, a sada zato što ga je prepoznala. U tome je bilo neke simetrije. I u oba navrata se prepustio sudbini.
<BR>&nbsp;&nbsp;&nbsp;&nbsp;&nbsp;"Nemaš ništa više da kažeš?" upita Filis.
<BR>&nbsp;&nbsp;&nbsp;&nbsp;&nbsp;On raširi ruke. "Ne znam kako ti je to palo na pamet."
<BR>&nbsp;&nbsp;&nbsp;&nbsp;&nbsp;Ponovo se nasmejala, ovaj put ljutito, i odmerila ga stisnutih usana. "Sada je tako očigledno", reč ona. "Napravili su ti novi nos i bradu, rekla bih. Ali oči su iste, kao i oblik glave. Čudno je to, šta čovek pamti, a šta ne."
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;U stvari, nije bila reč o zaboravljanju, već o nesposobnosti da se prizovu uspomene. Pretpostavljao je da se još nalaze negde, sačuvane.
<BR>&nbsp;&nbsp;&nbsp;&nbsp;&nbsp;"Ne mogu da se setim starog lica", reče Filis. "Za mene si uvek bio u laboratoriji, sa nosom u ekranu. Možda si nosio i beli laboratorijski mantil, koliko se prisećam. Kao neki džinovski laboratorijski pacov." Sada su joj oči svetlucale. "Ali si međuvremenu prilično dobro naučio da oponašaš čoveka, zar ne? Dovoljno dobro da obmaneš starog prijatelja kome se dopalo kako izgledaš."
<BR>&nbsp;&nbsp;&nbsp;&nbsp;&nbsp;"Nas dvoje nismo stari prijatelji."
<BR>&nbsp;&nbsp;&nbsp;&nbsp;&nbsp;"Ne", odseče ona, "rekla bih da nismo. Ti i tvoji stari prijatelji pokušali ste da me ubijete. Osim toga, tvoji prijatelji ubili su hiljade drugih ljudi, i razorili gotovo celu planetu. A jasno je da su još negde napolju, jer ti inače ne bi bio ovde, zar ne? U stvari, izgleda da su se posvuda uvukli, jer kada sam testirala DNK strukturu tvoje sperme, službene baze podataka PV-a vodile su te kao Stivena Lindholma. To me je privremeno skrenulo sa traga. Međutim, i dalje me je nešto kopkalo. Ono kada smo upali u onu pukotinu. To je odlučilo - podsetilo me je na nešto što se dogodilo dok smo bili na Antarktiku. Ti, Tatjana Demurova i ja bili smo na Nusbaum Rigelu kada se Tatjana spotakla i iščašila gležanj, a onda je počeo vetar, zahladnilo je i morali su da nas vrate helikopterom u bazu, i dok smo ih čekali, našao si neku vrstu lišaja..."
<BR>&nbsp;&nbsp;&nbsp;&nbsp;&nbsp;Saks odmahnu glavom, istinski iznenađen. "Ne sećam se toga." Godina provedena u obuci i odabiru bila je puna događaja, ali mu je sećanje na to vreme bilo sasvim mutno i zamagljeno, i nikako nije mogao da prizove taj događaj; bilo je teško poverovati da se uopšte zbio. Nije se sećao ni kako je sirota Tatjana Durova izgledala.
<BR>&nbsp;&nbsp;&nbsp;&nbsp;&nbsp;Obuzet mislima i u nastojanju da dozove sećanja na tu godinu, propustio je veliki deo onoga što je Filis govorila, ali se onda ponovo uključio: "...uporedila ponovo sa jednom od starih kopija u memoriji moje VI, i bio si uhvaćen."
<BR>&nbsp;&nbsp;&nbsp;&nbsp;&nbsp;"A možda se jedinice tvoje VI razlažu od starosti", reče on odsutno. "Otkriveno je da se elektronska kola kvare usled kosmičkog zračenja ako se povremeno ne osveže."
<BR>&nbsp;&nbsp;&nbsp;&nbsp;&nbsp;Prenebregla je ovaj slab pokušaj bacanja prašine u oči. "To znači da ljudi koji imaju sredstava da tako izmene baze podataka Prelazne vlade mogu da budu i te kako opasni. Bojim se da ne mogu da pustim da ovo prođe tek tako. Čak i kad bih htela."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Nisam sigurna. Zavisi od toga šta ćeš uraditi. Možda ću ti pružiti priliku da mi kažeš gde si se krio, sa kim, i šta se događa. Uostalom, u Biotiku si se pojavio tek pre godinu dana. Gde si bio pre toga?"
<BR>&nbsp;&nbsp;&nbsp;&nbsp;&nbsp;"Na Zemlji."
<BR>&nbsp;&nbsp;&nbsp;&nbsp;&nbsp;Njen osmeh krio je nešto zlobno. "Ako nastaviš u tom smislu, biću primorana da zatražim pomoć nekih mojih saradnika. U Kasei Valisu znam neke bezbednjake koji će umeti da ti osveže pamćenje."
<BR>&nbsp;&nbsp;&nbsp;&nbsp;&nbsp;"Ma, hajde."
<BR>&nbsp;&nbsp;&nbsp;&nbsp;&nbsp;"Doslovno mislim. Neće te tući da priznaš, niti išta slično. To je više stvar ekstrakcije. Uspavaju te, stimulišu hipokampus i amigdalu, i postave pitanja. I ljudi naprosto odgovaraju."
<BR>&nbsp;&nbsp;&nbsp;&nbsp;&nbsp;Saks se zamisli. Mehanizmi pamćenja još su bili slabo ispitana oblast, ali se sigurno moglo učiniti nešto primitivno sa delovima mozga za koje se znalo da su zaduženi za taj proces. Brza NMR, usmereni ultrazvuk i ko zna šta još. U svakom slučaju, nešto opasno...
<BR>&nbsp;&nbsp;&nbsp;&nbsp;&nbsp;"Pa?" reče Filis.
<BR>&nbsp;&nbsp;&nbsp;&nbsp;&nbsp;Zurio je u njen osmeh, tako besan i likujući. Arogantno keženje. Kroz um su mu proletale nevezane misli, slike bez reči: Dezmond, Hiroko, deca u Zigotu, kako viču: 'Zašto, Sakse, zašto?' Morao je da obuzdava mišiće lica da bi sakrio odvratnost koju je osećao prema njoj, odjednom naraslu u njemu kao plima. Možda je to ono što ljudi zovu mržnja.
<BR>&nbsp;&nbsp;&nbsp;&nbsp;&nbsp;Konačno pročisti grlo. "Mislim da bih radije rekao tebi."
<BR>&nbsp;&nbsp;&nbsp;&nbsp;&nbsp;Ona čvrsto klimnu glavom, kao da je to odluka koju bi i sama donela. Pogledala je okolo: restoran je sada bio potpuno opusteo, a konobari su sedeli za jednim stolom i pijuckali grapu. "Hajde", reče ona, "idemo u moj ured."
<BR>&nbsp;&nbsp;&nbsp;&nbsp;&nbsp;Saks klimnu glavom i ukočeno ustade. Desna noga bila mu je utrnula. Zašepao je za njom. Na izlazu poželeše konobarima laku noć i odoše.
<BR>&nbsp;&nbsp;&nbsp;&nbsp;&nbsp;Uđoše u lift, i Filis pritisnu dugme za podzemni nivo. Vrata se zatvoriše, i oni počeše da propadaju. Ponovo u liftu; Saks duboko udahnu, a onda naglo okrenu glavu, kao da je video nešto neobično na komandnoj tabli. Filis pogleda u tom pravcu i on je grčevitim pokretom udari pesnicom u vilicu. Ona udari u zid lifta i skljoka se na pod, ošamućena, hvatajući vazduh. Saks oseti strašan bol u zglobu desne šake. On pritisnu dugme za drugi sprat iznad podzemne železnice, gde se nalazio dugačak hodnik kroz Hant Mezu, sa prodavnicama koje su u to vreme bile zatvorene. Uhvati Filis ispod mišica i podiže je; bila je viša od njega, mlitava i teška, i kada su vrata lifta počela da se otvaraju, on se pripremi da zove u pomoć. Ali ispred vrata nije bilo nikoga, i on prebaci njenu ruku iza glave i odvuče je do kolica koja su se nalazila pored lifta u slučaju da neko poželi da se brzo proveze kroz mezu, ili da preveze teret. Prebacio ju je na zadnje sedište i ona zastenja, kao da dolazi sebi. On sede napred, nagazi pedalu gasa, i malo vozilo odzuja niz hodnik. Opazio je da teško diše i da se znoji.
<BR>&nbsp;&nbsp;&nbsp;&nbsp;&nbsp;Prošao je pored dva toaleta i zaustavio kolica. Filis skliznu sa sedišta na pod, stenjući sve glasnije. Uskoro će se osvestiti, ako već nije. On siđe i otrča da vidi jesu li vrata muškog toaleta otključana. Bila su, i on se vrati do kolica, pridignu Filis i prebaci je sebi na leđa. Zateturao se pod njenom težinom do vrata toaleta, gde je pusti da sklizne na pod; udarila je glavom o pod i utihnula. Otvorio je vrata i odvukao je unutra, zatvorio vrata i zaključao ih.
<BR>&nbsp;&nbsp;&nbsp;&nbsp;&nbsp;Seo je na pod toaleta pored nje, zadihan. Još je disala, a puls joj je bio slab, ali pravilan. Činilo se da je sa njom sve u redu; bila je samo još dublje u nesvesti nego posle njegovog udarca. Koža joj je bila bleda i vlažna, usta otvorena. On oseti sažaljenje prema njoj, ali se onda seti njene pretnje da će ga predati tehničarima službe bezbednosti, da iščupaju njegove tajne. Koristili su se usavršenim postupcima, ali to je ipak bilo mučenje. A da su uspeli u tome, saznali bi za utočišta na jugu, i za sve drugo. Čim bi dobili predstavu o onome što zna, lako bi iz njega izvukli pojedinosti; bilo bi nemoguće odupreti se kombinaciji narkotika i modifikacije ponašanja.
<BR>&nbsp;&nbsp;&nbsp;&nbsp;&nbsp;A i sama Filis znala je previše. Činjenica da je imao tako vešto izrađen lažni ID ukazivala je na čitavu infrastrukturu koja je dotle bila neotkrivena. Kada bi se saznalo za njeno postojanje, verovatno ne bi bilo teško uništiti je. Hiroko, Dezmonda, Spensera, koji je bio duboko u sistemu u Kasei Valisu, potpuno izložen... Nirgala i Džeki, Pitera, En... sve njih. Samo zato što nije bio dovoljno pametan da izbegne glupu i zlu ženu kakva je bila Filis.
<BR>&nbsp;&nbsp;&nbsp;&nbsp;&nbsp;Osvrnuo se po toaletu. Bio je dovoljno prostran da se smeste dve kabine, jedna sa WC-om i druga sa umivaonikom, ogledalom i uobičajenim automatima na zidu: za pilule sterilnosti i gasove za zabavu. Zurio je u ove poslednje, zadržavajući dah i razmišljajući. Prevrćući planove u glavi, šaputao je uputstva veštačkoj inteligenciji u pločici na zglobu. Dezmond mu je dao neke vrlo razorne virusne programe, i on priključi svoju pločicu na Filisinu i sačeka da se završi prenos podataka. Uz malo sreće uspeće da razori čitav njen sistem: personalni odbrambeni programi bezbednjaka nisu se mogli meriti sa Dezmondovim virusnim programima, za koje je ovaj tvrdio da su vojnog porekla.
<BR>&nbsp;&nbsp;&nbsp;&nbsp;&nbsp;Ali tu je bila i Filis. Gasovi za zabavu u zidnom automatu bili su uglavnom azotni oksid, u pojedinačnim inhalatorima sa po dva ili tri kubna metra gasa. Površina prostorije je, po njegovoj proceni, bila oko trideset pet do četrdeset kubnih metara. Rešetka ventilacije bila je uz samu tavanicu, i mogla se blokirati papirnim ubrusom za ruke, namotanim u rolnu pored umivaonika.
<BR>&nbsp;&nbsp;&nbsp;&nbsp;&nbsp;Gurnuo je platne kartice u automat i kupio celokupnu količinu gasa u njemu: dvadeset bočica džepne veličine, sa maskama za nos i usta. Azotni oksid biće nešto teži od vazduha u Barouzu.
<BR>&nbsp;&nbsp;&nbsp;&nbsp;&nbsp;Iz pregrade za ključeve na pločici izvadio je minijaturne makaze i odsekao široku traku papirnog ubrusa. Popeo se na kazan toaleta i pokrio ventilacionu rešetku, zatiskujući proreze papirom. Nije sve pokrio, ali su otvori bili mali. Sišao je i otišao do vrata. Između vrata i poda bilo je gotovo čitav centimetar prostora. Ustao je i odsekao još ubrusa. Filis je hrkala. Vratio se do vrata, otvorio ih, išutirao bočice napolje i izišao za njima. Još jednom je pogledao Filis, ispruženu na podu, i zatvorio vrata. Nagurao je hartiju ispod vrata, ostavivši samo mali otvor u jednom uglu. Zatim je, pogledavši uz i niz hodnik, seo na pod, uzeo jednu bočicu, prislonio elastičnu masku na otvor koji je ostavio, i ispraznio sadržaj bočice u toalet. Ponovo je radnju dvadeset puta, trpajući bočice u džepove dok ih nije napunio, a zatim u vrećicu koju je napravio od komada ubrusa. Ustao je, otišao do vozila i seo za volan. Dao je gas, i kolica su pojurila uz trzaj, suprotan naglom zaustavljanju koje je svalilo Filis na pod. To mora da je bolelo.
<BR>&nbsp;&nbsp;&nbsp;&nbsp;&nbsp;Onda je zaustavio kolica, izvukao se i otrčao nazad do toaleta, zveckajući bočicama u džepovima. Trgnuo je vrata, zaustavio dah i ušao, zgrabio Filis za zglobove nogu i izvukao je u hodnik, na vazduh. Još je disala, a na licu je imala slab osmejak. Saks potisnu želju da je ritne i otrča nazad do kolica.
<BR>&nbsp;&nbsp;&nbsp;&nbsp;&nbsp;Odvezao se punom brzinom do drugog kraja Hant Meze, a odatle sišao liftom do nivoa podzemne. Ušao je u prvi voz i prešao njim ceo put do drugog kraja grada i Južne stanice. Primetio je da mu drhte ruke, a ona dva zgloba na desnoj šaci bila su mu otečena i modra. I vraški su bolela.
<BR>&nbsp;&nbsp;&nbsp;&nbsp;&nbsp;Na stanici je kupio kartu za putovanje na jug, ali kada ju je predao, zajedno sa svojim ID-om, službeniku na ulazu u peron, čovekove oči se raširiše, i on i njegove kolege izvukoše pištolje i rekoše mu da je uhapšen, nervozno tražeći pomoć od ljudi u susednoj prostoriji. Filis se očigledno brže osvestila nego što je očekivao.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
