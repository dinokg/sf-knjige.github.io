<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Vetar je u tami bio čista buka začinjena nepravilnim podrhtavanjem rovera na krutim amortizerima. Vetar je tako snažno naletao na vozilo da je povremeno po nekoliko sekundi pritiskao amortizere, a vozilo uzalud nastojalo da se ispravi na oprugama, kao životinja koja se bori da izroni sa dna bujice. Nalet bi onda popustio i vozilo bi žestoko poskočilo nazad. "Hoćemo li uopšte moći da hodamo?" upita Maja.
<BR>&nbsp;&nbsp;&nbsp;&nbsp;&nbsp;"Mmm." Mišel je i ranije bio napolju na jakom vetru, ali se po mraku nije moglo odrediti da li je ovaj bio gori ili nije. Izgledalo je da jeste, a anemometar rovera sada je beležio udare i do 230 kilometara na sat, ali se u okrilju njihove male meze nije znalo da li je bilo i jačih.
<BR>&nbsp;&nbsp;&nbsp;&nbsp;&nbsp;Proverio je i merač prašine, i nije bio iznenađen kada je video da se podigla prava peščana oluja. "Hajde da se odvezemo bliže", reče Maja. "Brže ćemo stići, a i lakše ćemo premestiti vozilo."
<BR>&nbsp;&nbsp;&nbsp;&nbsp;&nbsp;"Dobra zamisao."
<BR>&nbsp;&nbsp;&nbsp;&nbsp;&nbsp;Seli su za komande rovera i pošli. Izvan zaklona meze vetar je bio strahovito snažan. Ljuljanje je u jednom trenutku bilo tako ozbiljno da su se uplašili da će se prevrnuti, i da su bili bočno okrenuti vetru, možda i bi; ovako, sa vetrom u leđa, napredovali su brzinom od petnaest kilometara na sat umesto deset, i motor je nezadovoljno brujao, sprečavajući vozilo da ne jurne još većom brzinom. "Vetar je prejak, zar ne?" upita Maja.
<BR>&nbsp;&nbsp;&nbsp;&nbsp;&nbsp;"Mislim da Kojot više ne može da ga kontroliše."
<BR>&nbsp;&nbsp;&nbsp;&nbsp;&nbsp;"Gerilska klimatologija", frknu Maja. "Taj čovek je uhoda, sigurna sam.
<BR>&nbsp;&nbsp;&nbsp;&nbsp;&nbsp;"Mislim da nije."
<BR>&nbsp;&nbsp;&nbsp;&nbsp;&nbsp;Kamere su pokazivale samo crnu bujicu bez zvezda. VI vozila vodila ih je naslepo, a mapa na ekranu pokazivala ih je na dva kilometra od najjužnijeg šatora na spoljnjoj obali. "Bolje da odavde nastavimo peške", reče Mišel.
<BR>&nbsp;&nbsp;&nbsp;&nbsp;&nbsp;"Kako ćemo posle pronaći vozilo?"
<BR>&nbsp;&nbsp;&nbsp;&nbsp;&nbsp;"Moraćemo da izvučemo Arijadnin konac."
<BR>&nbsp;&nbsp;&nbsp;&nbsp;&nbsp;Obukli su hodače i ušli u komoru. Kada su se otvorila spoljnja vrata, sav vazduh pojuri napolje, silovito ih povukavši za sobom. Vetar je vrištao iza dovratka.
<BR>&nbsp;&nbsp;&nbsp;&nbsp;&nbsp;Zakoračiše iz komore, i vetar ih strašnom snagom zahvati u leđa. Mišel se nađe na kolenima i šakama, jedva nazirući Maju kroz prašinu, u istom položaju pred njega. On posegnu u komoru i uze kalem sa niti u jednu ruku, a drugom stegnu Majinu šaku. Zatim prikači kalem na podlakticu.
<BR>&nbsp;&nbsp;&nbsp;&nbsp;&nbsp;Posle nekoliko opreznih proba, zaključili su da će moći da stoje ako budu duboko pognuti napred, sa šlemovima u visini struka i podignutim rukama, spremni da pridrže jedno drugo ako ih obori vetar. Polako pođoše napred, savijajući se kada su najjači udari onemogućavali da se stoji uspravno. Kojotov vetar zaista je postao prejak. Ali tu se ništa nije moglo. Bar je bilo sigurno da se žitelji šatora u Kaseiju neće vrzmati okolo.
<BR>&nbsp;&nbsp;&nbsp;&nbsp;&nbsp;Novi nalet ponovo ih obori na kolena, i Mišel pusti da vetar briše preko njega. S mukom je uspevao da se ne otkotrlja. Njegova pločica bila je spojena sa Majinom telefonskim kablom, i on reče: "Majo, jesi li dobro?"
<BR>&nbsp;&nbsp;&nbsp;&nbsp;&nbsp;"Da. A ti?"
<BR>&nbsp;&nbsp;&nbsp;&nbsp;&nbsp;"Nije loše."
<BR>&nbsp;&nbsp;&nbsp;&nbsp;&nbsp;Nije joj rekao da mu se čini da ima rupu na rukavici, na palcu. Stegnuo je pesnicu, osećajući kako mu se hladnoća širi na zglob šake. Pa, bar neće odmah nastati promrzlina kao nekada, niti uboj od pada pritiska. Uzeo je zakrpu za odelo iz pregrade na pločici i zalepio je.
<BR>&nbsp;&nbsp;&nbsp;&nbsp;&nbsp;"Mislim da je bolje da ostanemo u ovom položaju."
<BR>&nbsp;&nbsp;&nbsp;&nbsp;&nbsp;"Ali ne možemo da prepuzimo dva kilometra!"
<BR>&nbsp;&nbsp;&nbsp;&nbsp;&nbsp;"Možemo, ako moramo."
<BR>&nbsp;&nbsp;&nbsp;&nbsp;&nbsp;"Mislim da nećemo morati. Samo ostani nisko, i budi spremna da se spustiš."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Ponovo su ustali, povili se i oprezno pošli dalje. Oko njih je zapanjujućom brzinom proletala crna prašina. Mišelov navigacioni prikaz, smešten nisko ispred usta, osvetljavao mu je vizir; najbliži šator još je bio kilometar daleko, a zelene brojke sata su, na njegovo zaprepašćenje, pokazivale 11:15:16 - bili su napolju već jedan sat. Zavijanje vetra otežavalo mu je da čuje Maju, iako mu je interkom bio pored samog uha. Preko, na unutrašnjoj obali, Kojot i ostali, zajedno sa grupama Crvenih, verovatno su se spremali da upadnu u naselja - ali to nikako nije mogao da proveri. Morali su da se oslone na veru da strašni naleti vetra nisu zaustavili taj deo akcije, ili ga previše usporili.
<BR>&nbsp;&nbsp;&nbsp;&nbsp;&nbsp;Bilo je teško vući se napred presamićen, povezan telefonskim kablom. Vreme je prolazilo, a Mišela su sve više bolela bedra i krsta. A onda je njihov navigacioni prikaz konačno pokazao da su se sasvim približili najjužnijem šatoru. Uopšte ga nisu videli. Vetar je postao jači nego ikad, pa su ipak morali da prepuze poslednjih par stotina metara, preko bolno tvrde stene. Brojevi na satu zamrzli su se na 12:00:00. Ubrzo posle toga sudariše se sa betonskom ivicom temelja šatora. "K'o švajcarski sat", šapnu Mišel. Spenser ih je očekivao u vremenskom pomaku, i mislili su da će morati da ga čekaju kod zida. On nežno položi ruku na spoljnji sloj šatora. Bio je veoma zategnut, vibrirajući uporedo sa naletima vetra. "Spremna?"
<BR>&nbsp;&nbsp;&nbsp;&nbsp;&nbsp;"Da", reče Maja napeto.
<BR>&nbsp;&nbsp;&nbsp;&nbsp;&nbsp;Mišel izvadi mali vazdušni pištolj iz džepa na boku. Osetio je da Maja radi isto. Pištolji su bili korišćeni sa različitim dodacima, za razne poslove, od ukucavanja eksera do vakcinisanja; sada su nameravali da ih upotrebe da probiju čvrst i elastičan materijal šatora.
<BR>&nbsp;&nbsp;&nbsp;&nbsp;&nbsp;Isključili su kabl koji ih je spajao i prislonili pištolje uz zategnuti, vibrirajući, nevidljivi zid. Opališe zajedno, na dodir laktovima.
<BR>&nbsp;&nbsp;&nbsp;&nbsp;&nbsp;Ništa se ne dogodi. Maja uključi telefonski kabl u pločicu. "Možda ćemo morati da ga rasečemo."
<BR>&nbsp;&nbsp;&nbsp;&nbsp;&nbsp;"Možda. Hajde da spojimo pištolje i da pokušamo ponovo. Ovaj materijal je jak, ali uz ovaj vetar..."
<BR>&nbsp;&nbsp;&nbsp;&nbsp;&nbsp;Isključiše vezu, pripremiše se i ponovo opališe - nešto im povuče ruke preko betonske ograde i oni naleteše na zid. Glasni tresak proprati drugi, tiši, a zatim narastajuća rika i nizovi eksplozija. Sva četiri sloja šatora su se ljuštila, između dva nosača, a verovatno i dalje duž čitave južne strane, što će sigurno razneti celu konstrukciju. Između mutno osvetljenih zgrada ispred njih letela je prašina. Prozori su se gasili jer su zgrade ostajale bez struje; ponegde kao da su pucali prozori zbog gubitka pritiska, iako sve to nije bilo ni približno opasno kao što je nekada bilo.
<BR>&nbsp;&nbsp;&nbsp;&nbsp;&nbsp;"Jesi' dobro?" reče Mišel preko interkoma. Čuo je kako Maja usisava vazduh kroz zube. "Povredila sam ruku", reče ona. Kroz riku vetra čulo se prodorno pištanje sirena. "Hajde da nađemo Spensera", reče ona promuklo. Podiže se i vetar je silovito baci preko ograde, i Mišel požuri za njom, teško pade unutra i zakotrlja se pravo u nju. "Hajde", reče ona. Zateturaše se u zatvorski grad Marsa.
<BR>
<BR>&nbsp;&nbsp;&nbsp;&nbsp;&nbsp;Unutar šatora vladao je haos. Prašina je pretvorila vazduh u neku vrstu crnog želea, koji je tekao ulicom u fantastično brzoj struji, vrišteći tako prodorno da su Mišel i Maja jedva čuli jedno drugo, iako su ponovo uključili telefonsku vezu. Pad pritiska razbio je neke prozore i oštetio zid, tako da su ulice bile posute krhotinama stakla i komadima betona. Išli su bok uz bok, pri svakom koraku ispitujući tlo ispred sebe, često se dodirujući rukama da se uvere u prisustvo onog drugog. "Uključi svoj IC vizir", predloži mu Maja.
<BR>&nbsp;&nbsp;&nbsp;&nbsp;&nbsp;Mišel je posluša. Infracrvena slika bila je košmarna: razorene zgrade tinjale su kao zelene vatre.
<BR>&nbsp;&nbsp;&nbsp;&nbsp;&nbsp;Stigli su do velike središnje zgrade u kojoj su po Spenserovom obaveštenju držali Saksa, i videli da je i ona jarko zelene boje duž jednog zida. Nadali su se da podzemna klinika, gde je Spenser rekao da su odveli Saksa, ima zaštitne pregrade; ako ne, njihov pokušaj spasavanja možda je već ubio njihovog prijatelja. Sasvim moguće, oceni Mišel; površinski spratovi zgrade bili su razoreni.
<BR>&nbsp;&nbsp;&nbsp;&nbsp;&nbsp;Biće teško spustiti se na niže nivoe. Verovatno je postojalo stepenište koje je služilo kao komora za slučaj opasnosti, ali neće biti lako pronaći ga. Mišel se uključi na opštu frekvenciju, i oslušnu panična svedočenja o nevoljama duž cele doline; šator iznad manjeg od dva kratera bio je raznesen, i čuli su se pozivi u pomoć. Maja reče preko telefona: "Hajde da se sakrijemo i sačekamo hoće li neko izići."
<BR>&nbsp;&nbsp;&nbsp;&nbsp;&nbsp;Legli su iza zida i čekali, donekle zaštićeni od vetra. Onda se ispred njih s treskom otvoriše vrata i prilike u hodačima pojuriše niz ulicu i nestadoše. Kada su se izgubile iz vida, Maja i Mišel odoše do vrata i uđoše.
<BR>&nbsp;&nbsp;&nbsp;&nbsp;&nbsp;Bio je to hodnik, još bez vazduha, ali su svetla bila upaljena, a ploča u zidu bila je osvetljena crvenim sijalicama. Bila je to komora za slučaj opasnosti, i oni brzo zatvoriše spoljnja vrata da bi uspostavili pritisak u nevelikom prostoru. Stali su ispred unutrašnjih vrata i pogledali jedno drugo kroz prašnjave vizire. Mišel obrisa svoj viriz rukavicom i slegnu ramenima. Tamo u roveru razmatrali su ovaj trenutak, presudan za operaciju, ali se malo toga moglo predvideti ili planirati; taj trenutak je sada došao, i Mišelovim venama jurila je krv kao da je goni onaj vetar napolju.
<BR>&nbsp;&nbsp;&nbsp;&nbsp;&nbsp;Isključili su telefonski kabl i izvadili električne pištolje koje im je dao Kojot iz džepova na boku. Mišel pritisnu pločicu za otvaranje vrata, i ova se uz šištanje otvoriše. Tamo ih dočekaše tri čoveka u odelima, ali bez šlemova, uplašenih lica. Mišel i Maja ih pogodiše i ovi popadaše, grčeći se. Eto mu munja iz prstiju.
<BR>&nbsp;&nbsp;&nbsp;&nbsp;&nbsp;Odvukoše ovu trojicu u jednu pobočnu sobu i zaključaše ih unutra. Mišel se pitao da li je električno punjenje bilo prejako; u tom slučaju je obično dolazilo do srčane aritmije. Telo kao da mu je bilo preveliko za hodač i bilo mu je veoma toplo, bio je zadihan i izuzetno nervozan. Maja se, izgleda, osećala slično i išla je napred niz hodnik, gotovo trčeći. Hodnik odjednom utonu u mrak. Maja uključi svetiljku na šlemu; stali su da prate prašnjavu kupu svetlosti do trećeg sprata u levom krilu zgrade, gde je Spenser rekao da drže Saksa. Vrata su bila zaključana.
<BR>&nbsp;&nbsp;&nbsp;&nbsp;&nbsp;Maja uze malo eksplozivno punjenje iz džepa na boku i pričvrsti ga na kvaku i bravu, pa se udaljiše nekoliko metara niz hodnik. Detonirala je punjenje i vrata odleteše napolje, izbačena pritiskom vazduha iznutra. Utrčaše unutra i zatekoše dvojicu ljudi kako pokušavaju da pričvrste šlemove na odela; opazivši Mišela i Maju, jedan od njih posegnu za futrolom na pojasu, a drugi požuri prema konzoli za stolom, ali obojica zakasniše, ometeni potrebom da stave šlemove, i dvoje uljeza pogodiše ih i oboriše.
<BR>&nbsp;&nbsp;&nbsp;&nbsp;&nbsp;Maja se vrati i zatvori vrata za njima. Pođoše kroz novi hodnik, poslednji. Stigoše do vrata u drugu prostoriju, i Mišel pokaza na njih. Maja podiže pištolj, držeći ga obema rukama, i klimnu glavom. Mišel ritnu vrata i ona se otvoriše; Maja pojuri unutra, a on za njom. Pored nečega što je podsećalo na operacioni sto stajala je prilika u odelu i pod šlemom, radeći nešto na glavi čoveka koji je besvesno ležao na stolu. Maja nekoliko puta opali u stojeću priliku i ona se sruši kao pod udarcima pesnica i zakotrlja se po podu, potresana mišićnim grčevima.
<BR>&nbsp;&nbsp;&nbsp;&nbsp;&nbsp;Njih dvoje požuriše do čoveka na stolu. Bio je to Saks, iako Mišel nije mogao da ga prepozna po licu, koje je bilo samrtna maska, modrih očiju i zdrobljenog nosa. Nadali su se da je samo u nesvesti. Uzeše da ga oslobode kaiševa. Na obrijanoj glavi bile su mu na nekoliko mesta pričvršćene elektrode, i Maja ih naprosto otrgnu, od čega Mišela prođe jeza. On izvadi tanki kombinezon iz džepa na boku i poče da ga navlači na Saksove nepomične noge i torzo, grub u žurbi, ali Saks ni ne zastenja. Maja mu priđe s leđa i izvadi zaštitnu kapuljaču i mali rezervoar iz njegovog ranca, pa sve to pričvrstiše na Saksovo odelo, i pustiše vazduh.
<BR>&nbsp;&nbsp;&nbsp;&nbsp;&nbsp;Maja je tako grčevito stezala Mišelov zglob da se ovaj pobojao da će mu popucati kosti. Uključila je kabl u njegovu pločicu. "Je li živ?"
<BR>&nbsp;&nbsp;&nbsp;&nbsp;&nbsp;"Mislim da jeste. Hajde da ga iznesemo odavde, a to ćemo utvrditi kasnije."
<BR>&nbsp;&nbsp;&nbsp;&nbsp;&nbsp;"Vidi šta su mu uradili s licem. Fašističke ubice."
<BR>&nbsp;&nbsp;&nbsp;&nbsp;&nbsp;Osoba na podu, žena, poče da se budi, i Maja odjuri do nje i snažno je ritnu u stomak. Onda se nagnu i pogleda u vizir, pa opsova iznenađenim glasom. "To je Filis."
<BR>&nbsp;&nbsp;&nbsp;&nbsp;&nbsp;Mišel povuče Saksa iz sobe i niz hodnik. Maja im se pridruži. Neko iskoči pred njih i Maja podiže pištolj, ali joj Mišel gurnu ruku u stranu - bio je to Spenser Džekson, prepoznao ga je po očima. Spenser nešto reče, ali nisu mogli da ga čuju zbog šlemova. On to vide i povika: "Hvala Bogu da ste stigli! Bili su završili s njim - spremali su se da ga ubiju!"
<BR>&nbsp;&nbsp;&nbsp;&nbsp;&nbsp;Maja reče nešto na ruskom, otrča nazad do sobe i ubaci nešto unutra, pa se trkom vrati do njih. Eksplozija izbaci dim i krš iz sobe, zasuvši zid naspram vrata.
<BR>&nbsp;&nbsp;&nbsp;&nbsp;&nbsp;"Ne!" jeknu Spenser. "Ono je bila Filis!"
<BR>&nbsp;&nbsp;&nbsp;&nbsp;&nbsp;"Znam", doviknu Maja opako, ali Spenser nije mogao da je čuje.
<BR>&nbsp;&nbsp;&nbsp;&nbsp;&nbsp;"Dođite", navaljivao je Mišel, podižući Saksa na ruke. Pokaza Spenseru da stavi šlem. "Idemo dok još možemo." Činilo se da ga niko nije čuo, ali Spenser namesti šlem i priđe da mu pomogne da ponesu Saksa niz hodnik i uz stepenice na površinu.
<BR>&nbsp;&nbsp;&nbsp;&nbsp;&nbsp;Napolju je bilo bučnije nego pre i podjednako mračno. Po zemlji su se kotrljali predmeti ili leteli kroz vazduh. Mišel opali za vizirom koji ga je oborio.
<BR>&nbsp;&nbsp;&nbsp;&nbsp;&nbsp;Posle toga bio je dva koraka iza svega što se događalo. Maja je uključila kabl u Spenserovu pločicu i zasiktala naređenja obojici, tvrdim i preciznim glasom. Odvukli su Saksa do zida šatora i preko, i neko vreme puzali tamo-amo dok nisu pronašli kalem za koji je bila privezana Arijadnina nit.
<BR>&nbsp;&nbsp;&nbsp;&nbsp;&nbsp;Bilo im je odmah jasno da neće moći da hodaju uz vetar. Morali su da puze na kolenima i šakama, onaj u sredini sa Saksom na leđima, a dvoje sa obe strane, pomažući mu. Vukli su se napred, prateći nit; bez nje bi im bilo nemoguće da pronađu rover. Zahvaljujući niti, napredovali su pravo prema cilju, kolena i šaka sve više utrnulih od hladnoće. Mišel je zurio u crnu struju prašine i peska ispod vizira. Malo posle shvati da mu je vizir gadno izgreban.
<BR>&nbsp;&nbsp;&nbsp;&nbsp;&nbsp;Zastali su da predahnu kada je Saksa trebalo da preuzme drugi nosilac. Pošto je predao Saksa, Mišel klonu, dahćući, naslonivši vizir na tlo, tako da je prašina strujala preko njega. Osećao je ukus crvene prašine na jeziku, gorak, slan i sumporast - ukus marsovskog straha, marsovske smrti - ili samo ukus svoje krvi; nije znao koje je od ovoga. Buka je bila prejaka da bi mogao da misli, boleo ga je vrat, u ušima mu je zvonilo, pred očima su mu se uvijali crveni crvi, a mali crveni narod konačno je prestao da se krije i došao je da igra pred njim. Osećao je da je na ivici svesti. U jednom trenutku pomislio je da će povratiti, što je bilo opasno ako se dogodi u šlemu, i celo telo mu se zgrčilo da obuzda nagon, uz strašan, znojav bol u svakom mišiću, svakoj ćeliji. Posle duge borbe nagon popusti.
<BR>&nbsp;&nbsp;&nbsp;&nbsp;&nbsp;Puzali su dalje. U tom nemom i mučnom naprezanju prošao je sat, zatim još jedan. Utrnulost u Mišelovim kolenima zamenili su oštri, prodorni bolovi. Povremeno su samo ležali na zemlji, čekajući da prođe neki posebno divlji nalet vetra. Bilo je upadljivo kako je čak i pri uraganskim brzinama vetar duvao u pojedinačnim udarima; nije to bio neprestani pritisak, već nizovi strašnih naleta. Toliko su dugo ležali ničice čekajući da prestanu ovi udarci čekića da su imali vremena da se dosađuju, da odlutaju mislima, da odremaju. Činilo im se da će ih u tome zateći zora. Ali Mišel onda opazi razlivene brojke sata na viziru - bilo je tek 3:30 posle ponoći. Nastaviše da puze.
<BR>
<BR>&nbsp;&nbsp;&nbsp;&nbsp;&nbsp;A onda se nit podiže, i nađoše se pred vratima komore rovera, za koja je Arijadnina nit bila vezana. Presekoše je i obnevidelo uvukoše Saksa u komoru i popeše se za njim. Zatvoriše spoljnja vrata i pustiše vazduh. Pod komore bio je pokriven debelim slojem peska, a ventilator pumpe kovitlao je prašinu, muteći jarko osvetljeni vazduh. Trepćući, Mišel se zagleda u mali vizir Saksove kapuljače; činilo mu se da gleda u ronilačku masku i nije zapažao nikakav znak života.
<BR>&nbsp;&nbsp;&nbsp;&nbsp;&nbsp;Kada su se unutrašnja vrata otvorila, skinuli su šlemove, čizme i odela, odšepali u rover i brzo zatvorili vrata da ne uđe prašina. Mišelovo lice bilo je vlažno, i kada ga je obrisao, opazio je da je to krv, jarkocrvena u blistavom osvetlenju kabine. Krvario je iz nosa. Iako je svetlost u kabini bila oštra, periferni vid bio mu je zamagljen, a prostorija je bila nestvarno mirna i tiha. Maja je imala gadnu posekotinu preko boka, a koža oko nje već je bila pobelela od mraza. Spenser je izgledao iscrpljeno, neozleđen, ali očigledno veoma potresen. Smaknuo je Saksovu kapuljaču, ne prestajući da govori. "Nisi smela onako da čupaš one sonde, mogla si da ga povrediš! Trebalo je da me sačekate, ako niste znali šta da radite!"
<BR>&nbsp;&nbsp;&nbsp;&nbsp;&nbsp;"Nismo znali hoćeš li doći", reče Maja. "Kasnio si."
<BR>&nbsp;&nbsp;&nbsp;&nbsp;&nbsp;"Ali ne toliko! Nije bilo potrebe da onako paničite!"
<BR>&nbsp;&nbsp;&nbsp;&nbsp;&nbsp;"Nismo paničili!"
<BR>&nbsp;&nbsp;&nbsp;&nbsp;&nbsp;"Zašto ste ga onda onako iščupali odande? I zašto si ubila Filis?"
<BR>&nbsp;&nbsp;&nbsp;&nbsp;&nbsp;"Zato što je bila mučiteljka i ubica!"
<BR>&nbsp;&nbsp;&nbsp;&nbsp;&nbsp;Spenser snažno odmahnu glavom. "Bila je sužanj kao i Saks."
<BR>&nbsp;&nbsp;&nbsp;&nbsp;&nbsp;"Nije!"
<BR>&nbsp;&nbsp;&nbsp;&nbsp;&nbsp;"Ti to ne znaš. Ubila si je samo zato što ti je tako izgledalo! Nisi ništa bolja od njih."
<BR>&nbsp;&nbsp;&nbsp;&nbsp;&nbsp;"Zajebi! Oni su ti koji nas muče! Nisi ih sprečio, pa smo morali mi!"
<BR>&nbsp;&nbsp;&nbsp;&nbsp;&nbsp;Psujući na ruskom, Maja ode do vozačevog sedišta i upali motor. "Pošalji poruku Kojotu", oštro naredi Mišelu.
<BR>&nbsp;&nbsp;&nbsp;&nbsp;&nbsp;Mišel pokuša da se seti kako se rukuje radiom. Ruka mu otkuca niz koji je aktivirao poruku da imaju Saksa. Onda se vrati Saksu, koji je ležao na kauču, plitko dišući. Bio je u šoku. Delovi skalpa bili su mu obrijani. I njemu je krvario nos. Spenser mu nežno obrisa krv, odmahujući glavom. "Koriste NMR i usmereni ultrazvuk", reče tupo. "Izvući ga tako naglo iz toga, moglo je..." Zatrese glavom.
<BR>&nbsp;&nbsp;&nbsp;&nbsp;&nbsp;Saksov puls bio je slab i nepravilan. Mišel poče da mu svlači odelo, posmatrajući sopstvene ruke kako se kreću kao morske zvezde; bile su nezavisne od njegove volje, i imao je utisak da pokušava da upotrebi pokvarene telekomande. Ošamućen sam, pomisli. Imao sam potres mozga. Osećao je mučninu. Spenser i Maja vikali su jedno na drugo, sve žešće, a on nije mogao da shvati zašto.
<BR>&nbsp;&nbsp;&nbsp;&nbsp;&nbsp;"Bila je kučka!"
<BR>&nbsp;&nbsp;&nbsp;&nbsp;&nbsp;"Kad bi ljude ubijali zato što su kučke, ti nikada ne bi živa napustila Ares!"
<BR>&nbsp;&nbsp;&nbsp;&nbsp;&nbsp;"Prestanite", naredi on slabim glasom. "Oboje." Nije sasvim razumeo ono što su govorili, ali je bez sumnje posredi bila svađa, i znao je da mora da se umeša. Maja je vikala i jecala, van sebe od besa i bola. Spenser je vikao na nju, drhteći celim telom. Saks je još bio bez svesti. Izgleda da ću morati ponovo da počnem sa psihoterapijom, pomisli Mišel, i zakikota se. Uspeo je da se dovuče do vozačevog sedišta i sad je pokušavao da prepozna pojedinosti na kontrolnoj tabli koja je mutno pulsirala naspram uskovitlane crne prašine s one strane vetrobrana. "Vozi", nemoćno se obrati Maji. Bila je na sedištu pored njegovog, silovito ridajući, stežući šakama volan. Mišel joj položi ruku na rame i ona je otrese; ruka mu odlete kao da je vezana za žicu, a on zamalo da padne sa sedišta. "Ostavi priču za kasnije", reče. "Šta je bilo, bilo je. Sada moramo da pođemo kući."
<BR>&nbsp;&nbsp;&nbsp;&nbsp;&nbsp;"Mi nemamo kuću", zareža Maja.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
