<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Maja Katarina Tojtovna probudila se u lošem raspoloženju, uznemirena snom koji se potrudila da zaboravi dok je ustajala. Kao puštanje vode prilikom jutarnjeg odlaska u kupatilo. Snovi su bili opasni. Obukla se okrenuta leđima malom ogledalu iznad umivaonika, i sišla u trpezariju. Ceo Sabiši bio je izgrađen u osobenom marsovsko-japanskom stilu, tako da je njen kvart imao izgled budističke bašte, sav u borovima i mahovini između uglačanih ružičastih stena. Njegova lepota bila je u čistoti koja je Maji bila neprijatna, kao da želi da istakne njene bore. Nastojala je da je ne primećuje i usredsredila se na doručak. Ubistvena dosada svakodnevnih radnji. Za susednim stolom su Vlad, Ursula i Marina doručkovali sa grupom sabišijanskih iseija. Sabišijanci su imali obrijane glave i podsećali su, u svojim radnim kombinezonima, na budističke monahe. Jedan od njih uključi mali ekran iznad stola, na kome su išle zemaljske vesti, program metanacionalke iz Moskve, sa istim odnosom prema stvarnosti kakav je imala nekadašnja Pravda. Neke stvari nikad se nisu menjale. Vesti su bile na engleskom jeziku, a glas koji ih je čitao govorio ga je bolje nego ona koja ga je koristila više od veka. "Slede događaji ovog dana, 5. avgusta 2114."
<BR>&nbsp;&nbsp;&nbsp;&nbsp;&nbsp;Maja se ukoči na stolici. U Sabišiju je bio L 246, uoči perihela - četvrti dan drugog novembra - dani su bili kratki, noći pretople za ovo doba 44. marsovske godine. Maja već godinama nije imala pojma koji je datum na Zemlji. Danas bi joj tamo bio rođendan. Njen... morala je da izračuna... 130. rođendan.
<BR>&nbsp;&nbsp;&nbsp;&nbsp;&nbsp;Odjednom osetivši mučninu, ona iskrivi lice i baci načeti hlepčić na tanjir, pa se zagleda u njega. Misli su joj proletale glavom kao preplašene ptice; nije uspevala da ih prati, i bilo joj je isto kao da ih nema. Šta znači ova užasna, neprirodna starost? Zašto su baš u ovom trenutku morali da uključe televizor?
<BR>&nbsp;&nbsp;&nbsp;&nbsp;&nbsp;Ostavila je polumesec hleba, koji je zbog nečega počeo da joj deluje zlokobno, i izišla u svetlost jesenjeg jutra. Pošla je živopisnim glavnim bulevarom starog dela Sabišija, zelenim od ulične trave, crvenim od vatrenih javorova širokih krošanja - jedan javor zaklanjao je nisko Sunce, rumeneći se skerletom. Na drugom kraju trga ispred njihovih soba ugledala je Jelija Zudova, kako se igra obaranja čunjeva sa nekom devojčicom, verovatno prapraunukom Meri Dankl. Sabiši je sada postao demimond za mnoge članove Prvih stotinu, udomljene u lokalnoj ekonomiji i starom gradu, sa lažnim identitetima i švajcarskim pasošima - sve je bilo zapanjujuće solidno i omogućavalo im da žive na površini. I to bez potrebe za plastičnom hirurgijom koja je toliko izmenila Saksa, jer se za to već postarala starost: bili su neprepoznatljivi takvi kakvi jesu. Mogla je slobodno da šeta ulicama Sabišija, a ljudi bi videli samo još jednu babuskeru. Da su je zaustavili službenici Prelazne vlade, identifikovali bi je kao izvesnu Ljudmilu Novosibirskaju. Ali je nikada niko nije zaustavio.
<BR>&nbsp;&nbsp;&nbsp;&nbsp;&nbsp;Išla je gradom, bežeći od sebe. Sa severnog kraja šatora pružao joj se pogled na veliko brdo stena dovučenih iz Sabišijevog mohoula. Bila je to dugačka, krivudava humka koja se pružala uzbrdo do horizonta, preko visokih krummholz dolina Tirene. Bila je tako oblikovana da je iz visine predstavljala crtež zmaja, sa jajolikim šatorima grada u kandžama. Senoviti usek u humci označavao je mesto gde je iz oklopljenog prsta stvorenja štrčala kandža. Jutarnje Sunce blistalo je kao srebrno oko zmaja, zagledano u njih preko ramena nemani.
<BR>&nbsp;&nbsp;&nbsp;&nbsp;&nbsp;Pločica na njenom zglobu zapišta, i ona uzrujano primi poziv. Bila je to Marina. "Saksifrejdž je ovde", reče ona. "Sastaćemo se u zapadnom kamenom vrtu, za jedan sat."
<BR>&nbsp;&nbsp;&nbsp;&nbsp;&nbsp;"Biću tamo", reče Maja i prekinu vezu.
<BR>&nbsp;&nbsp;&nbsp;&nbsp;&nbsp;Kakav će to biti dan. Išla je nasumce na zapad obodom grada, odsutna i potištena. Sto trideset godina. Dole u Gruziji, u Abhaziji na Crnom Moru, živeli su ljudi koji su navodno živeli toliko i bez tretmana. Verovatno je ostalo tako - tretman dugovečnosti bio je na Zemlji samo delimično dostupan, prema izobarima novca i moći, a Abhazijanci su odvajkada bili ubogi. Srećni, ali siromašni. Pokušala je da se seti kako je bilo u Gruziji, oblasti gde se Kavkaz sreće sa Crnim Morem. Grad se zvao Sukumi. Imala je utisak da ga je posetila u mladosti, jer joj je otac bio Gruzijac. Ali nikako nije uspevala da prizove neko sećanje, sliku, ništa. U stvari, jedva se sećala bilo čega sa Zemlje - Moskve, Bajkonura, pogleda sa Novog Mira - sve je to nestalo. Lice njene majke za kuhinjskim stolom, njen gorki smeh dok je peglala ili kuvala. Maja je znala da je sve to postojalo zato što je s vremena na vreme ponavljala reči iz sećanja, kada je bila tužna. Ali slike... Njena majka je umrla samo deset godina pre pronalaska tretmana, inače bi možda još bila živa. Imala bi sto pedeset godina, što više nije bilo nikakvo čudo; trenutni rekord u doživljenoj starosti bio je oko sto sedamdeset godina, i neprestano se pomerao dalje, bez pokazatelja da će se ikada zaustaviti. Ljude pod tretmanom su u poslednje vreme ubijali samo nesrećni slučajevi, retke bolesti i povremene greške u lečenju. To, i ubistva. I samoubistva.
<BR>&nbsp;&nbsp;&nbsp;&nbsp;&nbsp;Stigla je u zapadne vrtove ne videvši ništa od uskih, čistih ulica starog kvarta Sabišija. Na taj način je starcima nedostajalo sećanje na poslednje događaje - pre svega zato što ih nisu videli. Zbog obuzetosti prošlošću, sećanja su bila izgubljena pre nego što bi bila stečena.
<BR>&nbsp;&nbsp;&nbsp;&nbsp;&nbsp;Vlad, Ursula, Marina i Saks sedeli su na klupi u parku, preko puta prvobitnih stanova Sabišijanaca koji su još bili nastanjeni, ali guskama i patkama. Ribnjak i most, i obale obrasle riprapom i bambusom, bili su kao na starim slikama na drvetu ili svili: kliše. Iza zida šatora beleo se uskovitlani termalni oblak mohoula, deblji nego ikada, jer je jama sada bila dublja, a atmosfera vlažnija.
<BR>&nbsp;&nbsp;&nbsp;&nbsp;&nbsp;Sela je na klupu preko puta svojih starih drugova i tmurno se zagledala u njih. Pegave, izborane starkelje i babuskere. Izgledali su joj gotovo kao neznanci, ljudi koje prvi put vidi. Bili bi, da nije Marininih utonulih, pohotnih očiju i Vladovog osmejka - ništa neobično za čoveka koji je živeo sa dve žene, reklo bi se u skladu i svakako u potpuno izolovanoj prisnosti, već četrdeset godina. Mada se pričalo da su Marina i Ursula lezbijski par, a Vlad samo neka vrsta sadruga ili mezimca. No, u to niko nije bio siguran. Ursula je, kao i uvek, izgledala zadovoljno. Tetka-ljubimica sviju. Da - sa malo pažnje, mogli su se prepoznati. Samo je Saks izgledao sasvim drugačije, dobrodržeći muškarac sa slomljenim nosom, koga mu još nisu bili ispravili. Taj nos se isticao usred njegovog naočitog lica kao da je optužuje, kao da mu je to ona učinila, a ne Filis. Nije gledao prema njoj, već u patke koje su mu se motale oko nogu, kao da ih proučava. Naučnik na poslu. Da, ali to je sada bio ludi naučnik koji je pravio pustoš svojim planovima, bez ikakvog razumnog sleda.
<BR>&nbsp;&nbsp;&nbsp;&nbsp;&nbsp;Maja skupi usne i pogleda Vlada.
<BR>&nbsp;&nbsp;&nbsp;&nbsp;&nbsp;"Subaraši i Ameks pojačavaju trupe na strani Prelazne vlade", reče on. "Dobili smo poruku od Hiroko. Jedinica koja je napala Zigot sada je pretvorena u kaznenu ekspediciju koja se kreće na jug, između Argire i Helasa. Stiče se utisak da ne znaju gde su skrivena utočišta, ali proveravaju sva sumnjiva mesta i ušli su u Kristijanopolis, od koga su napravili bazu. Ima ih oko pet stotina, teško su naoružani i imaju zaštitu sa orbite. Hiroko kaže da na jedvite jade zadržava Kojota, Kaseija i Harmakisa da ne povedu prvomarsovske gerilce u napad na njih. Ako pronađu još nekoliko utočišta, radikali će tražiti da ih napadnemo."
<BR>&nbsp;&nbsp;&nbsp;&nbsp;&nbsp;Tačnije, neobuzdani mladi domoroci iz Zigota, pomisli Maja gorko. Loše su ih vaspitavali, ektogene i celo pokolenje sanseija - bilo im je gotovo četrdeset godina i bili su željni borbe. A Piter, Kasei i ostali iz pokolenja nizeija bližili su se sedamdesetoj, i u normalnom razvoju stvari sada bi bili vođe na svom svetu, ali su i dalje bili u senci svojih besmrtnih roditelja, i kako su mogli da se osećaju zbog toga? I šta da preduzmu u skladu sa onim što osećaju? Možda su neki među njima došli do zaključka da bi još jedna revolucija bila dobra prilika za njih. Možda jedina prilika. Uostalom, revolucija je vladavina mladih.
<BR>&nbsp;&nbsp;&nbsp;&nbsp;&nbsp;Starci su sedeli u tišini i posmatrali patke. Sumorna, obeshrabrena grupa. "Šta se dogodilo sa stanovnicima Kristijanopolisa?" upita Maja.
<BR>&nbsp;&nbsp;&nbsp;&nbsp;&nbsp;"Neki su otišli u Hiranjagarbu. Drugi su ostali."
<BR>&nbsp;&nbsp;&nbsp;&nbsp;&nbsp;Ako je Prelazna vlada zauzela južne visije, možda se podzemlje uvuklo u gradove. Ali sa kakvom svrhom? Tako raštrkani ne mogu da uzdrmaju poredak dva sveta, sa težištem moći na Zemlji. Maju odjednom obuze ružan osećaj da je čitav poduhvat sticanja nezavisnosti samo pusti san, maštarija koja starcima treba da nadoknadi nedostatak razloga za život.
<BR>&nbsp;&nbsp;&nbsp;&nbsp;&nbsp;"Poznato vam je otkud ove aktivnosti snaga bezbednosti", reče ona, besno zureći u Saksa. "Zbog onih velikih sabotaža."
<BR>&nbsp;&nbsp;&nbsp;&nbsp;&nbsp;Saks kao da je nije čuo.
<BR>&nbsp;&nbsp;&nbsp;&nbsp;&nbsp;Vlad reče: "Šteta što nismo napravili neki plan delovanja u Dorsa Breviji."
<BR>&nbsp;&nbsp;&nbsp;&nbsp;&nbsp;"Dorsa Brevija", reče Maja podrugljivo.
<BR>&nbsp;&nbsp;&nbsp;&nbsp;&nbsp;"Bila je to dobra zamisao", reče Marina.
<BR>&nbsp;&nbsp;&nbsp;&nbsp;&nbsp;"Možda jeste. Ali bez plana koji ima odobrenje svih, sve ustavotvorne aktivnosti su samo..." Maja odmahnu rukom. "Kule od peska. Igra."
<BR>&nbsp;&nbsp;&nbsp;&nbsp;&nbsp;"Zaključak je bio da svaka grupa radi ono što misli da je najbolje", reče Vlad.
<BR>&nbsp;&nbsp;&nbsp;&nbsp;&nbsp;"Isto kao šezdeset prve godine", reče Maja. "Ako sada Kojot i radikali započnu gerilski rat i tako potpale vatru, ponovo ćemo se naći u šezdeset prvoj."
<BR>&nbsp;&nbsp;&nbsp;&nbsp;&nbsp;"Šta ti misliš da bi trebalo da radimo?" upita je Ursula radoznalo.
<BR>&nbsp;&nbsp;&nbsp;&nbsp;&nbsp;"Treba da uzmemo stvari u svoje ruke! Da sami napravimo plan i da odlučimo šta da radimo. Da to proširimo na celo podzemlje. Ako ne preuzmemo odgovornost za ovo, bićemo krivi za sve što se dogodi."
<BR>&nbsp;&nbsp;&nbsp;&nbsp;&nbsp;"To je ono što je pokušao da učini Arkadije", primeti Vlad.
<BR>&nbsp;&nbsp;&nbsp;&nbsp;&nbsp;"Arkadije je bar pokušao! Trebalo bi da gradimo na onome što je bilo dobro u njegovom radu!" Kratko se nasmejala. "Nikad nisam verovala da ću to reći. Ali stvarno bi trebalo da radimo zajedno sa bogdanovistima, kao i sa svima ostalima spremnim da nam se pridruže. Moramo da povedemo ljude! Mi smo Prvih stotinu, jedini sa dovoljno uticaja da to ostvarimo. Pomoći će nam Sabišijanci, a bogdanovisti će se pridružiti."
<BR>&nbsp;&nbsp;&nbsp;&nbsp;&nbsp;"Trebaće nam i Praksis", reče Vlad. "Praksis, i Švajcarci. To treba da bude udar, a ne opšti rat."
<BR>&nbsp;&nbsp;&nbsp;&nbsp;&nbsp;"U Praksisu su spremni da pomognu", reče Marina. "Ali šta ćemo sa radikalima."
<BR>&nbsp;&nbsp;&nbsp;&nbsp;&nbsp;"Moramo da ih prisilimo", reče Maja. "Da prestanemo da ih snabdevamo, da im preotmemo pristalice..."
<BR>&nbsp;&nbsp;&nbsp;&nbsp;&nbsp;"Taj put vodi u građanski rat", pobuni se Ursula.
<BR>&nbsp;&nbsp;&nbsp;&nbsp;&nbsp;"Pa, moraju biti zaustavljeni! Ako prerano podignu ustanak i metanacionalke se obruše na nas pre nego što budemo spremni, propali smo. Svi ovi nekontrolisani udari na njih moraju da prestanu. Njima se ništa ne postiže, već se samo podiže nivo bezbednosnih mera i otežava nam se posao. Stvari kao što je izbacivanje Deimosa sa orbite samo ih čine svesnijim našeg prisustva."
<BR>&nbsp;&nbsp;&nbsp;&nbsp;&nbsp;Saks, koji je i dalje posmatrao patke, progovori na svoj čudan, ritmičan način: "Postoji stotinu četrnaest brodova Zemlja-Mars. Četrdeset sedam objekata na Marsovoj dobiti... Marsovoj orbiti. Novi Klark je dobro branjena svemirska stanica. Deimos je trebalo da postane isto. Vojna baza. Nosač oružja."
<BR>&nbsp;&nbsp;&nbsp;&nbsp;&nbsp;"Bio je to pust mesec", reče Maja. "Što se tiče objekata na orbiti, njima ćemo se pozabaviti kada za to dođe vreme."
<BR>&nbsp;&nbsp;&nbsp;&nbsp;&nbsp;Saks ponovo kao da nije bio svestan da mu je nešto rekla. Zurio je u proklete patke, pitomo trepćući, povremeno pogledajući Marinu.
<BR>&nbsp;&nbsp;&nbsp;&nbsp;&nbsp;Marina reče: "To mora da bude obezglavljivanje, kao što su Nađa, Nirgal i Art rekli u Dorsa Breviji."
<BR>&nbsp;&nbsp;&nbsp;&nbsp;&nbsp;"Videćemo da li ćemo moći da pronađemo vrat", reče Vlad suvo.
<BR>&nbsp;&nbsp;&nbsp;&nbsp;&nbsp;Sve se više ljuteći na Saksa, Maja reče: "Trebalo bi da zauzmemo jedan od njihovih glavnih gradova i da povežemo tamošnje ljude u organizovan pokret otpora. Mislim da ću se vratiti u Helas."
<BR>&nbsp;&nbsp;&nbsp;&nbsp;&nbsp;"Nađa i Art su u Južnoj Fosi", reče Marina. "Ali da bi ovo uspelo, treba da okupimo sve ostale iz Prvih stotinu."
<BR>&nbsp;&nbsp;&nbsp;&nbsp;&nbsp;"Prvih trideset devetoro", reče Saks.
<BR>&nbsp;&nbsp;&nbsp;&nbsp;&nbsp;"Treba nam Hiroko", reče Vlad, "između ostalog i zato da bi urazumila Kojota."
<BR>&nbsp;&nbsp;&nbsp;&nbsp;&nbsp;"To niko ne može", reče Marina. "Ali nam je Hiroko svejedno potrebna. Otići ću do Dorsa Brevije da razgovaram s njom, da pokušamo da obuzdamo jug."
<BR>&nbsp;&nbsp;&nbsp;&nbsp;&nbsp;"Sakse?" reče Vlad.
<BR>&nbsp;&nbsp;&nbsp;&nbsp;&nbsp;Saks se trgnu iz razmišljanja i zatrepta prema Vladu. Ni sada nije pogledao Maju, iako su raspravljali o njenom planu. "Integralna kontrola štetočina", reče on. "Usred korova rastu otpornije biljke. Koje ga potom potiskuju. Ja uzimam Barouz."
<BR>&nbsp;&nbsp;&nbsp;&nbsp;&nbsp;Besna što Saks ne obraća pažnju na nju, Maja ustade i pođe oko ribnjaka. Na suprotnoj strani zastade i obema rukama stisnu ogradu. Natušteno osmotri grupu preko vode, posađenu na klupama poput penzionera koji razglabaju o cenama na pijaci, vremenu, patkama i poslednjem šahovskom meču. Bog ubio Saksa! Hoće li ikad prestati da joj prebacuje zbog one zlobnice, Filis...
<BR>&nbsp;&nbsp;&nbsp;&nbsp;&nbsp;Odjednom začu njihove glasove, udaljene ali razgovetne. Iza staze se nalazio lučni zid od keramike, koji je gotovo sasvim okruživao ribnjak; činilo se da služi kao galerija odjeka, tako da ih je čula u savršenoj minijaturi, bestelesne glasove trenutak pošto bi pokrenuli usta.
<BR>&nbsp;&nbsp;&nbsp;&nbsp;&nbsp;"Šteta što Arkadije nije živ", reče Vlad. "Bilo bi lakše pridobiti bogdanoviste."
<BR>&nbsp;&nbsp;&nbsp;&nbsp;&nbsp;"Da", reče Ursula. "On i Džon. I Frenk."
<BR>&nbsp;&nbsp;&nbsp;&nbsp;&nbsp;"Frenk", reče Marina prezirno. "Da nije ubio Džona, ništa od ovoga se ne bi dogodilo."
<BR>&nbsp;&nbsp;&nbsp;&nbsp;&nbsp;Maja zatrepta. Ograda ju je održala na nogama.
<BR>&nbsp;&nbsp;&nbsp;&nbsp;&nbsp;"Šta?" jeknu, ne razmišljajući. Umanjeni likovi preko vode se trgoše i pogledaše prema njoj. Ona se odvoji od ograde, prvo jednu pa drugu ruku, i požuri prema njima, dvaput posrnuvši.
<BR>&nbsp;&nbsp;&nbsp;&nbsp;&nbsp;"Šta ti to znači?" povika na Marinu kada im se približila. Marina je ostala da sedi, natmureno gledajući u stranu. Vlad je bio ispružio ruke, i Maja ih odgurnu da bi prišla Marini. "Zašto govoriš takve gadosti?" dreknu, glasom koji joj je razdirao grlo. "Zašto? Zašto? Džona su ubili Arapi, i to svi znaju!"
<BR>&nbsp;&nbsp;&nbsp;&nbsp;&nbsp;Marina iskrivi lice i zatrese glavom, oborenog pogleda.
<BR>&nbsp;&nbsp;&nbsp;&nbsp;&nbsp;"Dakle?" uzviknu Maja.
<BR>&nbsp;&nbsp;&nbsp;&nbsp;&nbsp;"Pogrešno se izrazila", reče Vlad iza nje. "Frenk je u to vreme učinio mnogo toga na Džonovu štetu, što je i tebi poznato. Neki kažu da je potpalio Bratstvo Muslimana protiv Džona, i to je sve."
<BR>&nbsp;&nbsp;&nbsp;&nbsp;&nbsp;"Bah!" obrecnu se Maja. "Svi smo bili posvađani, pa šta!"
<BR>&nbsp;&nbsp;&nbsp;&nbsp;&nbsp;Onda primeti da je Saks posmatra - konačno, sad kada je bila van sebe - da zuri u nju sa neobičnim izrazom lica, hladnim i neodgonetljivim - je li to bio optužujući pogled, osvetnički, ili nešto drugo? Bila je povikala na ruskom, i ostali su joj na jednak način odgovorili, tako da nije verovala da je Saks progovorio. Možda je samo hteo da zna šta ih je toliko uzrujalo. Ali antipatija u tom nepomičnom pogledu - kao da potvrđuje ono što je rekla Marina - zarivala se u nju kao ekser!
<BR>&nbsp;&nbsp;&nbsp;&nbsp;&nbsp;Maja se okrenu i pobeže.
<BR>
<BR>&nbsp;&nbsp;&nbsp;&nbsp;&nbsp;Našla se pred vratima svoje sobe, ne sećajući se da je prošla kroz Sabiši, i jurnula unutra kao u majčino naručje, ali se u prijatnoj spavaćoj sobi sa drvenim nameštajem zaustavila ispred kreveta, potresena sećanjem na drugu sobu koja se za nju pretvorila iz utočišta u zamku, u nekom drugom trenutku povređenosti i straha... bez odgovora, bez zaborava, bez izlaza... Uhvatila je svoj odraz u ogledalu iznad umivaonika kao na uramljenom portretu - ispijeno, drevno lice, očiju uokvirenih crvenim kapcima, nalik na oči guštera. Gadna slika. Jeste, to je bilo to - kada je prvi put ugledala slepog putnika na Aresu, kroz staklenu posudu sa algama. Kojot: šok koji se pokazao kao stvarnost, a ne priviđenje.
<BR>&nbsp;&nbsp;&nbsp;&nbsp;&nbsp;Isto tako je moglo biti i sa ovim što je čula o Frenku i Džonu.
<BR>&nbsp;&nbsp;&nbsp;&nbsp;&nbsp;Pokušala je da se seti. Napregla je sve snage da se seti Frenka Čalmersa, da ga se zaista seti. Razgovarala je s njim te noći u Nikoziji, u susretu koji je bio za zaborav zbog svoje nelagodnosti i napetosti, a Frenk je kao i uvek izgledao povređeno i odbačeno... Bili su zajedno baš u trenutku kada su obeznanili Džona, odvukli ga na farmu i ostavili da umre. Frenk nije mogao...
<BR>&nbsp;&nbsp;&nbsp;&nbsp;&nbsp;Ali, naravno, postojali su zamenici. Uvek možeš nekome da platiš da nešto uradi umesto tebe. Arape teško da je zanimao novac kao takav. Ali ponos, čast - isplata u časti, ili u nekom političkom quid pro quo, novcu koji je Frenk tako majstorski kovao...
<BR>&nbsp;&nbsp;&nbsp;&nbsp;&nbsp;Ali se tako malo sećala tog vremena, tako malo pojedinosti. Kada bi se usredsredila na to i prisilila se da prizove, da obnovi, bilo je zastrašujuće koliko se malo toga vraćalo. Odlomci; trenuci; krhotine čitave jedne civilizacije. Jednom je zbog toga bila toliko ljuta da je oborila šolju sa kafom sa stola; odlomljena drška se optužujuće isticala na stolu kao načet hlepčić. Ali gde je to bilo, i kada, i sa kim? Nije nikako mogla da odredi. "Ahh", ote joj se, i odjednom joj se smuči zbog patetičnog reptilskog bola na ispijenom prepotoskom licu u ogledalu. Bilo je tako ružno. Nekada je bila lepotica, ponosna na svoju lepotu, koju je koristila kao skalpel. A sada... kosa joj je poslednjih godina prešla iz sede u mutnosivu boju, promenjena prilikom poslednjeg tretmana. A u poslednje vreme počela je i da se proređuje, zaboga, i to samo na nekim mestima. Odvratno. Bila jednom jedna lepotica, nekada davno. To kraljevsko lice, crta oštrih kao u sokola - a sada - kao što se baronica Bliksen, nekada takođe izuzetno lepa žena, pretvorila u sifilističkog vešca Isaka Dinezena i nastavila tako da živi vekovima, poput vampira ili zombija - izmučeni živi gušteroliki leš, star sto trideset godina, sre-ćan ti ro-đen-dan, sre-ćan ti ro-đen-dan...
<BR>&nbsp;&nbsp;&nbsp;&nbsp;&nbsp;Otišla je do umivaonika i otvorila krilo ogledala, iza koga je bio prenatrpani ormarić. Na gornjoj polici makazice za nokte. Negde na Marsu pravili su makazice za nokte, svakako od magnezijuma. Uzela ih je i povukla pramen kose tako da ju je zabolelo, i odsekla ga uz samu kožu glave. Makaze su bile tupe, ali su, kada bi dovoljno jako povukla, sekle. Onaj preostali delić taštine u njoj terao ju je da pazi da ne poseče kožu. Bio je to zato otegnut, mučan, naporan i bolan posao. Ali i uteha, na neki način, što joj je omogućavao da bude tako obuzeta, tako metodična, tako destruktivna.
<BR>&nbsp;&nbsp;&nbsp;&nbsp;&nbsp;Početni rez bio je nepravilan i zahtevao je dosta doterivanja, što je prilično potrajalo. Ceo sat. Ali nikako joj nije polazilo za rukom da izjednači dužinu vlasi, pa je na kraju uzela brijač i izbrijala glavu, upijajući krv iz posekotina toaletnim papirom i ne obraćajući pažnju na ogoljene stare ožiljke, ružne kvrge i udubljena na goloj lobanju, tako plitko pod kožom. Bilo je teško raditi i izbegavati da pogleda čudovišno lice koje joj je visilo ispred lobanje.
<BR>&nbsp;&nbsp;&nbsp;&nbsp;&nbsp;Kada je dovršila posao, hladno je osmotrila nakazu u ogledalu - bespolnu, sasušenu, bezumnu. Orao se pretvorio u lešinara: kožnata glava, naboran vrat, sitne oči, kukast nos i oborena, mala usta bez usana. Zureći u ovo užasavajuće lice, prolazila je kroz duge trenutke u kojima nije mogla da se seti ničega o Maji Tojtovnoj. Stajala je zamrznuta u sadašnjosti, stranac za sve oko sebe.
<BR>&nbsp;&nbsp;&nbsp;&nbsp;&nbsp;Kucanje na vratima ju je trglo i oslobodilo. Na trenutak je oklevala, iznenada postiđena i preplašena. Nešto u njoj zaškripa: "Otključano je."
<BR>&nbsp;&nbsp;&nbsp;&nbsp;&nbsp;Vrata se otvoriše. Bio je to Mišel. Ugledao ju je i zastao u dovratku. "Pa?" reče ona, gledajući ga i osećajući se naga.
<BR>&nbsp;&nbsp;&nbsp;&nbsp;&nbsp;On proguta knedlu i nagnu glavu. "Prelepa kao i uvek." Uz lukav osmeh.
<BR>&nbsp;&nbsp;&nbsp;&nbsp;&nbsp;Morala je da se nasmeje. Onda sede na krevet i zajeca. Šmrktala je i šmrktala. "Ponekad", reče, brišući oči, "ponekad poželim da više nisam Tojtovna. Toliko sam umorna od toga, od svega što sam učinila."
<BR>&nbsp;&nbsp;&nbsp;&nbsp;&nbsp;Mišel sede pored nje. "Do samog kraja ostajemo sopstveni sužnji. To je cena koju plaćamo zato što mislimo. Ali šta bi radije bila - osuđenik, ili idiot?"
<BR>&nbsp;&nbsp;&nbsp;&nbsp;&nbsp;Maja odmahnu glavom. "Bila sam dole u parku sa Vladom, Ursulom, Marinom i Saksom, koji me ne podnosi, i posmatrala sam ih, i iako mislim da zaista moramo nešto da učinimo, kada ih vidim i setim se svega - kada pokušam da se setim - odjednom svi izgledamo toliko oštećeni."
<BR>&nbsp;&nbsp;&nbsp;&nbsp;&nbsp;"Mnogo toga se dogodilo", reče Mišel i položi ruku na njenu.
<BR>&nbsp;&nbsp;&nbsp;&nbsp;&nbsp;"Da li i ti imaš problema sa pamćenjem?" Maja zadrhta i ščepa njegovu ruku kao pojas za spasavanje. "Ponekad se toliko plašim da sve zaboravim." Kratko se nasmeja kroz nos. "Mislim da to znači da bih radije bila osuđenik nego idiot, ako hoćeš da ti odgovorim. Ako zaboraviš, oslobođen si prošlosti, ali više ionako ništa nije važno. Izlaza, dakle, nema" - i ona ponovo zaplaka - "sećala se ili ne, podjednako boli."
<BR>&nbsp;&nbsp;&nbsp;&nbsp;&nbsp;"Problemi sa pamćenjem prilično su uobičajeni za naše godine", reče Mišel blago. "Naročito događaji sa srednjeg rastojanja, da tako kažem. Postoje vežbe koje pomažu."
<BR>&nbsp;&nbsp;&nbsp;&nbsp;&nbsp;"To nije mišić."
<BR>&nbsp;&nbsp;&nbsp;&nbsp;&nbsp;"Znam, ali izgleda da se moć prisećanja pojačava vežbom. A čin prisećanja ojačava uspomene. Kad malo razmisliš, izgleda logično. Fizički ojačane ili zamenjene sinapse, nešto u tom smislu."
<BR>&nbsp;&nbsp;&nbsp;&nbsp;&nbsp;"Ali onda, ako ne možeš da se suočiš sa sećanjima... oh, Mišele..." Duboko je i drhtavo udahnula. "Rekli su... Marina je rekla da je Frenk ubio Džona. Rekla je to ostalima kada je mislila da ja ne čujem, i zvučalo je kao da je to nešto što svi znaju!" Stisnula mu je rame, kao da želi da istrgne istinu iz njega svojim kandžama. "Reci mi istinu, Mišele! Je li to tačno? Zaista svi mislite da je bilo tako?"
<BR>&nbsp;&nbsp;&nbsp;&nbsp;&nbsp;Mišel odmahnu glavom. "Niko ne zna šta se dogodilo."
<BR>&nbsp;&nbsp;&nbsp;&nbsp;&nbsp;"Bila sam tamo! Te noći sam bila u Nikoziji, a oni nisu! Bila sam sa Frenkom kada se to dogodilo! Kunem se da nije imao pojma o tome!"
<BR>&nbsp;&nbsp;&nbsp;&nbsp;&nbsp;Mišel stisnu oči, nesiguran, i ona reče: "Ne pravi takvo lice!"
<BR>&nbsp;&nbsp;&nbsp;&nbsp;&nbsp;"Ne pravim, Majo, ne pravim. To ništa ne znači. Hoću da ti ispričam sve što sam čuo, ali prvo moram i sam da se setim. Kružile su priče - svakojake priče! - o onome što se dogodilo te noći. Istina je da neki tvrde da je Frenk bio umešan. Ili povezan sa Saudijcima koji su ubili Džona. Da se sastao sa onim koji je umro sledećeg dana, i tako dalje."
<BR>&nbsp;&nbsp;&nbsp;&nbsp;&nbsp;Maja zajeca glasnije. Povila se napred i položila lice na Mišelovo rame; rebra su joj se trzala. "Ne mogu to da podnesem. Ako ne znam šta se dogodilo... kako mogu da se setim? Kako uopšte da mislim na njih?"
<BR>&nbsp;&nbsp;&nbsp;&nbsp;&nbsp;Mišel ju je držao, umirivao svojim zagrljajem. Masirao joj je mišiće leđa, neumorno. "Ah, Majo."
<BR>&nbsp;&nbsp;&nbsp;&nbsp;&nbsp;Posle dužeg vremena se uspravila, otišla do umivaonika i umila lice hladnom vodom, izbegavajući da se pogleda u ogledalu. Vratila se do kreveta i sela, potpuno potištena, osećajući kako joj crnilo prožima svaki mišić.
<BR>&nbsp;&nbsp;&nbsp;&nbsp;&nbsp;Mišel je ponovo uze za ruku. "Pitam se da li bi ti pomoglo kada bi saznala. Ili kada bi saznala bar ono što se može. Kada bi ispitala stvar, mislim. Kada bi pročitala sve što postoji o Džonu i Frenku. Sada, naravno, postoje knjige o njima. I kada bi pitala druge koji su bili u Nikoziji, posebno Arape koji su videli Selima el-Hajila pre no što je umro. Takve stvari. To bi ti dalo izvesnu kontrolu nad tim. Ne bi to bilo isto što i sećanje, ali ne bi bio ni potpuni zaborav. Ma koliko to neobično izgledalo, postoji više mogućnosti. Znaš, moramo da imamo u vidu našu prošlost. Moramo od nje da načinimo deo onoga što smo sada, snagom mašte. To je kreativna stvar, aktivni čin, i nije nimalo jednostavan proces. Ali ja te znam, i znam da se uvek bolje osećaš kada si aktivna, kada bar donekle držiš stvari u rukama."
<BR>&nbsp;&nbsp;&nbsp;&nbsp;&nbsp;"Ne znam da li sam spremna za to", reče ona. "Ne mogu da podnesem da ne znam, a bojim se da saznam. Ne želim da saznam. Posebno ako je to istina."
<BR>&nbsp;&nbsp;&nbsp;&nbsp;&nbsp;"Već ćeš videti kako ćeš se osećati u pogledu toga", reče joj Mišel. "Pokušaj i videćeš. Pošto su obe mogućnosti bolne, možda je bolje biti aktivan."
<BR>&nbsp;&nbsp;&nbsp;&nbsp;&nbsp;"Pa..." Šmrknula je i pogledala preko sobe. Iz sobe sa one strane ogledala, posmatrao ju je manijakalni ubica. "Bože, kako sam ružna", reče ona, jedva se uzdržavajući od povraćanja.
<BR>&nbsp;&nbsp;&nbsp;&nbsp;&nbsp;Mišel ustade i ode do ogledala. "Postoji nešto što se zove poremećaj telesne dizmorfije", reče. "Povezan je sa opsesivno-kompulzivnim poremećajima i sa depresijom. Kod tebe već duže primećujem znake toga."
<BR>&nbsp;&nbsp;&nbsp;&nbsp;&nbsp;"Danas mi je rođendan."
<BR>&nbsp;&nbsp;&nbsp;&nbsp;&nbsp;"Ah. Pa, to je problem koji se da rešiti."
<BR>&nbsp;&nbsp;&nbsp;&nbsp;&nbsp;"Rođendan?"
<BR>&nbsp;&nbsp;&nbsp;&nbsp;&nbsp;"Poremećaj telesne dizmorfije."
<BR>&nbsp;&nbsp;&nbsp;&nbsp;&nbsp;"Neću lekove."
<BR>&nbsp;&nbsp;&nbsp;&nbsp;&nbsp;Obesio je peškir preko ogledala i okrenuo se da je pogleda. "Kako to misliš? Možda je reč samo o nedostatku serotonina. Biohemijski nedostatak. Bolest. Ništa zbog čega bi se trebalo stideti. Svi mi uzimamo lekove. Klomipramin je od velike pomoći kod ovih problema."
<BR>&nbsp;&nbsp;&nbsp;&nbsp;&nbsp;"Razmisliću o tome."
<BR>&nbsp;&nbsp;&nbsp;&nbsp;&nbsp;"I, bez ogledala."
<BR>&nbsp;&nbsp;&nbsp;&nbsp;&nbsp;"Nisam dete!" zareža ona. "Znam kako izgledam!" Skočila je i smaknula peškir sa ogledala. Bezumni reptilski lešinar, pterodaktilski, krvožedan - prizor je bio, na svoj način, upečatljiv.
<BR>&nbsp;&nbsp;&nbsp;&nbsp;&nbsp;Mišel slegnu ramenima. Na licu mu je bio osmejak, po kome joj je dolazilo da ga raspali, ili poljubi. Oduvek je voleo guštere.
<BR>&nbsp;&nbsp;&nbsp;&nbsp;&nbsp;Protresla je glavom da je razbistri. "Pa, dobro. Preduzmi nešto, kažeš ti." Razmislila je o tome. "Sigurno je da mi se više dopada akcija, u situaciji u kojoj se nalazimo." Prenela mu je novosti sa juga, i svoj predlog ostalima. "Toliko sam ljuta zbog njih. Samo sede i čekaju da sve ponovo ode u propast. Svi osim Saksa, a on je, sa svim tim sabotažama, potpuno izvan kontrole, ne pita nikog za mišljenje osim onih svojih budala - moramo da preduzmemo nešto organizovano!"
<BR>&nbsp;&nbsp;&nbsp;&nbsp;&nbsp;"Dobro", reče on, sa razumevanjem. "Slažem se. Treba nam to."
<BR>&nbsp;&nbsp;&nbsp;&nbsp;&nbsp;Ona ga pogleda. "Hoćeš li poći sa mnom u Basen Helas?"
<BR>&nbsp;&nbsp;&nbsp;&nbsp;&nbsp;On se osmehnu, spontanim osmehom čistog zadovoljstva. Obradovalo ga je što ga je pitala! To ju je pogodilo u srce.
<BR>&nbsp;&nbsp;&nbsp;&nbsp;&nbsp;"Hoću", reče on. "Imam neka posla da završim ovde, ali to ću brzo. Za par nedelja." I ponovo se nasmeši. Voleo ju je, videla je to, ne samo kao prijatelj ili terapeut, već i kao ljubavnik. A opet sa izvesnom uzdržanošću, mišelovskom uzdržanošću, u kojoj je bilo nečeg terapeutskog. Nečeg što joj je dopuštalo da diše. Da bude voljena i da ipak diše. I da i dalje ima prijatelja.
<BR>&nbsp;&nbsp;&nbsp;&nbsp;&nbsp;"Da li to znači da ćeš ostati sa mnom, iako ovako izgledam?"
<BR>&nbsp;&nbsp;&nbsp;&nbsp;&nbsp;"Oh, Majo." On se nasmeja. "Jesi, još si lepa, ako baš hoćeš da znaš. A znaš, hvala Bogu." Zagrlio ju je, odmakao od sebe i osmotrio. "Deluješ malčice preozbiljno. Ali može da prođe."
<BR>&nbsp;&nbsp;&nbsp;&nbsp;&nbsp;Ona ga odgurnu. "I niko me neće prepoznati."
<BR>&nbsp;&nbsp;&nbsp;&nbsp;&nbsp;"Niko ko te već ne poznaje." On ustade. "Ja sam ogladneo; hoćeš sa mnom?"
<BR>&nbsp;&nbsp;&nbsp;&nbsp;&nbsp;"'Oću. Samo da se presvučem."
<BR>&nbsp;&nbsp;&nbsp;&nbsp;&nbsp;Seo je na krevet i posmatrao je kako to radi, upijajući je očima, stari jarac. Njeno telo još je bilo ljudsko, i te kako, upadljivo ženstveno bez obzira na njenu apsurdnu, zagrobnu starost. Mogla je da mu priđe i da mu pritisne dojku na lice, a on bi sisao kao dete. Umesto toga se obukla, osećajući kako joj se raspoloženje otiskuje sa dna i počinje da se diže; najbolji trenutak u čitavom sinusnom talasu, sličan zimskoj ravnodnevici u paleolitu, trenutku olakšanja zbog saznanja da će se Sunce opet vratiti, jednog dana. "Ovo je dobro", reče Mišel. "Potrebna si nam da nas ponovo povedeš, Majo. Znaš, imaš to u sebi. Prirodni autoritet. Osim toga, dobro je proširiti posao na druge, tako da možeš da se usredsrediš na Helas. Dobar je to plan. Ali, znaš... za to će biti potrebno još nešto osim besa."
<BR>&nbsp;&nbsp;&nbsp;&nbsp;&nbsp;Navukla je majicu preko glave (koža joj je čudno bridela, naga i ranjava) i pogledala ga, iznenađeno. "Tvoj bes će biti koristan, ali ne može da bude dovoljan. Frenk je bio sam bes, sećaš se? I kuda ga je to odvelo? Moraš da se boriš ne samo protiv onoga što mrziš, već i za ono što voliš. Zato moraš da otkriješ šta je to što voliš. Da se setiš ili da to nanovo stvoriš."
<BR>&nbsp;&nbsp;&nbsp;&nbsp;&nbsp;"Da, da", reče ona, odjednom nestrpljiva. "Volim te, ali sad malo ućuti." Oholo je podigla bradu. "Hajdemo da jedemo."
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
