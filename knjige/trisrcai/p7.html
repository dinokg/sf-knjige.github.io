<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Njihovo silaženje narednog dana bilo je brzo, mada nesigurno. Hjudži bi često zacvilio, kad god bi se Papijonova kopita okliznula na kakvom nagibu i oni se zateturali iznad raspuklog oboda bezdana. Alijanora je sve vreme bila daleko iznad njih. Volela je da se poigrava, tako što bi se u vazduhu pretvorila u ljudsko biće, da bi se potom ponovo preobratila u labuda u poslednjem trenutku pre pada, od čega se čoveku dizala kosa na glavi. Pošto je to video, Holgeru je i te kako bilo potrebno da povuče nekoliko umirujućih dimova. Nije uspeo da zapali lulu dok mu Hjudži nije pokazao kako da koristi kremen i kresivo koje je sada nosio u vrećici zakačenoj za pojas. Prokletstvo, zašto nemaju šibice u ovom svetu?
<BR>&nbsp;&nbsp;&nbsp;&nbsp;&nbsp;Dok su prolazili kroz borovu šumu, obavio ih je sumrak poput olujnih oblaka, pojačavaući se sa svakim prigušenim korakom. Holger se stade pitati hoće li išta videti na kraju putovanja. Ježio se na pomisao da bi mogao naslepo tapkati kroz zemlju trola i vukodlaka, i sam Bog zna čega još.
<BR>&nbsp;&nbsp;&nbsp;&nbsp;&nbsp;Vazduh je postajao topliji što su se dalje spuštali. Kada su konačno izišli iz šume, atmosfera je bila miomirisna, teška od mirisa cvetova nepoznatih Holgeru, mada su podsećali na miris sandalovine. Stupili su u otvorenu, valovitu udolinu, i Hjudži proguta knedlu. "E pa, sadena smo u Vilinzemlja", promrmlja on. "Kako li ćemo si ga probijemo napolje, to je već druga priča."
<BR>&nbsp;&nbsp;&nbsp;&nbsp;&nbsp;Holger osmotri predeo upitnim pogledom. Iako je sunce bilo skriveno, noć koje se plašio nije se spustila. Nije bio u stanju da razabere nikakav izvor svetlosti, ali je video gotovo isto onako dobro kao i po danu. Nebo je bilo tamne, zagasitoplave boje, a isto plavetnilo preovladavalo je i u vazduhu, tako da je imao utisak da jaše ispod vode. Trava je bila visoka i sočna, bledozelena sa srebrnastim prelivom, mestimično prošarana belim cvetovima. Asfodele, pomisli Holger. Ali, otkud je on to mogao znati? Tu i tamo, primećivao je i grmove belih ruža. Moglo se videti usamljeno drveće, a bilo je i šumaraka, visokog drveća, vitkog, mlečne kore, i listova boje trave. Kroz krošnje je duvao lagani vetar stvarajući jedva čujno brujanje. Nije mogao baš dobro da odredi udaljenost pri ovoj prevarnoj svetlosti bez senki. U blizini je proticao potok koji nije žuborio već svirao, beskrajnu melodiju na tuđinskoj skali. Fosforescencija je dodavala belu, zelenu i plavu boju preko vode.
<BR>&nbsp;&nbsp;&nbsp;&nbsp;&nbsp;Papijon iznenada frknu i strese se. Očigledno, nije mu se dopadalo ovo mesto.
<BR>&nbsp;&nbsp;&nbsp;&nbsp;&nbsp;Ali, gde sam ga već video, upravo ovakvo, hladno i plavo iznad bledunjavog drveća i brda koja su se topila u nebu, gde je vetar još duvao ovako pevajući i reka zvonila poput staklenih zvončića? Možda nekada davno, u snu, između sna i buđenja, tokom lake letnje noći u Danskoj, ili je to možda bilo još ranije, neke zaboravljene godine? Ne znam, a mislim da ni ne želim da znam.
<BR>&nbsp;&nbsp;&nbsp;&nbsp;&nbsp;Nastavili su da jašu. Pri nepromenljivom osvetljenju, sticao se utisak da je vreme tečno i nepostojano, tako da su mogli putovati i minut i vek, a nepregledni predeo promicao je pored njih, dok su oni i dalje jahali - sve dok se labud nije ponovo, uz grmljavinu krila, obrušio i pretvorio u Alijanoru.
<BR>&nbsp;&nbsp;&nbsp;&nbsp;&nbsp;Na licu joj se ogledao strah. "Videh nekog viteza kako kasom dolazi amo", izgovori ona bez daha. "Viteza iz Vilinzemlje. Nameran šta je, ne umem da kažem."
<BR>&nbsp;&nbsp;&nbsp;&nbsp;&nbsp;Holger oseti kako srce počinje ubrzano da mu kuca, ali je ipak uspeo da naizgled sačuva mir. "Saznaćemo."
<BR>&nbsp;&nbsp;&nbsp;&nbsp;&nbsp;Stranac se najzad pomoli iznad grebena. Jahao je visokog, kao sneg belog konja, sa grivom koja se vijorila i koji je ponosno izvijao vrat; ipak, nije plenio pogled: noge su mu bile suviše dugačke, a glava preveć mala. Jahač je na sebi imao oklop i spušten vizir, tako da mu se nije videlo lice; na kacigi je imao ukrasno belo perje, štit mu je bio bez oznaka i crn, ili je, zapravo, svetlucao ponoćnim plavetnilom. Najzad se zaustavi i pusti Holgera da mu priđe.
<BR>&nbsp;&nbsp;&nbsp;&nbsp;&nbsp;Kada mu se Danac sasvim približi, vitez spusti koplje. "Stani i predstavi se!" Glas mu je bio odlučan, metalast, ne baš sasvim ljudski.
<BR>&nbsp;&nbsp;&nbsp;&nbsp;&nbsp;Holger poteže uzde, i Papijon se trže na ovu neuljudnost. "Šalje me veštica, Majka Gerda, sa porukom za vojvodu Alfika."
<BR>&nbsp;&nbsp;&nbsp;&nbsp;&nbsp;"Najpre mi pokaži oružje", doviknu izazovni glas. "Ovamo ne dolazi niko nepoznat."
<BR>&nbsp;&nbsp;&nbsp;&nbsp;&nbsp;Holger sleže ramenima, ne bi li prikrio vlastitu nelagodnost. Potom posegnu naniže, otkopča štit i navuče ga na levu ruku, dok Hjudži ukloni platnenu pokrivku. "Evo."
<BR>&nbsp;&nbsp;&nbsp;&nbsp;&nbsp;Vitez iz Vilinzemlje prope konja, mamuznu ga i jurnu.
<BR>&nbsp;&nbsp;&nbsp;&nbsp;&nbsp;"Brani se!" zaskviča Hjudži i smandrlja se sa sedla. "'Oće da t' ubije namrtvo!"
<BR>&nbsp;&nbsp;&nbsp;&nbsp;&nbsp;Papijon skoči u stranu, dok je Holger i dalje zurio u čudu. Konjanik projuri pored njega u potmulom topotu, a onda se okrenu i krenu nazad sa kopljem uperenim u Holgerovo grlo.
<BR>&nbsp;&nbsp;&nbsp;&nbsp;&nbsp;Slepi refleks. Holger spusti vlastito koplje, podbi Papijona, i podiže štit. Crni parip naglo skoči napred. Na njegov užas, neprijateljevo obličje sve više mu se približavalo, i njegovo koplje spusti se ka Holgerovom stomaku. Danac takođe spusti štit i gurnu stopala u uzengije.
<BR>&nbsp;&nbsp;&nbsp;&nbsp;&nbsp;Bučno su se sudarili, tako da odjek nastavi da putuje s brda na brdo... Holgerov štit bio je potisnut prema njegovom stomaku, i umalo da nije izgubio koplje, koje se beše zakačilo za protivnikov vizir. Drška protivnikog koplja se međutim rascepi, i vitez se zatetura u sedlu. Papijon je silovito nasrtao, i stranac se najzad premetnu preko konjskih sapi.
<BR>&nbsp;&nbsp;&nbsp;&nbsp;&nbsp;Smesta se, međutim, podiže na noge - bilo je naprosto neverovatno da je to mogao učiniti u oklopu - i njegov mač sevnu iz korica. Nije bilo vremena za razmišljanje. Holger je morao da pusti telo da dela za njega; ono samo znalo je šta mu valja činiti, i on se baci na neprijatelja koji beše ostao bez konja. Mač udari na mač. Vitez se okomi na Holgerovu nogu, ali Danac uspe da na vreme odbije udarac, a potom i sam zviznu oštricom po kacigi sa perjem. Metal zvonko zazveča i njegov neprijatelj posrnu.
<BR>&nbsp;&nbsp;&nbsp;&nbsp;&nbsp;Bilo je krajnje nezgodno udarati odozgo, sa konja, i Holger pođe da skoči na zemlju, ali mu se noga zaglavi u uzengiji i on pade na leđa. Istog časa, stranac skoči na njega, ali ga Holger šutnu. Opet onaj metalni odjek, i ratnik pade. Obojica se, potom, nekako uspraviše. Široki mač pridošlice lupi po Holgerovom štitu, i Holger zamahnu prema njegovom vratu, pokušavajući da nađe prorez između metalnih pločica. Vitez je udarao nisko, ciljajući njegove nezaštićene noge, i Holger se povuče unazad. Ovaj drugi jurnu na njega - mač se nije video od brzine zamaha - ali Holger dočeka udarac u sred vazduha. Udar mu protrese sve mišiće, ali vitezu mač ispade iz ruke; istog časa, stranac izvadi nož i skoči prema njemu.
<BR>&nbsp;&nbsp;&nbsp;&nbsp;&nbsp;Široki mač nije bio namenjen za ubode, ali Holger ugleda pukotinu iznad ovratnika ispred sebe i sjuri mač. Iskre poleteše. Metalno obličje se zavrte, klonu na kolena, pade u travu začangrljavši po poslednji put i ostade mirno da leži.
<BR>&nbsp;&nbsp;&nbsp;&nbsp;&nbsp;Sav ošamućen, dok mu je u ušima grmelo, Holger se osvrnu oko sebe. Beli konj bez jahača mahnito je jurio put istoka. Da saopšti novosti vojvodi, pomisli on. A onda Hjudži poče da igra i kliče oko njega, dok mu se Alijanora obisnu o ruku, uzvikujući kroz jecaje kako se divno borio.
<BR>&nbsp;&nbsp;&nbsp;&nbsp;&nbsp;Ja? pomisli on. Ne, to nisam bio ja. Ja ništa ne znam o mačevima i kopljima.
<BR>&nbsp;&nbsp;&nbsp;&nbsp;&nbsp;Ali, ko je onda dobio ovu bitku
<BR>&nbsp;&nbsp;&nbsp;&nbsp;&nbsp;Alijanora se naže nad palo obličje. "Ne krvari", reče ona promuklo. "A ipak, čini se da je pogubljen, jer Farizeji ne podnosu dodir od hladnog gvožđa."
<BR>&nbsp;&nbsp;&nbsp;&nbsp;&nbsp;Holger duboko udahnu i um poče da mu se razbistrava. Upravo je uvideo svoju grešku; da, trebalo je da ostane u sedlu i iskoristi svog konja kao dodatno oružje. Naredni put će više paziti. Nakratko se zapita šta li su stanovnici Vilinzemlje - Farizeji, kako su ih izgleda zvali, bez sumnje zato što je nepismena ljudska rasa pobrkala biblijske alegorije - koristili umesto čelika. Legure aluminijuma? Magija je sigurno bila u stanju da izdvoji aluminijum iz boksita. Berilijum, magnezijum, bakar, nikl, hrom, mangan...
<BR>&nbsp;&nbsp;&nbsp;&nbsp;&nbsp;Iako bez sumnje tačna, slika vilenjaka-čarobnjaka sa spektroskopom bila je dovoljno smešna da Holgeru povrati ravnotežu. Svoje priatelje očito je zapanjio glasnim smehom. "E pa", poče on, i sam pomalo iznenađen vlastitim okorelošću, "da vidimo šta imamo ovde."
<BR>&nbsp;&nbsp;&nbsp;&nbsp;&nbsp;Potom kleče i podiže vizir. Praznina je zjapila u njega. Oklop je bio prazan. Mora da je bio prazan sve vreme.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
