<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Te noći niko ih nije uznemiravao; Hjudži je smatrao da je to, izvan svake sumnje, bilo samo zato što im se spremalo nešto gore. Holger je bio sklon da se složi s patuljkom. Sada su imali samo jednu životinju na njih troje. Razume se, Alijanora je izvesno vreme mogla da provodi i u vazduhu; ali, labudovi nisu ptice letačice, tako da se nisu usuđivali da je puste da daleko odmakne. Koliko god bio izdržljiv, Papijon ipak nije mogao da nosi krupnog ratnika u oklopu, devojku, čovečuljka od pola pinte i njihovu opremu, i da se još kreće nekom svojom normalnom brzinom.
<BR>&nbsp;&nbsp;&nbsp;&nbsp;&nbsp;Zato su krenuli veoma rano, i Alijanora je u svom labuđem obliku odozgo proučavala kojim putem će biti najbolje da se upute. Potom se vratila i sela u sedlo iza Holgera i, obavivši mu ruke oko pasa (što je uveliko umanjivalo neudobnost), nastavila da ga usmerava. Nadala se da će do mraka uspeti da stignu do tesnaca, a sledećeg dana i do granice gde su počinjala ljudskog naselja. I s druge strane trebalo je da prevale još mnoge milje divljine, ali Alijanora je bila uočila nekoliko čistina, usamljenih seoskih domaćinstava i zaselaka. "A tamo, gdi nekoliko ljudi boravi, ako nisu od oni' što zlo čine, osećaćemo se kao da ležimo na posvećenu zemlju... sa kapelama, ako ne i nešto drugo... čemu većina od stvorenja koja nas progone ne sme u blizinu da priđe."
<BR>&nbsp;&nbsp;&nbsp;&nbsp;&nbsp;"Ako je tako, kako onda Srednji svet može i da pomisli da osvoji zemlju ljudi?" upita Holger.
<BR>&nbsp;&nbsp;&nbsp;&nbsp;&nbsp;"Uz pomoć bića koja ne moraju da se boje dnevne svetlosti, niti svešteničkog umeća. Sa životinjama kao oni zmaj; sa stvorenjima sa dušami, poput rđavi patuljci. Međutim, taki saveznici je malo, i uglavnom su suviše glupi, tako da ih koriste samo za određenu stvar. Ja mislim da će Srednji svet zavisi od ljudska bića koja će se bore na strani Haosa. Veštice, vešci, banditi, ubice, to jeste svi paganski divljaci sa severu i jugu. Taki mogu da obesvete sveta mesta i pogube one koji se bore protiv njih. A ondak će ostali ljudi pobegnu, i niko neće ostane da spreči plavi suton da se navuče preko još nekol'ko stotina milja. Sa svako takvo napredovanje, kraljevstva Reda postajaće sve slabija: ne samo u broj, već i duhovno, jer velika blizina Haosa mora da utiče na dobri ljudi, tako da oni postaju ćudljivi, ne osvrću se na zakon i postaju spremni da i sami budu rđavi." Alijanora zabrinuto odmahnu glavom. "Kada se zlo razmahne, čak i oni ljudi koji su na strani dobra u strahu će upotrebe i najgore sredstvo u borbi, i na taj način dati zlu slobodno uporište."
<BR>&nbsp;&nbsp;&nbsp;&nbsp;&nbsp;Holger pomisli na svoj vlastiti svet, u kome se Koventri beše osvetio Kelnu i klimnu glavom. <EM>Koventri je bio engleski grad koji je koji je tokom Drugog svetskog rata najviše postradao od nemačkog bombardovanja; i Saveznici su kasnije, stekavši premoć u vazduhu, uzvratili odmazdom, izvršivši teška razaranja Kelna, i, posebno, Drezdena; prim. prev.</EM> Kaciga mu odjednom oteža.
<BR>&nbsp;&nbsp;&nbsp;&nbsp;&nbsp;U želji da pobegne od tog sećanja, kao i iz mnogih drugih razloga, on se okrenu neposrednijim stvarima. Moći njihovih progonitelja, očigledno, nisu bile neograničene, jer bi ih inače već odavno zaustavili. Šta je, onda, za njih predstavljalo granicu? Mada je to bilo neobično za bića za koja se govorilo da nemaju duše, vilinrasa je patila od ozbiljnih fizičkih smetnji, te je morala da se uglavnom oslanja na lukavstvo. Osim što su bili brzi i gipki, ni jedno od njih nije se ni izdaleko moglo meriti sa jednim normalno snažnim čovekom. (Nema sumnje da su divovi, troli i mnoga druga bića iz Srednjeg sveta raspolagala sa više sirove snage nego ljudska bića, ali, kako je Alijanora tvrdila, bili su spori i nespretni.) Ni jedno od njih nije podnosilo sunce, tako da su u ljudska područja mogli da zalaze samo pošto se spusti noć. Međutim, čak i tada morali su da izbegavaju svete predmete. Njihove čarolije odbijale su se poput bilijarskih loptica od svakoga ko je bio u božanskoj milosti; uobičajena mera pristojnosti i odlučnosti obezbeđivala je čoveku nesmetan prolaz. Naravno, mogli su vas ubiti - oni ili njihove vradžbine; mogli su vas obmanuti, ošamutiti, povrediti; ali, u jednom konačnom smislu, niste mogli biti pobeđeni - osim ukoliko biste se i sami prepustili zlu.
<BR>&nbsp;&nbsp;&nbsp;&nbsp;&nbsp;Pored toga, izgleda da je jačina čarolije zavisila od udaljenosti. Što dalje bude od Vilinzemlje, njeni će stanovnici biti manje u mogućnosti da naude Holgeru.
<BR>&nbsp;&nbsp;&nbsp;&nbsp;&nbsp;Ipak, Alfriku se nije valjalo podsmevati. Na protiv. Nije im on bio ni glavni neprijatelj. Više od njega stajala je Morgana le Fej, a iznad nje mora da su postojali i drugi, sve do onog Jednog, Konačnog, o kome Holger nije želeo ni da razmišlja. Alfrik je ipak posedovao mnoge moći, bio je podmukao i vešt, i nije se predavao. Pored toga, Morgana jedva da beše i počela.
<BR>&nbsp;&nbsp;&nbsp;&nbsp;&nbsp;Kada bih samo znao zbog čega me žele.
<BR>&nbsp;&nbsp;&nbsp;&nbsp;&nbsp;Konj se čitavog tog dana uspinjao, i kada je sunce zašlo, Holger ga zaustavi. Nalazili su se na vrhu prevoja. Trava je rasla u retkim busenovima među raštrkanim stenjem, dok je, inače, samo to mesto bilo golo. Hladan vetar peo se uz litice i duvao preko brida. Papijon zarza i glava mu klonu.
<BR>&nbsp;&nbsp;&nbsp;&nbsp;&nbsp;"Jadna životinja". Alijanora pomilova njegovu baršunastu gubicu. "Baš smo te namučili, je li? A ni ove noći neće bude bolje, svega nekoliko suvih vlati." Ona pronađe jednu izdubljenu stenu, u koju iz mešine strpljivo nali dovoljno vode, sve dok se žiotinja nije dovoljno napila. Sam Holger istimari paripa. Bio je počeo da svoja viteška umeća prihvata zdravo za gotovo, pa ipak, i njega samog prilično je iznenadila tako velika naklonost prema Papijonu. Od jednog iscepanog i blatnjavog svilenog pokrivača on načini neku vrstu prekrivke za konja. Pošto su podigli logor i na brzinu večerali, iscrpljeni putnici pođoše na počinak.
<BR>&nbsp;&nbsp;&nbsp;&nbsp;&nbsp;Prva je stražarila Alijanora, za njom Holger, i na kraju Hjudži. Kada se smestio pored devojke, Holger uvide da ne može da zaspi. Glava joj se nekako našla na njegovom ramenu, a jednu mu je ruku bila prebacila preko grudi. Od vetra nije mogao da je čuje kako diše, ali je osećao lagano, ujednačeno kretanje njenih prsa; takođe je imao osećaj da, čak, na neki način, zrači toplotu na mestima gde ga je dodirivala. Ostali delovi tela bili su mu prokleto hladni; hladnoća se uvlačila kroz ogrtač kojim su se bili pokrili. Ćebe na kome su ležali jedva da je bilo u stanju da bilo šta učini da odagna prokletinju tvrdog tla.
<BR>&nbsp;&nbsp;&nbsp;&nbsp;&nbsp;Ali, nije zbog toga ostao budan. Najpre je opasnost izoštrila sva njegova čula, a zatim je ovo toplo biće razbarušene kose praktično leglo na njega... On pokuša da utuca vreme sećanjima na Meriven, ali to samo kao da pogorša stvari. A u ovom trenutku, pomisli on gorko, mogao je biti sa Morganom le Fej.
<BR>&nbsp;&nbsp;&nbsp;&nbsp;&nbsp;I da ostavi Alijanoru samu, sada kad je neprijatelj krenuo u pohod? Ne! Gotovo nesvesno, on posegnu za njom. Bila je to, međutim, nova greška. Pre nego što je uopšte shvatio šta se dogodilo, ruka mu skliznu ispod njene perjane tunike i obuhvati meku, mladu dojku. Ona se promeškolji, mrmljajući nešto u snu. Nije napravio više nijedan pokret, ali nije imao ni snage da povuče ruku. Konačno, sav uzdrhtao, dok ga je koža bockala, on otvori oči.
<BR>&nbsp;&nbsp;&nbsp;&nbsp;&nbsp;Zvezde su sijale kao u sred zime. Nije bilo meseca, ali sudeći prema položaju Velikog medveda (čak te i na nebu pamte, kralju moj!) on zaključi da zora nije daleko. Tama na zemlji bila je gotovo potpuna. Ugledao je Hjudžijev obris; čučao je pored niske crvene vatre, dok je, inače, sve ostalo predstavljalo samo stenovita uzvišenja što su se ocrtavala naspram neba. Ona stena tamo...
<BR>&nbsp;&nbsp;&nbsp;&nbsp;&nbsp;Ali, te stene ranije nije bilo!
<BR>&nbsp;&nbsp;&nbsp;&nbsp;&nbsp;Holger skoči na noge trenutak pre no što se zemlja zatresla. To se odmah ponovi, pa još jednom; zvuk je podsećao na odjeke čudovišnih bubnjeva; planina se tresla kao što se kuća trese kada se neki težak čovek penje stepenicama. Holger začu kako se kamenje kotrlja, odskakujući niz padinu. On zgrabi mač, a onda se džin stušti na njega.
<BR>&nbsp;&nbsp;&nbsp;&nbsp;&nbsp;Stopalo veliko kao sam Holger pomete u stranu krug što ih je štitio. Pri svetlosti što je dopirala od vatre ukazaše se ogromni, neisečeni nokti na nožnim prstima. Alijanora vrisnu, i Holger je potisnu iza sebe. Papijon skoči prema uljezu, zanjišta u znak izazova, izvi u luk vrat i rep, i raširi nozdrve. Hjudži skliznu, da se pridruži Alijanori.
<BR>&nbsp;&nbsp;&nbsp;&nbsp;&nbsp;Džin čučnu i razgrnu vatru kažiprstom, nalik na krzneni prut, i kada plamen suknu u vis, Holger vide da stvorenje ima ljudsko obličje, mada je bilo groteskno zdepasto i kratkonogo u odnosu na svoju visinu. A onda mu sinu. Čak i ako zakoni proporcije ovde možda nisu bili isti kao kod kuće, stvorenju je bio neophodan dovoljan poprečni presek da bi nosio tu težinu. Nespretno telo bilo je odeveno u kože, primitivno prišivene jedna za drugu; i kada je na trenutak osetio njegov miris, Holgeru bi drago što stoji uz vetar. Koliko se moglo nazreti kroz zamršenu kosu i bradu, džinovljeve crte lica bile su akromeglaičke, oči zasvođene koščatim veđama; nos i vilice štrčali su mu napred i imao je debele usne i odvratne, ogromne zube.
<BR>&nbsp;&nbsp;&nbsp;&nbsp;&nbsp;"Penji se na Papijona, Hjudži", uzviknu Holger. Pošto je prošao prvi šok, nije se više plašio - nije se usuđivao. "Zadržaću ga što duže budem mogao. Alijanora, vini se u vazduh."
<BR>&nbsp;&nbsp;&nbsp;&nbsp;&nbsp;"Ostajem s tobom." Glas joj je jedva bio čujan, ali je stala pored njega uzdignute brade.
<BR>&nbsp;&nbsp;&nbsp;&nbsp;&nbsp;"Kako se to moglo dogoditi?" zastenja Hjudži. "On je iz Srednji svet. Čarolije morale bi ga zadržale."
<BR>&nbsp;&nbsp;&nbsp;&nbsp;&nbsp;"Prišunjao nam se", grubo odvrati Alijanora. "Taki umeju da budu vrlo mirni kada 'oće. Sačekao je trenutak kada su se nekom od nas javile take nebogougodne misli koje su poništile sveti znakovi." Ona pogledom optuži patuljka, koji se sav šćućuri. Jadni Holger znao je da Hjudži nije bio kriv. Ali...
<BR>&nbsp;&nbsp;&nbsp;&nbsp;&nbsp;"Govori tako da mogu da te čujem!"
<BR>&nbsp;&nbsp;&nbsp;&nbsp;&nbsp;Džin nije govorio zaglušujuće, niti mu je naglasak bio previše divljački. Međutim, teško su ga razumeli zbog jačine glasa: bio je tako dubok, da je nečujni donji register podrhtavao u samim ljudskim kostima. Holger ovlaži usne, zakorači napred, i reče najdubljim mogućim glasom: "U ime oca i sina i svetog duha, naređujem ti da odeš."
<BR>&nbsp;&nbsp;&nbsp;&nbsp;&nbsp;"Ha!" podsmehnu se džin. "Kasno za to, smrtnik, jerbo si raskin'o krug dobra svojim grehovitim mislima, a još se nisi ni pokaj'o." On ispruži ruku. "Alfrik mi kaz'o da na ovom putu nađem ću nežnu lovinu. Daj devojku, i ondak možeš dalje."
<BR>&nbsp;&nbsp;&nbsp;&nbsp;&nbsp;Holger oseti želju da mu uzvrati kakvim zvučnim izazovom koji bi odgovarao odvratnosti što ju je osećao prema samoj takvoj pomisli. Blagi Bože, bilo je i gorih stvari od smrti! Na nesreću, mogao se samo setiti reči koje nisu bile za devojačke uši. I, umesto svega, on nasrnu. Mač sevnu preko džinovskog doručja.
<BR>&nbsp;&nbsp;&nbsp;&nbsp;&nbsp;Džin trže ruku nazad, stade da duva u ranu koja se pušila, i povika: "Stani! Hajde da popričamo!" Holger zastade; umalo da nije razneo vlastito stopalo kada je zamahnuo.
<BR>&nbsp;&nbsp;&nbsp;&nbsp;&nbsp;Njemu, koji beše navikao da bude najkrupniji, lice iznad njegovog delovalo je šire nego što je u stvari bilo. Ipak, nije odstupio, a onda začu najdublji bas kako prilično razumno izgovara:
<BR>&nbsp;&nbsp;&nbsp;&nbsp;&nbsp;"Slušaj, smrtnik, osećam da veliki si šampion. A, razume se, i dodir gvožđa nanosi mi bol. Ipak, znaješ, mene podosta ima i mogu te zatrpati kamenjem, dok mi ne daš mlogo udarci. Šta kažeš, da s' ponesemo na lakši način? Ako nadmudriš mene, mož' bez brige d' odeš. I, još, daću ti punu tu kacigu mlogo zlata." On pri tom pokaza na torbak na svom boku, u kojem mora da je bilo pedeset kilograma, a možda i više. "A ako izgubiš, devojka je za mene!"
<BR>&nbsp;&nbsp;&nbsp;&nbsp;&nbsp;"Ne!" Holger otpljunu.
<BR>&nbsp;&nbsp;&nbsp;&nbsp;&nbsp;"Stani. Stani, mili." Alijanora ga iznenada snažno ščepa za ruku. "Pitaj ga da l' misli na takmičenje u rešavanju zagonetki."
<BR>&nbsp;&nbsp;&nbsp;&nbsp;&nbsp;Zbunjen, Holger to i učini i džin potvrdno klimnu glavom. "Aha. Da znaješ, mi od Velikog Naroda sedimo kod svoji' dvoranama kad je beskrajne zimske noći u naš postojbini, godinu za godina, vek za vek, i tučemo vreme sa takmičenje u veštinama. Najbolje volemo zagonetke. Mog'o bi da te pustim ako mi daš tri nove, a da ja n' umem da odgovorim na dve, a ondak ja da i' kod kuće iskoristim." Njegovo zversko lice okrenu se uznemireno prema istoku. "Al', požuri."
<BR>&nbsp;&nbsp;&nbsp;&nbsp;&nbsp;Alijanorine oči zaplamtaše. "Tako sam i mislila. Pristani. Možeš da ga nadmudriš." Džin nije pokazao da razume. Pa, naravno, shvati Holger. Jedno tako ogromno stvorenje naprosto nije u stanju da čuje veliki deo ljudskog glasovnog registra.
<BR>&nbsp;&nbsp;&nbsp;&nbsp;&nbsp;On joj odvrati stanjenim glasom: "Ništa ne mogu da smislim."
<BR>&nbsp;&nbsp;&nbsp;&nbsp;&nbsp;"Možeš." Njena ubeđenost, ipak, kao da je malo splasnula. Zurila je u tle i palcem u njemu dubila rupu. "Ako ne možeš, pusti ga da me uzme. On samo 'oće da me pojede. Mislim ja, ti suviše značiš za ceo svet, Holger, ne treba rizikuješ smrt u borbi za nekog ništavnog k'o što sam ja."
<BR>&nbsp;&nbsp;&nbsp;&nbsp;&nbsp;On se gotovo izgubi u svom zaprepašćenju. Koje je zagonetke znao? "Četiri vise, četiri idu, dva vode, jedan sledi: krava." Zagonetka s kojom Samson beše suočio Filisitince, i još nekoliko takvih. Ali, tokom vekova ljudožder ih je već sigurno čuo. A on, Holger, nije bio dovoljno bistar da u tako kratkom roku smisli neku mozgalicu.
<BR>&nbsp;&nbsp;&nbsp;&nbsp;&nbsp;"Radije bih se borio za nekoga koga znam, tebe na primer, nego..." poče on.
<BR>&nbsp;&nbsp;&nbsp;&nbsp;&nbsp;Međutim, čudovište koje je čučalo prekide ga džangrizavo:
<BR>&nbsp;&nbsp;&nbsp;&nbsp;&nbsp;"Požuri kad ti kažem!"
<BR>&nbsp;&nbsp;&nbsp;&nbsp;&nbsp;Jedna luda ideja sinu Holgru. "Može li on da podnese sunce?" upita on Alijanoru gotovo evnuškim glasom.
<BR>&nbsp;&nbsp;&nbsp;&nbsp;&nbsp;"Ne može", odgovori ona. "Sjajni zraci pretvaraju njegovo meso u kamen."
<BR>&nbsp;&nbsp;&nbsp;&nbsp;&nbsp;"Oho-ho", zaskviča Hjudži, "ako uspeh imaš da zabaviš mu misli, momak, tako da zora iznenadi ga nespreman, eto nami torba zlata."
<BR>&nbsp;&nbsp;&nbsp;&nbsp;&nbsp;"Nisam znala za to", primeti Alijanora. "Čula sam da je blago dobijeno na taj način prokleto, i čovek koji ga uzme uskoro ima da umre. Ali, Holger, kroz jedan sat on mora da pobegne pred zoru. Zar nisi u stanju da zamajavaš ga jedan sat, ti koji si porazio zmaja?"
<BR>&nbsp;&nbsp;&nbsp;&nbsp;&nbsp;"Ja... mislim... da mogu." Holger se ponovo okrete prema kolosu, koji je već počeo da reži od ljutitog nestrpljenja. "Takmičiću se s tobom", reče on.
<BR>&nbsp;&nbsp;&nbsp;&nbsp;&nbsp;"Samo za ovaj noć", dobaci džin i zloslutno se isceri. "Možda budem neki drugi noć tražio još tri zagonetke od tebe; a ondak, posle te... Ma, veži tu devojčuru da ne b' utekla. Požuri!"
<BR>&nbsp;&nbsp;&nbsp;&nbsp;&nbsp;Hoger se kretao što je sporije bio u stanju, vodeći pri tom računa da ponovo ne izazove džinovljevo neraspoloženje. Vezujući Alijanorine ruke, on joj pisnu na uvo: "Ako dođe do najgoreg, možeš izvuči ruke."
<BR>&nbsp;&nbsp;&nbsp;&nbsp;&nbsp;"Ne, neću uteći, jer bi se on ostrvio na tebe."
<BR>&nbsp;&nbsp;&nbsp;&nbsp;&nbsp;"Ionako će morati da se bori sa mnom", primeti Holger. "Mogla bi bar svoj život da spaseš." Međutim, služeći se tim piskavim glasom, nije mu uspevalo da zvuči naročito herojski.
<BR>&nbsp;&nbsp;&nbsp;&nbsp;&nbsp;Pošto je dodao još nekoliko drvaca na vatru, on se okrenu džinu koji je sedeo podbočivši kolenima kosmatu bradu. "Krećemo", reče on.
<BR>&nbsp;&nbsp;&nbsp;&nbsp;&nbsp;"Dobro. Moraš da ti služi na čast da znaš da ja sam šampion u zagonetkama od devet kremenvrtova." Džin pogleda Alijanoru i coknu usnama. "Kakav ukusan parče."
<BR>&nbsp;&nbsp;&nbsp;&nbsp;&nbsp;Holger podiže mač pre no što je i sam znao šta smera. "Obuzdaj malo taj svoj pogani jezik!" zagrme on.
<BR>&nbsp;&nbsp;&nbsp;&nbsp;&nbsp;"Da l' bi se možda radije borio?" Ogromni mišići stadoše da se nadimaju.
<BR>&nbsp;&nbsp;&nbsp;&nbsp;&nbsp;"Ne." Holger se suzdrža. Ali, da se takav jedan nilski konj uopšte usudi da pogleda njegovu Alijanoru...! "U redu", odbrusi on. "Prva zagonetka. Zašto pile prelazi preko puta?"
<BR>&nbsp;&nbsp;&nbsp;&nbsp;&nbsp;"Šta?" Džin zinu tako da mu zubi zasijaše poput vlažnog kamenja. "To me pitaš?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ali, to znaje svako dete. Da pređe na onaj drugu stranu."
<BR>&nbsp;&nbsp;&nbsp;&nbsp;&nbsp;Holger odmahnu svojom plavokosom grivom. "Pogrešno."
<BR>&nbsp;&nbsp;&nbsp;&nbsp;&nbsp;"Lažeš!" Mamutski obris napola se pridiže.
<BR>&nbsp;&nbsp;&nbsp;&nbsp;&nbsp;Holger izmahnu mačem, tako da ovaj zazvižda. "Imam savršen odgovor", reče on. "Moraš ga otkriti."
<BR>&nbsp;&nbsp;&nbsp;&nbsp;&nbsp;"Nikada nisam čuo ništa slično", stade se žaliti džin. Ipak sede i stade da čupka bradu svojim prljavim prstima. Zašto pile prelazi preko puta? Zašto bi, inače, ako ne da pređe na onaj drugu stranu? Kake su to tajanstvene namere ovdi? Šta mogu da imaju značenje mu pile i put? On sklopi oči i stade se klatiti napred i nazad. Alijanora, ležeći vezana pored vatre, stade da kliče Holgeru.
<BR>&nbsp;&nbsp;&nbsp;&nbsp;&nbsp;Posle bezvremenih trenutaka što su ih ispunnjavali jedino hladan vetar i još hladnije zvezde, Holger ugleda kako se oči čudovišta otvaraju. Odbljeskivale su pri svetlosti vatre poput dve svetiljke obojene krvlju, duboke ispod obrva što su podsećale na dve pećine. "Imam odgovor", reče užasni glas. "Sličan je k'o oni sa kojeg je Tijazi prevario Rotnira pre pe'sto zima. Vi'š, smrtniku, pile jeste ljucka duša, a put je život na koji se mora proći, od jarka rođenja do jarka smrti. Na tom putu ima mlogo opasnosti... Pored mukotrpan rad i glib greha, tu budeš i kola sa ratovi i bolesti koja vukuje ovan uništenja; dok tamo gorena kruži taj soko Sotona, uvek vreba da se stušti. Pile ne znaje što prelazi preko puta, osim što na drugim strani vidi zelen'ja polja. Ono prelazi zato što je moranje, k'o što svi mi moramo."
<BR>&nbsp;&nbsp;&nbsp;&nbsp;&nbsp;Sav je zračio koliko je bio zadovoljan sobom. Holger, međutim, ponovo odmahnu glavom. "Ne, ponovo pogrešno."
<BR>&nbsp;&nbsp;&nbsp;&nbsp;&nbsp;"Šta? Ti..." Ljudožder se uspravi.
<BR>&nbsp;&nbsp;&nbsp;&nbsp;&nbsp;"Znači radije bi se borio?" upita Holger. "Znao sam da ti je taj tvoj neustrajni mozak slabija strana."
<BR>&nbsp;&nbsp;&nbsp;&nbsp;&nbsp;"Ne, ne, ne!" zaurla džin, izazvavši pri tom manje klizanje zemljišta. Izvesno vreme koračao je unaokolo, dok nije uspeo dovoljno da se smiri i ponovo sedne. "Vreme pritišće", reče on, "predajem se i tražim da ti daš odgovor. Stvarno, a što pile prelazi preko puta?"
<BR>&nbsp;&nbsp;&nbsp;&nbsp;&nbsp;"Jer je suviše daleko da se ide okolo", odvrati Holger.
<BR>&nbsp;&nbsp;&nbsp;&nbsp;&nbsp;Džin ga je zasipao kletvama nekoliko minuta, na Holgerovo najveće zadovoljstvo: njegov glavni cilj i jeste bio da dobije na vremenu; ako je moguće, da oteže dok prvi sunčevi zraci ne padnu na njegovog neprijatelja. I kada je titan konačno sročio razumljiv prigovor, Holger naniza dovoljno argumenata vezanih za značenje termina 'pitanje' i 'odgovor', tako da su nastavili da viču jedan na drugoga čitavih pola sata. Neka je blagosloven kurs iz semantike koji je pohađao na koledžu! Utucao je deset minuta, samo izlažući teoriju tipova Bertranda Rasela.
<BR>&nbsp;&nbsp;&nbsp;&nbsp;&nbsp;Džin konačno sleže ramenima. "Mani to", reče on preteći. "Biće još doći noći, prijatelju moj. Mada, mislim da nećeš pobediti me u drugo pitanje. Hajde!"
<BR>&nbsp;&nbsp;&nbsp;&nbsp;&nbsp;Holger duboko udahnu vazduh. "Šta ima četiri noge", upita on, "žuto perje, živi u kavezu, peva i teško je četiri stotine kilograma?"
<BR>&nbsp;&nbsp;&nbsp;&nbsp;&nbsp;Ljudožder udari pesnicom po tlu tako da stenje poskoči. "Pitaš me za nekoju zverku za koju nikad nisam čuo! To nije zagonetka, to pitanje je iz filozofiju prirode."
<BR>&nbsp;&nbsp;&nbsp;&nbsp;&nbsp;"Ako je zagonetka pitanje na koje se može odgovoriti uz pomoć uma, onda ovo jeste zagonetka", odvrati Holger, krišom pogledavši put istoka. Da li je nebo počelo da bledi, makar malo?
<BR>&nbsp;&nbsp;&nbsp;&nbsp;&nbsp;Džin zamahnu rukom prema njemu, promaši i poče da gricka brk. Ova neman, očigledno, nije baš bila mnogo inteligentna, zaključi Holger. Imajući u vidu godine tokom kojih je rešavao zagonetke, i najsporiji mozak sigurno bi morao da dođe do odgovora; ali, na ono što bi ljudskom detetu bilo jasno već posle nekoliko trenutaka, ovaj grubijan možda će utrošiti mnoge sate. Mada je, nema sumnje, posedovao sposobnost da se usredsredi. Sedeo je čvrsto zatvorenih očiju, ljuljajući se napred-nazad, i mrmljajući nešto sebi u bradu. Vatra samo što se nije ugasila, i on se polako pretvorao u novu, izobličenu senku.
<BR>&nbsp;&nbsp;&nbsp;&nbsp;&nbsp;Hjudži povuče Holgera za nogavicu. "Nemoj zaboraviš zlato", šušnu on pohlepno.
<BR>&nbsp;&nbsp;&nbsp;&nbsp;&nbsp;"Niti kletvu", dodade Alijanora. "Jer, bojim se, ako pobedimo da to baš neće da bude na najpošteniji način."
<BR>&nbsp;&nbsp;&nbsp;&nbsp;&nbsp;Holger je bio suviše veliki pragmatičar da bi sada o tome brinuo. Nema sumnje da se samo svetac mogao suprotstaviti zlu, a da, bar u izvesnoj meri, ne bude i sam okužen vlastitim delima. Pa ipak, ovog džina niko ničim nije izazvao, a i ponašao se kao pravi kanibal. Njega nasamariti, da bi spasao Alijanoru, nije mogao biti veliki greh.
<BR>&nbsp;&nbsp;&nbsp;&nbsp;&nbsp;Ali, i u tom slučaju... ne treba se podsmevati prokletstvima. Holger oseti jezu u stomaku. Nije znao zašto, ali instinkt mu je govorio da bi pobeda nad ovim dušmaninom mogla biti isto toliko pogubna koliko i poraz.
<BR>&nbsp;&nbsp;&nbsp;&nbsp;&nbsp;"Gotovo!" Odvratno lice se ozari. "Pronaš'o sam ti odgovor, viteže. Dva kanarinca, i svaki od dvesta kila!"
<BR>&nbsp;&nbsp;&nbsp;&nbsp;&nbsp;Holger uzdahnu. Nije mogao očekivati da svaki put pobedi. "U redu, Džambo. Treća zagonetka."
<BR>&nbsp;&nbsp;&nbsp;&nbsp;&nbsp;Džin prestade da trlja šake. "Ne zovi me Džambo!"
<BR>&nbsp;&nbsp;&nbsp;&nbsp;&nbsp;"A zašto da ne?"
<BR>&nbsp;&nbsp;&nbsp;&nbsp;&nbsp;"Jer ime je moje Balamorg. Strašno ime... Mlogo udovice, mlogo siročići, mloga sela sravnjen sa zemljom, ima razloga da mi da njega. Tako me zovi."
<BR>&nbsp;&nbsp;&nbsp;&nbsp;&nbsp;"Oh, ali, vidiš, tamo odakle ja dolazim, džambo je izraz kojim se iskazuje poštovanje. Počuj..." Holger je dobrih deset do petnaest minuta pleo neverovatnu priču, dok ga Balamorg ne prekide, gotovo zaškrgutavši:
<BR>&nbsp;&nbsp;&nbsp;&nbsp;&nbsp;"Poslednja zagonetka. Po'itaj, il' ću da te sredim ovo tren."
<BR>&nbsp;&nbsp;&nbsp;&nbsp;&nbsp;"E-hej... polako! Kako god želiš... Reci mi, onda: Šta je to zeleno, ima točkove i raste oko kuće?"
<BR>&nbsp;&nbsp;&nbsp;&nbsp;&nbsp;"A?" Nezgrapna vilica se opusti i Holger ponovi. "Kake kuće?" upita džin.
<BR>&nbsp;&nbsp;&nbsp;&nbsp;&nbsp;"Bilo kakve", odvrati Holger.
<BR>&nbsp;&nbsp;&nbsp;&nbsp;&nbsp;"Raste, reče li? Reko' ti već da pitanja o nekom tamo čuvenom drvetu, na kojem su umesto voća visu vagoni, nisu prave zagonetke."
<BR>&nbsp;&nbsp;&nbsp;&nbsp;&nbsp;Holger sede i stade da čisti nokte vrškom noža - bilo mu je, naime, palo na pamet da bi Alfrikov nož, kada se zapali, mogao imati isto dejstvo kao i sunčeva svetlost. A opet, možda i ne bi. Celokupna raspoloživa energija mogla bi biti suviše mala. Ipak, ako bude primoran da se bori, mogao bi da isproba Nož plamena. Sada je već mogao da razazna crte lica svog neprijatelja, mada od vatre beše ostalo još samo ugljevlje.
<BR>&nbsp;&nbsp;&nbsp;&nbsp;&nbsp;"Izazovi koje sam ti uputio uobičajeni su među decom u mojoj domovini", primeti on.
<BR>&nbsp;&nbsp;&nbsp;&nbsp;&nbsp;Bilo je to tačno. Međutim, Balamargov povređeni ego protraći još nekoliko narednih minuta na duvanje i frktanje. Konačno, proprativši to ljutitim gunđanjem, on se ponovo prepusti dubokom razmišljanju.
<BR>&nbsp;&nbsp;&nbsp;&nbsp;&nbsp;Holger je sedeo posve nepomičan. Alijanora i Hjudži ležali su kao da su od kamena. Čak je i Papijon bio nepokretan. Pogledi su im bili upravljeni ka istoku.
<BR>&nbsp;&nbsp;&nbsp;&nbsp;&nbsp;Nebo se lagano zasvetli.
<BR>&nbsp;&nbsp;&nbsp;&nbsp;&nbsp;Posle delića večnosti, ljudožder lupi po tlu i pogleda ih. "Predajem se", frknu on. "Već osećam bol od sunca. Moram pronađem zaklon. Kako glasi odgovor?"
<BR>&nbsp;&nbsp;&nbsp;&nbsp;&nbsp;"Zašto bih ti rekao?" dobaci mu Holger i ustade.
<BR>&nbsp;&nbsp;&nbsp;&nbsp;&nbsp;"Jer ja tako kažem!" I kolos ustade, pa se naže, razvukavši usne tako da su mu se videli očnjaci. "Ili ću te sravniš sa zemljom!"
<BR>&nbsp;&nbsp;&nbsp;&nbsp;&nbsp;Holger lagano odmeri težinu mača. "Pa dobro", složi se on. "Trava."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Odgovor je trava."
<BR>&nbsp;&nbsp;&nbsp;&nbsp;&nbsp;"Ali, trava ne imaš točkove!"
<BR>&nbsp;&nbsp;&nbsp;&nbsp;&nbsp;"Oh, to? Pa, slagao sam za točkove", odvrati Holger.
<BR>&nbsp;&nbsp;&nbsp;&nbsp;&nbsp;Bes pokulja iz Balamorga - on gromoglasno riknu i baci se na viteza. Holger se povuče unazad, nastojeći da bude što dalje od Alijanore. Ukoliko uzmogne da još više razdraži ovo čudovište, tako da u narednih pet minuta ne zna šta radi, a da on sam istovremeno ostane živ, u tom slučaju... "Ne, ne, ne možeš da me uhvatiš!" Balamorg zamahnu rukom prema njemu, ali Holger svom snagom izmahnu mačem i odseče mu vrh prsta. Potom se sve svede na poskakivanje i i saginjanje, seckanje i izvijanje i ruganje - sa ciljem da ga razbesni i da, istovremeno, sam dođe do vazduha.
<BR>&nbsp;&nbsp;&nbsp;&nbsp;&nbsp;Kada ga prvi sunčevi zraci dodirnuše, Balamorg vrisnu. Holger nikada do tada ne beše prisustvovao takvoj agoniji, i sve vreme dok je trčao, uklanjajući se pred masom koja je padala, pratilo ga je osećanje užasa. Džin se sruči na tle takvom silinom, da se čitave gromade stena zatresoše i zakotrljaše. Previjao se i sve vreme doživljavao užasnu promenu, a onda se, napokon, sasvim umiri. Sunce je sada zalivalo svojim zracima jedan dugački komad granita, u kome bi malo ko bio u stanju da prepozna ljudski oblik, ali koji je i dalje bio umotan u kožu.
<BR>&nbsp;&nbsp;&nbsp;&nbsp;&nbsp;I Holger se sruči na tle, dok mu je u ušima i dalje tutnjalo.
<BR>&nbsp;&nbsp;&nbsp;&nbsp;&nbsp;Kada je došao k sebi, glava mu je počivala na Alijanorinom krilu. Njena kosa i suze padali su mu na lice poput nove sunčeve svetlosti. Hjudži je poskakivao oko velikog kamena.
<BR>&nbsp;&nbsp;&nbsp;&nbsp;&nbsp;"Zlato, zlato, zlato!" grakao je on. "Uvek ti džinovi nose torbak sa zlato. Požuri, čo'eče, raspori vreću i učini da budemo bogatiji od kraljeva!"
<BR>&nbsp;&nbsp;&nbsp;&nbsp;&nbsp;Holger se osovi na noge i priđe mu. "Ne dopada mi se ovo", umeša se Alijanora. "Ako ipak mislite da treba d' uzmemo njegovo blago... jer nema sumnje dobro došlo bi nam nekol'ko novčića... ondak ću da pomognem sa teret, i tražiću da prokletstvo padne samo na mene. Oh, moj bože!"
<BR>&nbsp;&nbsp;&nbsp;&nbsp;&nbsp;Holger pokretom ruke naloži Hjudžiju da se skloni, pa potom ode do primitivno ispletenog torbaka... Nekoliko novčića već se bilo rasulo unaokolo. Odbljeskivali su pred njegovim očima, kao malecka sunca. Nema sumnje da bi, kada bi se deo ovog blaga korisno upotrebio, kao na primer za gradnju kapele svetom Đorđu, ostalo mogao da zadrži bez ikakvih posledica.
<BR>&nbsp;&nbsp;&nbsp;&nbsp;&nbsp;Ali, kakav je to miris? Nije u pitanju bio smrad koža, već nešto drugo... Blagi nagoveštaj kišne oluje, pod ovim vedrim jutarnjim nebom... Ozon? Da, tako je. Ali, odakle?
<BR>&nbsp;&nbsp;&nbsp;&nbsp;&nbsp;"Bože!" uzviknu Holger. On skoči je, ščepa Alijanoru u naručje i povuče se ka logoru. "Hjudži! Beži odatle! Beži s tog mesta! Ništa ne diraj ako ti je život mio!"
<BR>&nbsp;&nbsp;&nbsp;&nbsp;&nbsp;Posle nekoliko trenutaka već su bili na konju, strelimice počevši da se spuštaju niz zapadnu padinu. I. tek pošto su za sobom ostavili nekoliko milja, oseti se Holger dovoljno bezbednim da zastane, da bi, potom, nazad, morao da prekine pravu bujicu pitanja svojih saputnika, koji su tražili objašnjenja povodom neuverljivih izvinjenja o tome kako su ga sveci udostojali vizije grozne opasnosti. Srećom, imali su isuviše poverenja u njega da bi mu protivrečili.
<BR>&nbsp;&nbsp;&nbsp;&nbsp;&nbsp;Ali, kako je uspeo da nabasa na istinu? Nije baš najbolje poznavao teoriju atoma. Na koledžu je samo nešto malo učio o eksperimentima vezanim za transmutaciju koje su vršili Raderford i Lorens, kao i o opekotinama što ih izaziva radijum.
<BR>&nbsp;&nbsp;&nbsp;&nbsp;&nbsp;Te priče o prokletstvu što pada na lopova koji orobi džina pogođenog sunčevim zracima bile su potpuno tačne. Tokom promene ugljenika u silicijum, morate dobiti radioaktivni izotop; a ovde su bile u pitanju tone materijala.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
