<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;"Zdravo, Zemljo. Piter Korint zove Zemlju sa Zvezdanog broda I, na putu kući."
<BR>&nbsp;&nbsp;&nbsp;&nbsp;&nbsp;Zujanje i mrmor kosmičkih smetnji, razgovor zvezda. Zemlja na pozadini noći nadimajući, plavi blistaj, njen Mesec kao biser na grudima galaksije, Sunce urešeno plamenom.
<BR>&nbsp;&nbsp;&nbsp;&nbsp;&nbsp;"Zdravo, Zemljo. Javi se, javi se. Čuješ li me, Zemljo."
<BR>&nbsp;&nbsp;&nbsp;&nbsp;&nbsp;Klik, klik, zzzzz, mmmmmm, glas preko neba.
<BR>&nbsp;&nbsp;&nbsp;&nbsp;&nbsp;Zdravo, Šila!
<BR>&nbsp;&nbsp;&nbsp;&nbsp;&nbsp;Planeta ispred njih je rasla. Pogon broda brujao je i tutnjao, svaka ploča na trupu drhtala je od potisne energije, kristali metala broda divlje su skladno pevali. Korint je shvatio da i sam drhti, ali nije želeo da se kontroliše, ne sad.
<BR>&nbsp;&nbsp;&nbsp;&nbsp;&nbsp;"Zdravo, Zemljo", jednolično je govorio u radio. Kretali su se dobro ispod brzine svetlosti, a njihov signal slepo se pružao ispred njih, kroz tamu. "Zdravo, Zemljo, čuješ li me? Ovo je Zvezdani brod I, zove iz svemira, na putu kući."
<BR>&nbsp;&nbsp;&nbsp;&nbsp;&nbsp;Luis je promumlao nešto što je značilo: Možda su digli ruke od radija otkako smo mi otišli. Svi ti meseci...
<BR>&nbsp;&nbsp;&nbsp;&nbsp;&nbsp;Korint je odmahnuo glavom: "Siguran sam da još imaju neku vrstu monitora." U mikrofon: "Zdravo, Zemljo, javi se, Zemljo. Da li me bilo ko na Zemlji čuje?"
<BR>&nbsp;&nbsp;&nbsp;&nbsp;&nbsp;"Ako ga neki radio-amater ... neki klinac, petogodišnjak, kladim se, u Rusiji, ili Indiji, ili Africi ... pokupi, moraće da prenese glas do predajnika koji može da dosegne do nas", rekao je Luis. "Za to treba vremena. Samo se ti opusti, Pite."
<BR>&nbsp;&nbsp;&nbsp;&nbsp;&nbsp;"Pitanje vremena!" Korint se okrenuo s mesta na kome je sedeo. "Rekao bih da si u pravu. U svakom slučaju, za nekoliko sati spustićemo se. Ali ja želim da nam pripreme pravi doček!"
<BR>&nbsp;&nbsp;&nbsp;&nbsp;&nbsp;"Tuce limfjordskih ostriga u školjci, sa puno soka od limuna", sanjario je Luis, sve to glasno govoreći. "Rajnsko vino, naravno ... recimo iz '37-e. Mladi škampi u svežem majonezu, na francuskom hlebu sa sveže bućkanim buterom. Dimljena jegulja sa hladnom kajganom na crnom ražanom hlebu, ne zaboravi sitan luk..."
<BR>&nbsp;&nbsp;&nbsp;&nbsp;&nbsp;Korint se široko osmehnuo iako je pola njegovog uma bilo zaokupljeno Šilom, sam s njom na nekom osunčanom mestu. Bilo je to dobro, osećao je neobičnu toplinu dok je sedeo i izmenjivao uobičajene fraze, iako su one očigledno bile samo obične reči i promene izraza. Za sve vreme dugog puta kući raspravljali su se kao pijani bogovi, istražujući sopstvene intelekte; ali bio je to i način da se se otkloni golema mračna tišina. Sada su se vratili vatri čovekovog ognjišta.
<BR>&nbsp;&nbsp;&nbsp;&nbsp;&nbsp;"Zdravo, Zvezdani brode I."
<BR>&nbsp;&nbsp;&nbsp;&nbsp;&nbsp;Divlje su se bacili prema mikrofonu. Glas koji je dopirao bio je slab, zatomljen bukom Sunca i zvezda, ali bio je ljudski. Bio je to dom.
<BR>&nbsp;&nbsp;&nbsp;&nbsp;&nbsp;"Hej", prošaptao je Luis zapanjeno, "hej, čak ima i bruklinški naglasak."
<BR>&nbsp;&nbsp;&nbsp;&nbsp;&nbsp;"Zdravo, Zvezdani brode I. Njujork zove. Čuješ li me?"
<BR>&nbsp;&nbsp;&nbsp;&nbsp;&nbsp;"Da", rekao je Korint, suvog grla, i sačekao da signal preskoči milione milja.
<BR>&nbsp;&nbsp;&nbsp;&nbsp;&nbsp;"Vraški smo se namučili da vas dobijemo", rekao je glas razgovorno, pošto je vremensko kašnjenje proteklo u zavijajućoj, praskavoj praznini. "Morali smo da uzmemo u obzir Doplerov efekat... Kao da vas goni sam đavo... Gori li vam pod nogama, ili šta je?" Nije pominjao inženjerski genije koji je komunikaciju učinio mogućom; sada je to bio mali posao. "Ipak, čestitamo! Sve u redu?"
<BR>&nbsp;&nbsp;&nbsp;&nbsp;&nbsp;"Fino", rekao je Luis. "Imali smo neke nevolje, ali vraćamo se u komadu i očekujemo prikladan doček." Za trenutak je oklevao. "Kako Zemlja?"
<BR>&nbsp;&nbsp;&nbsp;&nbsp;&nbsp;"Nije loše. Ali mogu da se kladim da je nećete prepoznati. Stvari se tako brzo menjaju da je pravo olakšanje opet govoriti dobri stari američki. Biće da ga poslednji put pričam. Uostalom, šta vam se, kog vraga, dogodilo?"
<BR>&nbsp;&nbsp;&nbsp;&nbsp;&nbsp;"Kasnije ćemo da objasnimo", kratko je rekao Korint. "Kako su naši ... saradnici?"
<BR>&nbsp;&nbsp;&nbsp;&nbsp;&nbsp;"Dobro, rekao bih. Ja sam samo tehničar u Brukhavenu, znate; nisam upoznat s tim. Ali preneću glas. Pretpostavljam da ćete ovde da sletite?"
<BR>&nbsp;&nbsp;&nbsp;&nbsp;&nbsp;"Da, za... " Korint je napravio brzu procenu simultano rešavajući jedan broj diferencijalnih jednačina. "Šest sati."
<BR>&nbsp;&nbsp;&nbsp;&nbsp;&nbsp;"U redu, mi ćemo..." Glas je izbledeo. Uhvatili su još jednu reč: "...dužinu..." a onda samo ćutanje.
<BR>&nbsp;&nbsp;&nbsp;&nbsp;&nbsp;"Halo, Njujork, izgubili ste zrak", rekao je Korint.
<BR>&nbsp;&nbsp;&nbsp;&nbsp;&nbsp;"Ah, zaboravi", rekao je Luis. "Isključi to, hoćeš?"
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Čekali smo toliko pa možemo da čekamo još šest sati. Ne vredi više se tako petljati."
<BR>&nbsp;&nbsp;&nbsp;&nbsp;&nbsp;"Hmmmm ... pa..." Korint se predao. "Halo, Njujork. Halo Zemlja. Zvezdani brod I završava. Gotovo."
<BR>&nbsp;&nbsp;&nbsp;&nbsp;&nbsp;"Želeo sam da razgovaram sa Šilom", dodao je.
<BR>&nbsp;&nbsp;&nbsp;&nbsp;&nbsp;"Za to ćeš imati puno vremena, stari druže", odvratio je Luis. "Mislim da bismo sada morali da obratimo malo više pažnje na pogon. Čuje se nekakav treperav ton koji bi mogao nešto da znači. Nikada nijedan nije ovoliko dugo neprekidno radio, možda postoje kumulativni efekti..."
<BR>&nbsp;&nbsp;&nbsp;&nbsp;&nbsp;"Možda zamor kristala", rekao je Korint. "U redu, dobio si." Predao se instrumentima.
<BR>&nbsp;&nbsp;&nbsp;&nbsp;&nbsp;Pred njima, Zemlja je rasla. Oni koji su za sate prelazili svetlosne godine, sada su morali da mile sa tričavih nekoliko stotina milja u sekundi; čak i njihove nove reakcije nisu bile dovoljno brze da upravljaju transsvetlosnim brzinama ovako blizu planete. Ali njihov brod verovatno je poslednji brod ovako limitiran, pomislio je Korint. Kako se tehnologija posle promene fantastičnom brzinom razvija, sledeći brod trebalo bi da predstavlja san o savršenstvu: kao da su braća Rajt sagradili prekoatlantički kliper kao svoj drugi radni model. Zamišljao je da će za života videti inženjerstvo dovedeno do neke vrste konačnosti, dosezanje granica postavljenih prirodnim zakonima. Zato će čovek morati da nađe neko drugo polje intelektualne avanture, a on je mislio da zna šta to može da bude. Pogledao je na ljupku planetu koja je rasla pred njima s nekom vrstom nežnosti. Ave atque vale!
<BR>&nbsp;&nbsp;&nbsp;&nbsp;&nbsp;Srp je postao iskrzan disk prekriven oblacima dok su zaokretali prema dnevnoj strani. A onda, jedva primetno, više nije bila ispred njih već ispod njih, i začuli su prvi visok vrisak zasečenog vazduha. Projurili su preko beskaraja mesečinom obasjanog Pacifika, kočeći, i videli zoru iznad Sijera Nevade. Amerika se stvorila pod njima, ogromna, zelena i predivna, snažno izbrazdana zemlja, a Misisipi je bio srebrna nit preko nje. Onda su počeli da se koso spuštaju i vrhovi Menhetna ukazali su se iznad mora.
<BR>&nbsp;&nbsp;&nbsp;&nbsp;&nbsp;Korintovo srce udaralo je o kavez njegovih grudi. Smiri se, rekao mu je, smiri se i sačekaj. Sad ima vremena. Poveo je brod prema Brukhavenu, gde je sletno polje za svemirske brodove bilo siv odraz, i tamo ugledao još jedno sjajno koplje s pomičnom skelom. Znači, već su počeli da rade na sledećem brodu.
<BR>&nbsp;&nbsp;&nbsp;&nbsp;&nbsp;Osetio se slabašan udar kada se brod usidrio. Luis je posegnuo da ugasi motore. Kada su zamrli, Korintu su uši zazvonile od iznenadne tišine. Nikad nije razmišljao o tome koliko je to neprestano bubnjanje postalo deo njega.
<BR>&nbsp;&nbsp;&nbsp;&nbsp;&nbsp;"Hajde!" Napustio je sedište i prešao preko skučene kabine pre nego što je Luis stigao i da mrdne. Prsti su mu drhtali dok su leteli preko zapletene šifre elekronske brave. Unutrašnja vrata glatko su se otvorila, a onda se otvoriše i spoljna vrata, i do njega je dopro dašak slanog vazduha, stigao s mora.
<BR>&nbsp;&nbsp;&nbsp;&nbsp;&nbsp;Šila! Gde je Šila? Sjurio se niz stepenice vezišta; taman oblik nasuprot metalu trupa. Bio je boginjav i posut plikovima, taj metal, isprugan čudnim obrascima kristalizacije; put koji je brod prevalio bio je suviše dug i neobičan. Kada je Korint stigao do tla, izgubio je ravnotežu i pao, ali je ustao pre nego što je bilo ko stigao da mu pomogne.
<BR>&nbsp;&nbsp;&nbsp;&nbsp;&nbsp;"Šila", viknuo je.
<BR>&nbsp;&nbsp;&nbsp;&nbsp;&nbsp;Feliks Mandelbaum je iskoračio, ispruženih ruku. Delovao je jako staro i umorno, sagoreo od naprezanja. Uzeo je Korintove ruke u svoje, ali nije govorio.
<BR>&nbsp;&nbsp;&nbsp;&nbsp;&nbsp;"Gde je Šila?" prošaptao je Korint. "Gde je?"
<BR>&nbsp;&nbsp;&nbsp;&nbsp;&nbsp;Mandelbaum je odmahnuo glavom. Sad je i Luis silazio, opreznije. Rosman je pošao ka njemu, sklanjajući pogled od Korinta. Ostali isto tako... Sve su to bili ljudi iz Brukhavena, ne bliski prijatelji, ali svi su gledali u stranu.
<BR>&nbsp;&nbsp;&nbsp;&nbsp;&nbsp;Korint je pokušao da proguta knedlu, ali nije mogao. "Mrtva?" upita je. Vetar je mrmorio oko njega i mrsio mu kosu.
<BR>&nbsp;&nbsp;&nbsp;&nbsp;&nbsp;"Nije", rekao je Mandelbaum. "Nije ni luda. Ali..." Odmahnuo je glavom i orlovsko lice se naboralo. "Nije."
<BR>&nbsp;&nbsp;&nbsp;&nbsp;&nbsp;Korint je uzdahnuo i vazduh u plućima mu je zadrhtao. Gledajući u njega videli su prazninu predaje volje. Neće dopustiti sebi da zaplače.
<BR>&nbsp;&nbsp;&nbsp;&nbsp;&nbsp;"Samo napred", rekao je. "Kažite mi."
<BR>&nbsp;&nbsp;&nbsp;&nbsp;&nbsp;"Bilo je to pre oko šest nedelja", rekao je Mandelbaum. "Mislim da više nije mogla da izdrži. Dokopala se mašine za elektrošokove."
<BR>&nbsp;&nbsp;&nbsp;&nbsp;&nbsp;Korint je klimnuo, jako polako. "I uništila mozak", završio je.
<BR>&nbsp;&nbsp;&nbsp;&nbsp;&nbsp;"Ne. Nije to, iako je neko vreme bilo povuci-potegni." Mandelbaum je uzeo fizičara za ruku. "Da kažemo ovako: ona je stara Šila, kao pre promene. Gotovo."
<BR>&nbsp;&nbsp;&nbsp;&nbsp;&nbsp;Korint je maglovito bio svestan svežine i oštrine morskog vetra u nozdrvama.
<BR>&nbsp;&nbsp;&nbsp;&nbsp;&nbsp;"Hajde, Pite", rekao je Mandelbaum. "Odvešću te do nje."
<BR>&nbsp;&nbsp;&nbsp;&nbsp;&nbsp;Korint ga je pratio s polja.
<BR>
<BR>&nbsp;&nbsp;&nbsp;&nbsp;&nbsp;U Belviju sreli su se s psihijatrom Kernesom. Lice mu je bilo drveno, ali kod njega nije bilo osećaja stida, niti kod Korinta prebacivanja. Čovek je učinio ono najbolje što je mogao, ne raspolažući odgovarajućim znanjem, i nije uspeo; to su bile stvarne činjenice, ništa više.
<BR>&nbsp;&nbsp;&nbsp;&nbsp;&nbsp;"Prevarila me je", rekao je. "Mislio sam da ojačava. Nisam shvatio koliko kontrole može da ima umobolna osoba s ovako promenjenim nervnim sistemom. Niti sam, pretpostavljam, shvatao koliko joj je sve vreme bilo teško. Niko od nas koji smo izdržali promenu nikada neće znati kakva je to bila noćna mora za one koji nisu mogli da se prilagode."
<BR>&nbsp;&nbsp;&nbsp;&nbsp;&nbsp;Tamna krila lepeću, a Šila sama. Noć pada, a Šila sama.
<BR>&nbsp;&nbsp;&nbsp;&nbsp;&nbsp;"Bila je prilično bolesna kada je to uradila?" upitao je Korint. Glas mu je bio ravan.
<BR>&nbsp;&nbsp;&nbsp;&nbsp;&nbsp;"Šta je zdrav razum? Možda je učinila ono najmudrije. Da li je moguće izlečenje, kad naučimo kako to da izvedemo, vredno takvog postojanja.
<BR>&nbsp;&nbsp;&nbsp;&nbsp;&nbsp;"Kakvi su bili efekti?"
<BR>&nbsp;&nbsp;&nbsp;&nbsp;&nbsp;"Pa, izvela je to nespretno, naravno. Za vreme grčeva slomila je nekoliko kostiju." Kernes je stavio ruku na Korintovo rame. "Uništeno je malo cerebralnog tkiva, ali to je ipak najkritičnije područje mozga."
<BR>&nbsp;&nbsp;&nbsp;&nbsp;&nbsp;"Feliks je rekao da se ona ... dobro oporavlja."
<BR>&nbsp;&nbsp;&nbsp;&nbsp;&nbsp;"Oh, da." Kernes se kiselo nasmešio, kao da oseća gorak ukus u ustima. "Nije nam teško da razumemo ljudsku psihologiju pre promene ... sad. Koristio sam pristup iz tri smera koji su posle promene razvili Gravenštajn i De la Garde. Simbolička re-evaluacija, kibernetska neurologija i tretmani somatske koordinacije. Bilo je dovoljno zdravog tkiva da preuzme funkciju uništenog dela, uz odgovarajuće vođenje, jednom kada je psihoza uklonjena. Mislim da ćemo moći da je otpustimo odavde za jedno tri meseca."
<BR>&nbsp;&nbsp;&nbsp;&nbsp;&nbsp;Duboko je uzdahnuo. "Biće normalno, zdravo ljudsko biće od pre promene, sa IQ od oko 150."
<BR>&nbsp;&nbsp;&nbsp;&nbsp;&nbsp;"Shvatam..." Korint je klimnuo glavom. "Dobro... Kakvi su izgledi za ozdravljenje?"
<BR>&nbsp;&nbsp;&nbsp;&nbsp;&nbsp;"Biće potrebne godine, u najboljem slučaju, pre nego što budemo sposobni da ponovo stvorimo nervno tkivo. Ono se ne regeneriše, znaš, čak ni uz pomoć veštačke stimulacije. Moraćemo da veštački stvorimo sam život i teleskopski preskočimo milijardu godina evolucije da bismo razvili ljudsku moždanu ćeliju i duplikovali tačan genetski obrazac pacijenta, a čak i onda ... nisam siguran."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Možete da je nakratko posetite. Rekli smo joj da ste živi."
<BR>&nbsp;&nbsp;&nbsp;&nbsp;&nbsp;"Šta je učinila?"
<BR>&nbsp;&nbsp;&nbsp;&nbsp;&nbsp;"Dobro se isplakala, naravno. To je zdrav simptom. Možete da ostanete oko pola sata ako je ne budete previše uzbuđivali." Kernes mu je dao broj sobe i vratio se u kancelariju.
<BR>&nbsp;&nbsp;&nbsp;&nbsp;&nbsp;Korint je pošao liftom i nastavio dugim, tihim hodnikom koji je mirisao na kišom orošene ruže. Kada je stigao do Šiline sobe, vrata su bila odškirnuta i on se malo nećkao, vireći unutra. Nalikovala je na šumsku kućicu, paprati i drveće i slabašno pijukanje ptica koje se gnezde; odnegde se čuo vodopad, a u vazduhu se osećala zemlja i zelenilo. Uglavnom opsena, pretpostavio je, ali ugodna po nju...
<BR>&nbsp;&nbsp;&nbsp;&nbsp;&nbsp;Ušao je unutra, sve do kreveta koji je ležao ispod vrbe kroz koju je prodiralo Sunce. "Zdravo, draga", rekao je.
<BR>&nbsp;&nbsp;&nbsp;&nbsp;&nbsp;Najčudnije je bilo to što se nije bila promenila. Izgledala je upravo onako kao kada su se venčali, mladi i veseli; kovrdžava kosa joj je obrubljivala lice koje je još bilo bledo, a oči bile pune sjaja dok su se okretale prema njemu. Bela spavaćica, baršunasta stvarčica iz njene lične garderobe, činila ju je tek napola odraslom.
<BR>&nbsp;&nbsp;&nbsp;&nbsp;&nbsp;"Pite", rekla je.
<BR>&nbsp;&nbsp;&nbsp;&nbsp;&nbsp;Nagnuo se i poljubio je, jako nežno. Njen odgovor bio je nekako dalek, gotovo kao stranca. Dok su joj ruke milovale njegovo lice, primetio je da nema burmu.
<BR>&nbsp;&nbsp;&nbsp;&nbsp;&nbsp;"Preživeo si." Govorila je kao da se čudi. "Vratio si se."
<BR>&nbsp;&nbsp;&nbsp;&nbsp;&nbsp;"Tebi, Šila", rekao je i seo pored nje.
<BR>&nbsp;&nbsp;&nbsp;&nbsp;&nbsp;Odmahnula je glavom. "Ne", odgovorila je.
<BR>&nbsp;&nbsp;&nbsp;&nbsp;&nbsp;"Volim te", rekao je na svoj bespomoćan način.
<BR>&nbsp;&nbsp;&nbsp;&nbsp;&nbsp;"I ja sam tebe volela." Glas joj je još bio tih, dalek, i on je u njenim očima video da sanjari. "Zato sam ovo i uradila."
<BR>&nbsp;&nbsp;&nbsp;&nbsp;&nbsp;Sedeo je, pribirajući se, boreći se da ostane miran. U glavi mu je grmelo.
<BR>&nbsp;&nbsp;&nbsp;&nbsp;&nbsp;"Ne sećam te se jako dobro, znaš", rekla je. "Pretpostavljam da mi je sećanje donekle uništeno. Sve mi se to čini kao da se događalo pre mnogo godina, a ti si kao san koji sam volela." Nasmešila se. "Kako si mršav, Pite! I krut nekako. Svi su nekako postali kruti."
<BR>&nbsp;&nbsp;&nbsp;&nbsp;&nbsp;"Ne", rekao je. "Svi oni brinu zbog tebe."
<BR>&nbsp;&nbsp;&nbsp;&nbsp;&nbsp;"To nije ona stara vrsta brige. Nije ona koju sam poznavala. A ti nisi više Pit." Uspravila se u krevetu, glas joj se neznatno podigao. "Pit je umro tokom promene. Gledala sam ga kako umire. Ti si dobar čovek, boli me kad te gledam, ali ti nisi Pit."
<BR>&nbsp;&nbsp;&nbsp;&nbsp;&nbsp;"Smiri se, draga", rekao je.
<BR>&nbsp;&nbsp;&nbsp;&nbsp;&nbsp;"Ja nisam mogla s tobom", rekla je, "a tebi ... i sebi ... nisam htela da natovarim takav teret. Sad sam se vratila. A ti ne znaš kako je to divno. Samotno, ali divno. Mirno."
<BR>&nbsp;&nbsp;&nbsp;&nbsp;&nbsp;"Još te želim", rekao je.
<BR>&nbsp;&nbsp;&nbsp;&nbsp;&nbsp;"Ne. Ne laži me. Zar ne shvataš, to nije neophodno." Šila se nasmešila preko provalije od hiljada godina. "Možeš da sediš tu tako, sleđenog lica ... što da ne, ti nisi Pit. Ali ja ti želim dobro."
<BR>&nbsp;&nbsp;&nbsp;&nbsp;&nbsp;Tada je shvatio šta joj je potrebno i predao se, odričući se snage i razumevanja. Klekao je pored njenog kreveta i počeo da plače, a ona ga je tešila koliko je mogla.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
