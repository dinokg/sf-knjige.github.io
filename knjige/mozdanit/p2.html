<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Piter Korint izišao je ispod tuša - i dalje je bodro pevao - i video da Šila prži slaninu i jaja. Podigao joj je meku smeđu kosu, poljubio je u vrat, a ona se okrenula i nasmešila mu se.
<BR>&nbsp;&nbsp;&nbsp;&nbsp;&nbsp;"Izgleda kao anđeo i kuva kao anđeo", rekao je.
<BR>&nbsp;&nbsp;&nbsp;&nbsp;&nbsp;"Daj, Pite", odgovorila je, "ti nikad..."
<BR>&nbsp;&nbsp;&nbsp;&nbsp;&nbsp;"Nikad ne nalazim reči", složio se. "Ali to je čista istina, ljubavi moja." Nagnuo se nad tiganj i udahnuo jak miris, uz zadovoljan uzdah. "Imam osećaj da je ovo jedan od onih dana kada sve ide kako valja", rekao je. "Malo Hibris zbog koje će bogovi bez sumnje poslati Nemezis do mene. Ata: Gerti, drolja, spaliće cev. Ali ti ćeš sve to popraviti."
<BR>&nbsp;&nbsp;&nbsp;&nbsp;&nbsp;"Hibris, Nemezis, Ata." Jedna majušna bora razdelila joj je široko glatko čelo. "I ranije si koristio ove reči, Piter? Šta one znače?"
<BR>&nbsp;&nbsp;&nbsp;&nbsp;&nbsp;Trepnuo je prema njoj. Dve su godine prošle od njihovog venčanja a on je i dalje iskreno voleo svoju ženu - dok je stajala tamo, srce mu se preturilo u grudima. Bila je dobra, vesela i prelepa, i dobro je kuvala - ali nije bila neki intelektualac; kada bi mu došli prijatelji, tiho je sedela u pozadini i nije učestvovala u razgovoru. "Ma, nije važno" rekao je.
<BR>&nbsp;&nbsp;&nbsp;&nbsp;&nbsp;"Samo me je zanimalo", ona će.
<BR>&nbsp;&nbsp;&nbsp;&nbsp;&nbsp;Ušao je u spavaću sobu i počeo da se oblači. Ostavio je vrata otvorena i krenuo da izlaže osnove grčke tragedije. Bilo je suviše rano za razgovor o tako ozbiljnoj temi, ali ona je pažljivo slušala i povremeno postavljala pitanja. Kada je izišao, nasmešila se i prišla mu.
<BR>&nbsp;&nbsp;&nbsp;&nbsp;&nbsp;"Ti slatki nespretni fizičaru", rekla je. "To si jedini meni poznati čovek koji obuče sveže ispeglano odelo a izgleda kao da si popravljao kola u njemu." Namestila mu je kravatu i povukla naniže zgužvan kaput. On je prošao rukom kroz svoju crnu kosu i odmah je raščupao, a zatim je pošao za ženom ka stolu u čajnoj kuhinji. Mlaz pare iz lončića za kafu zamaglio mu je naočari s rožnatim okvirom, pa ih je skinuo i obrisao o kravatu. Njegovo mršavo lice, polomljenog nosa, izgledalo je drukčije bez njih - mlađe, staro samo trideset tri godine, koliko mu je zaista i bilo.
<BR>&nbsp;&nbsp;&nbsp;&nbsp;&nbsp;"Palo mi je na pamet upravo kad sam se probudio", rekao je dok je mazao buter na tost. "Mora da mi je podsvest ipak dobro istrenirana."
<BR>&nbsp;&nbsp;&nbsp;&nbsp;&nbsp;"Misliš rešenje tvog problema?" upitala je Šila.
<BR>&nbsp;&nbsp;&nbsp;&nbsp;&nbsp;Klimnuo je, previše obuzet da bi razmišljao o tome šta je njena upadica značila. Obično bi ga pustila da priča, povremeno ubacivala 'da' i 'ne' na pravim mestima, ali nije ga istinski slušala. Njoj je njegov rad bio u celini tajanstven. Ponekad je razmišljao da ona živi u svetu deteta, da ništa ne zna u potpunosti, da je za nju sve prosto vedro i čudno.
<BR>&nbsp;&nbsp;&nbsp;&nbsp;&nbsp;"Pokušavam da izgradim fazni analizator za intermolekularne rezonantne veze u strukturi kristala", rekao je. "U stvari, nije važno. Stvar je u tome da sam se proteklih nekoliko nedelja mučio da projektujem kolo koje bi radilo ono što želim, i stalno grešio. A jutras sam se probudio s idejom koja bi mogla da bude ona prava. Da vidimo..." Oči su mu skliznule mimo nje, jeo je a da nije znao šta jede. Šila se nasmešila, vrlo blago.
<BR>&nbsp;&nbsp;&nbsp;&nbsp;&nbsp;"Možda ću večeras okasniti", rekao je s vrata. "Ako ovo upali, možda neću da prekidam posao do ... sam Gospod zna kada. Nazvaću te."
<BR>&nbsp;&nbsp;&nbsp;&nbsp;&nbsp;"Važi, dušo. Dobar ulov."
<BR>&nbsp;&nbsp;&nbsp;&nbsp;&nbsp;Kada je otišao, Šila je za trenutak stajala i smešila se za njim. Pit je bio ... pa, baš je imala sreće, to je sve. Nikada joj nije bilo zaista jasno koliko je imala sreće, ali ovoga jutra činilo se nekako drukčije. Sve je bilo oštro i jasno, kao da se nalazila negde gore u Zapadnim planinama, koje je njen muž tako voleo.
<BR>&nbsp;&nbsp;&nbsp;&nbsp;&nbsp;Zviždukala je dok je prala sudove i spremala stan. Sećanja su navirala: devojaštvo u gradiću u Pensilvaniji, biznis koledž, dolazak u Njujork pre četiri godine pošto je dobila posao u kancelariji porodičnih prijatelja. Blagi Bože, bila je tako nepripremljena za takav život! Jedna zabava i jedan momak za drugim, svi blagoglagoljivi, žustri, bezosećajni i pametni, gomila ljudi okrenutih poslu i sticanju novca, u kojoj je uvek morala da bude na oprezu... U redu, udala se za Pita pošto ju je Bil ostavio i nazvao je glupačom... Nema veze. Ali njoj se oduvek sviđao taj stidljivi tihi čovek, i ona nije pobegla samo od raskinute veze, već od celokupnog načina života.
<BR>&nbsp;&nbsp;&nbsp;&nbsp;&nbsp;I tako se sada dosađujem, rekla je sama sebi, i drago mi je zbog toga.
<BR>&nbsp;&nbsp;&nbsp;&nbsp;&nbsp;Običan živlot domaćice, najkrupniji događaj nekoliko prijatelja na pivu i ćaskanje s njima, povremeni odlasci u crkvu dok Pit, agnostik, spava do kasno; odmori u Novoj Engleskoj ili na Stenovitim planinama, plan da uskoro imaju dete... Da li je nešto više potrebno? Njeni raniji prijatelji uvek su bili spremni da se izruguju dosadi lišenoj posebnosti koja čini život buržoazije; ali kad razmisliš o suštini stvari, uvidiš da su oni jednu kolotečinu zamenili drugom, a jedan niz slogana drugim, i kao da su u toj trampi izgubili deo stvarnosti.
<BR>&nbsp;&nbsp;&nbsp;&nbsp;&nbsp;Odmahnula je glavom, zbunjena. Nije imala običaj da ovako sanjari. Čak su joj i misli zvučale nekako drugačije.
<BR>&nbsp;&nbsp;&nbsp;&nbsp;&nbsp;Završila je kućevne poslove i pogledala oko sebe. Obično bi se odmorila malo pre ručka, uz kakav džepni krimić - to joj je bio glavni porok; posle ju je čekala kupovina, možda šetnja u parku, možda poseta nekoj od prijateljica, a onda pripremanje večere i očekivanja Pita. Ali danas...
<BR>&nbsp;&nbsp;&nbsp;&nbsp;&nbsp;Uzela je detektivski roman koji je nameravala da čita. Za trenutak su se jarke korice nalazile između njenih nesigurnih prstiju, gotovo da je već i sela, s njim u rukama. Onda je odmahnula glavom, spustila roman, prišla natrpanoj polici za knjige, izvadila Pitov pohabani primerak Lorda Džima i vratila se do fotelje. Tek popodne shvatila je da je potpuno zaboravila na ručak.
<BR>
<BR>&nbsp;&nbsp;&nbsp;&nbsp;&nbsp;Korint se sreo s Feliksom Mandelbaumom dok su se spuštali liftom. Bili su redak par, susedi u njujorškoj stambenoj zgradi koji su se sprijateljili. Šila, odrasla u malom gradu, navaljivala je da upoznaju svakoga na njihovom spratu, i Korintu je, u slučaju Mandelbaumovih, bilo drago zbog toga. Sara je bila punašna, tiha vrsta odumirućih hausfrau, prijatna ali ne naročito zanimljiva; njen muž bio je sasvim druga sorta.
<BR>&nbsp;&nbsp;&nbsp;&nbsp;&nbsp;Feliks Mandelbaum rodio se pre pedeset godina u buci, prljavštini izrabljujućih fabrika donjeg Ist Sajda, i život ga je od tada šutirao na sve strane; ali i on je odgovarao na udarce, s ogromnim zadovoljstvom. Bio je sve: od sezonskog berača voća do iskusnog mašiniste i službenika Biroa strateških službi u prekomorskim zemljama tokom rata, gde mu je njegov dar za jezike i poznavanje ljudi verovatno dobrodošlo. Paralelno je tekla njegova karijera sindikalnog aktiviste, od starih Voblija do prilično značajnog sadašnjeg mesta: službeni izvršni sekretar mesnog sindikata, što je praktično značilo lutajući posrednik u pregovorima, sa značajnim glasom u nacionalnim većima. Od svojih dvadesetih nije bio radikalan; govorio je da je iznutra upoznao radikalizam i da je to dovoljno svakom zdravom čoveku. Tvrdio je da je jedan od poslednjih istinskih konzervativaca - samo, da bi se konzerviralo, mora se i potkresivati, kalemiti i podešavati. On je bio samouk ali načitan, sposobniji za život od bilo kog iz Korintovog kruga, osim možda Neta Luisa. Zabavna činjenica.
<BR>&nbsp;&nbsp;&nbsp;&nbsp;&nbsp;"Zdravo", rekao je fizičar. "Danas kasniš."
<BR>&nbsp;&nbsp;&nbsp;&nbsp;&nbsp;"Ne baš." Mandelbaumov glas imao je oštar njujorški ton, brz i odsečan. Mandelbaum je bio nizak, žilav i sedokos, kvrgavog lica, orlovskog nosa i silno tamnih očiju. "Probudio sam se s jednom idejom. Planom za reorganizaciju. Zapanjuje me da se niko toga ranije nije setio. Prepoloviće papirologiju. Pa sam skicirao grafikon."
<BR>&nbsp;&nbsp;&nbsp;&nbsp;&nbsp;Korint je žalostivo odmahnuo glavom. "Felikse, do sada je već trebalo da ti bude jasno da Amerikanci toliko vole papirologiju da ne bi odustali ni od jednog jedinog lista", rekao je.
<BR>&nbsp;&nbsp;&nbsp;&nbsp;&nbsp;"Nisi video Evropljane", progunđao je Mandelbaum.
<BR>&nbsp;&nbsp;&nbsp;&nbsp;&nbsp;"Znaš", rekao je Korint, "čudo da ti je baš danas pala na pamet ta ideja. (Podseti me da te kasnije pitam za detalje, zvuči zanimljivo.) I ja sam se probudio s rešenjem problema koji me je izluđivao ceo prošli mesec."
<BR>&nbsp;&nbsp;&nbsp;&nbsp;&nbsp;"Hm?" Mandelbaum se tako okomio na tu činjenicu da je gotovo moglo da se vidi kako je prevrće po rukama, njuška i odlaže u stranu. "Neobično." Bilo je to odbacivanje.
<BR>&nbsp;&nbsp;&nbsp;&nbsp;&nbsp;Lift se zaustavio i oni su se razišli. Korint je, kao i obično, krenuo metroom. Trenutno nije imao kola; u ovom gradu naprosto nije bilo isplativo imati ih. Odsutno je primetio da je voz tiši nego obično. Ljudi su manje žurili i bili manje nepristojni; činilo se da su zamišljeni. Bacio je pogled na novine, proletela mu je kroz glavu misao da je ono možda počelo, ali nije bilo ničega senzacionalnog - osim možda jedne gradske vesti o psu koji je, u suterenu u kome je boravio preko noći, uspeo da nekako otvori zamrzivač, izvuče meso da se otopi i zadovoljno se nažderao. Osim toga: borbe tu i tamo širom sveta, štrajk, komunističke demonstracije u Rimu, četvoro poginulo u sudaru automobila - reči, kao da mašine za rotacionu štampu istiskuju krv iz svega što prođe kroz njih.
<BR>&nbsp;&nbsp;&nbsp;&nbsp;&nbsp;Izašao je na donjem Menhetnu i prepešačio tri bloka do Rosmanovog instituta, pomalo hramajući. U istoj nesreći u kojoj je pre mnogo godina slomio nos, povredio je desno koleno, i to ga je oslobodilo vojske; iako bi i direktno prebacivanje sa brzog diplomiranja na koledžu pravo na Projekt Manhatan moglo da se dovede u neku vezu s njom.
<BR>&nbsp;&nbsp;&nbsp;&nbsp;&nbsp;Trgnuo se na sećanje koje se vuklo u njemu. Hirošima i Nagasaki još su predstavljali teško breme na njegovoj savesti. Prestao je tamo da radi odmah posle rata, a to nije bilo samo da bi nastavio studije niti da pobegne od beskonačne birokratije, ispitivanja i sitnih spletki koja prate istraživanja za vladu u loše plaćeni razuman akademski život; bilo je to bekstvo od krivice. Pretpostavljao je da su time bile obojene i njegove kasnije aktivnosti - atomičari, Ujedinjeni svetski federalisti, Partija napretka. Kada je razmišljao o tome kako su ove propale ili izdane, i prisećao se vrlih fraza koje su kao oklop stajale između njega i sovjetske napasti - koju je mogao da vidi svako ko je imao oči - pitao se koliko su uopšte profesori razumni.
<BR>&nbsp;&nbsp;&nbsp;&nbsp;&nbsp;Samo, da li je njegovo sadašnje povlačenje u čisto istraživanje i političku pasivnost - glasanje za obeshrabrenu Demokratsku stranku i ništa više, ništa uravnoteženije? Nejtan Luis, koji se otvoreno izjašnjavao kao reakcionar, bio je mesni republikanski odbornik, jedan potpuni i veseli pesimista koji je još pokušavao da spase ponešto; a Feliks Mandelbaum, ništa manje realističan od svog partnera u šahu i grupnim neformalnim diskusijama, Luisa, imao je više nade i energije, čak je jedva čekao da se najzad stvori istinska Američka radnička partija. Među njima, Korint se osećao prilično bledunjavo.
<BR>&nbsp;&nbsp;&nbsp;&nbsp;&nbsp;A mlađi sam od obojice!
<BR>&nbsp;&nbsp;&nbsp;&nbsp;&nbsp;Uzdahnuo je. Šta mu je? Misli su kipele niotkud, izbijale zaboravljene stvari, vezivale se u nove lance i zvečale mu u glavi. I to baš sada kad ima rešenje problema koji ga je mučio.
<BR>&nbsp;&nbsp;&nbsp;&nbsp;&nbsp;Ta pomisao oterala je sve ostale. I to je, još jednom, bilo neobično: obično je sporo menjao tokove misli. Krenuo je dalje, s obnovljenom žustrinom.
<BR>&nbsp;&nbsp;&nbsp;&nbsp;&nbsp;Rosmanov institut bio je gomila kamena i stakla; zauzimao je pola bloka i delovao gotovo blistavo među starijim susednim zgradama. Bio je poznat kao raj za naučnike. Sposobni ljudi iz svih krajeva i iz svih oblasti okupljali su se tamo, manje vođeni mogućnošću dobre zarade, a više šansom da obavljaju nesputana istraživanja po svom izboru, sa prvorazrednom opremom i bez formalnosti koje su gušile čistu nauku u vladinim, industrijskim i u previše univerzitetskih institucija. Bilo je i tu neizbežnog politikantstva i ujedanja za vrat, ali u manjoj meri nego na prosečnom koledžu; bio je to Institut za napredne studije - manje težak za razumevanje i energičniji možda, a sasvim sigurno sa mnogo više prostora. Luis ga je jednom naveo Mandelbaumu kao dokaz kulturnih potreba privilegovane klase. "Je l' ti misliš da bi ijedna vlada dotirala tako nešto, a onda, štaviše, imala smisla da ga prepusti samome sebi?"
<BR>&nbsp;&nbsp;&nbsp;&nbsp;&nbsp;"Brukhaven se sam snalazi", rekao je Mandelbaum, ali to je za njega bio slab odgovor.
<BR>&nbsp;&nbsp;&nbsp;&nbsp;&nbsp;Korint je klimnuo devojci u kiosku za prodaju novina u predvorju, pozdravio nekoliko poznanika i pobesneo zbog sporosti lifta. "Sedmi", mehanički je rekao kada je ovaj stigao.
<BR>&nbsp;&nbsp;&nbsp;&nbsp;&nbsp;"To bi trebalo da mi je poznato, doktore Korint", iskezio se lift-boj. "Ovde ste već - da vidimo - gotovo šest godina, zar ne?"
<BR>&nbsp;&nbsp;&nbsp;&nbsp;&nbsp;Fizičar je zatreptao. Ovaj službenik uvek je za njega predstavljao deo mašinerije; izmenjivali su uobičajene ljubaznosti, ali to ništa nije značilo. Iznenada, Korint je u njemu ugledao ljudsko biće, živ i jedinstven organizam, deo ogromne bezlične mreže koja na kraju postaje čitava vaseljena, a koji ipak nosi u sebi sopstveno srce. A zašto bih, zapitao se začuđeno, o tome razmišljao?
<BR>&nbsp;&nbsp;&nbsp;&nbsp;&nbsp;"Znate, gospodine", rekao je službenik, "probudio sam se jutros i zapitao zašto ovo radim i da li zaista želim da to bude nešto više od običnog posla, zbog penzije i..." Zastao je, u neprilici, kad su stali da puste jednog putnika na treći sprat. "Ja vam zavidim. Vi nekuda idete."
<BR>&nbsp;&nbsp;&nbsp;&nbsp;&nbsp;Lift je stigao na sedmi. "Mogli biste... pa, ako želite možete da krenete u večernju školu", rekao je Korint.
<BR>&nbsp;&nbsp;&nbsp;&nbsp;&nbsp;"Mislim da možda i hoću, gospodine. Ako biste bili tako ljubazni da mi preporučite... Uostalom, kasnije. Sad moram da idem." Vrata su glatko skliznula duž kabine i Korint je krenuo po tvrdim mermernim pločama do svoje laboratorije.
<BR>&nbsp;&nbsp;&nbsp;&nbsp;&nbsp;Stalno osoblje sačinjavala su dvojica ljudi: Johanson i Grinevald, prodorni momci koji su verovatno i sami sanjali da jednoga dana imaju ovakvu laboratoriju. Već su bili tamo kada je ušao i skinuo kaput.
<BR>&nbsp;&nbsp;&nbsp;&nbsp;&nbsp;"Dobro jutro... 'Jutro... 'Jutro."
<BR>&nbsp;&nbsp;&nbsp;&nbsp;&nbsp;"Razmišljao sam, Pite", iznenada je rekao Grinevald, kad je šef prišao njegovom stolu. "Pala mi je na pamet ideja za kolo, koja bi mogla da upali..."
<BR>&nbsp;&nbsp;&nbsp;&nbsp;&nbsp;"Et tu, Brute", promrmljao je Korint. Seo je na stolicu i podvio duge noge poda se. "Da vidimo."
<BR>&nbsp;&nbsp;&nbsp;&nbsp;&nbsp;Grinevaldov predlog začuđujuće je ličio na njegov. Johanson, obično ćutljiv i pouzdan, i ništa više, žustro je upadao, onako kako bi mu misli navirale. Korint je preuzeo vođstvo u raspravi i za pola sata ispunili su papir ezoteričnim simbolima iz elektronike.
<BR>&nbsp;&nbsp;&nbsp;&nbsp;&nbsp;Rosman možda nije bio potpuno nezainteresovan za ustanovljavanje Instituta, iako bi čovek s njegovim bankarskim računom mogao da sebi dopusti i altruizam. Čisto istraživanje pomagalo je industriji. On je svoje bogatstvo zaradio na lakim metalima, na tome putu od sirove rude do završnih proizvoda, isprepletenom s desetinama drugih poslova; službeno napola u penziji, on je i dalje držao, u svojim finim vitkim šakama, sve konce. Čak se i bakteriologija mogla pokazati korisnom - nedavno je tako i rađeno bakterijsko vađenje nafte iz škriljaca - a Korintovo proučavanje veza u kristalima moglo bi dosta toga da znači za metalurgiju. Grinevald se iskreno naslađivao onim što bi uspeh mogao da učini za njihovu profesionalnu reputaciju. Pre podneva postavili su nizove parcijalnih diferencijalnih jednačina koje će uneti u kompjuter kad dođe za njih određeno vreme, i crtali elemente kola koje su želeli.
<BR>&nbsp;&nbsp;&nbsp;&nbsp;&nbsp;Telefon je zazvonio. Bio je to Luis; predlagao je da ručaju zajedno. "Danas sam na vrućem tragu", rekao je Korint. "Mislio sam da mi samo pošalju gore par sendviča."
<BR>&nbsp;&nbsp;&nbsp;&nbsp;&nbsp;"Pa, ili sam i ja, ili sam se uvalio u znaš već šta do guše", rekao je Luis. "Nisam siguran šta je u pitanju i možda bi mi pomoglo da raspetljam misli ako bi ih izlio pred tebe."
<BR>&nbsp;&nbsp;&nbsp;&nbsp;&nbsp;"Oh, dobro. Menza odgovara?"
<BR>&nbsp;&nbsp;&nbsp;&nbsp;&nbsp;"Ako samo hoćeš da napuniš stomak, rekao bih da je u redu." Luis je bio za ručkove od tri sata sa vinom i violinama - navika koju je stekao tokom godina provedenih u Beču, pre anšlusa. "Odgovara u jedan? Seljačine će se već naždrati do tada."
<BR>&nbsp;&nbsp;&nbsp;&nbsp;&nbsp;"U redu." Kolin je spustio slušalicu i ponovo utonuo u hladnu ekstazu posla. Bilo je pola dva kada je primetio koliko je sati, i požurio je, psujući.
<BR>&nbsp;&nbsp;&nbsp;&nbsp;&nbsp;Luis se tek smeštao za sto kada je Korint doneo svoj poslužavnik. "Po govoru znao sam da ćeš da zakasniš", rekao je. "Šta si uzeo? Uobičajen meni iz menze, pretpostavljam: miš udavljen u obranom mleku, fileti od morskog krastavca, prženi specijalitet kuvara, prženi kuvar... pa, nema veze." Otpio je malo kafe i trgnuo se.
<BR>&nbsp;&nbsp;&nbsp;&nbsp;&nbsp;Nije delovao nežno: nizak, četvrtast četrdesetosmogodišnjak, pomalo debeljuškast i proćelav, sa prodornim očima iza debelih naočara bez okvira. Bio je zaista široka duša za stolom, ili u kafani. Ali osam godina u Evropi istinski su mu izmenili ukus i on je istrajno ponavljao da su posleratne posete bile čisto gastronomske.
<BR>&nbsp;&nbsp;&nbsp;&nbsp;&nbsp;"Ono što je tebi potrebno", rekao je Korint sa samodopadljivošću preobraćenika, "jeste da se oženiš."
<BR>&nbsp;&nbsp;&nbsp;&nbsp;&nbsp;"I ja sam tako mislio kad su raspusne godine počele da ostaju za mnom. Ali, pa, nije važno. Sad je prekasno." Luis je napao instant šniclu i mrštio se s punim ustima. "Sada me više interesuju histološki aspekti biologije."
<BR>&nbsp;&nbsp;&nbsp;&nbsp;&nbsp;"Kazao si da imaš problem..."
<BR>&nbsp;&nbsp;&nbsp;&nbsp;&nbsp;"Uglavnom s asistentima. Danas svi deluju uzbuđeno, a mladi Robert iznosi još luđe ideje nego obično. Ali, to mi je posao. Rekao sam ti, zar ne? Proučavam nervne ćelije - neurone. Pokušavam da ih održim u životu u različitim medijumima i proučavam kako se njihova električna svojstva menjaju s uslovima. Imam ih u isečenim delovima tkiva - Lindberg-Karelova tehnika, modifikovana. Napredovalo je prilično dobro; a onda danas, kada smo obavili rutinske probe, rezultati su bili drugačiji. Zato sam ih sve testirao - i svi su se promenili!"
<BR>&nbsp;&nbsp;&nbsp;&nbsp;&nbsp;"Hm?" Korint je podigao obrve i neko vreme žvakao u tišini. "Nešto ti nije u redu s apraturom?"
<BR>&nbsp;&nbsp;&nbsp;&nbsp;&nbsp;"Nisam mogao da ustanovim. Ništa se ne razlikuje, osim samih ćelija. Mali ali značajan pomak." Luisov glas se ubrzao, s tračkom narastajućeg uzbuđenja. "Znaš kako rade neuroni? Kao digitalni kompjuter. Stimuliše ih, ovaj, stimulans, ispaljuju signal i posle su neaktivni jedno kratko vreme. Sledeći neuron u nervu hvata signal, ispaljuje, i takođe je nakratko neaktivan. Pa, izgleda da je danas sve zbrkano. Vreme neaktivnosti je dobrih nekoliko mikrosekundi manje i ... pa, recimo naprosto da ceo sistem značajno brže reaguje nego što je to normalno. A i signali su jači."
<BR>&nbsp;&nbsp;&nbsp;&nbsp;&nbsp;Korint je zakratko vario informaciju, a onda, polako: "Izgleda da si nabasao na nešto krupno."
<BR>&nbsp;&nbsp;&nbsp;&nbsp;&nbsp;"Pa, gde je uzrok? Medijum, aparatura, sve je isto kao i juče, kad ti kažem. Poludeću pokušavajući da otkrijem da li je u pitanju potencijana Nobelova nagrada ili samo brljava tehnika!"
<BR>&nbsp;&nbsp;&nbsp;&nbsp;&nbsp;Jako polako, kao da mu um uzmiče od nejasno viđenog shvatanja, Korint je rekao: "Čudno da se ovo dogodilo baš danas."
<BR>&nbsp;&nbsp;&nbsp;&nbsp;&nbsp;"Hm?" Luis oštro podiže pogled i Korint mu ispriča svoje susrete.
<BR>&nbsp;&nbsp;&nbsp;&nbsp;&nbsp;"Jako čudno", složio se biolog. "A u poslednje vreme nije bilo velikih oluja, jer ozon stimuliše um; ali, bez obzira na to, moje kulture su zapečaćene u staklu..." Nešto mu je blesnulo u očima.
<BR>&nbsp;&nbsp;&nbsp;&nbsp;&nbsp;Korint se osvrnuo oko sebe. "Hej, eno Helge. Pitam se što tako kasno stiže? 'Alo, tamo!" Ustao je, mahnuo preko prostorije, i Helga Arnulfsen je, s poslužavnikom u rukama, prišla njihovom stolu i sela.
<BR>&nbsp;&nbsp;&nbsp;&nbsp;&nbsp;Bila je visoka, lepa žena, vitkih udova; dugačka plava kosa bila joj je čvrsto skupljena uz ponosito uspravljenu glavu, ali nešto u njenom ponašanju - neka bezlična energija, uzdržanost, možda samo neženstvena otresitost u govoru i oblačenju - činilo ju je manje privlačnom nego što bi to mogla da bude. Promenila se od onih starih dana, odmah posle rata, pomislio je Korint. On je radio doktorat na Minesoti, ona je tu studirala novinarstvo, i zajedno su se zabavljali, iako je on bio suviše mnogo i suviše beznadežno zaljubljen u svoj posao i jednu drugu devojku da bi ozbiljno razmišljao o njoj. Posle su se dopisivali i on joj je pre dve godine našao mesto sekretarice u Institutu. Sada je bila pomoćnik šefa administracije, i taj posao je dobro obavljala.
<BR>&nbsp;&nbsp;&nbsp;&nbsp;&nbsp;"Auh! Kakav dan!" Prošla je snažnom, vitkom rukom kroz kosu, zagladila je i umorno im se nasmešila. "Svi živi imaju probleme i to svaljuju na mene. Gerti je iskalio bes..."
<BR>&nbsp;&nbsp;&nbsp;&nbsp;&nbsp;"A?" Korint ju je obeshabreno pogledao. Računao je da će tog dana na velikom kompjuteru rešiti svoje jednačine. "Šta nije u redu?"
<BR>&nbsp;&nbsp;&nbsp;&nbsp;&nbsp;"To samo Bog i Gerti znaju, a nijedan neće da kaže. Alanbi je jutros obavljao rutinske testove i ništa nije kako treba. Nije strašno, ali dovoljno da svakoga kome su potrebni tačni odgovori izbaci iz igre. Od tada kopa po njemu i pokušava da ustanovi u čemu je problem, ali bez uspeha. A ja moram da svima pomerim vreme!"
<BR>&nbsp;&nbsp;&nbsp;&nbsp;&nbsp;"Vrlo neobično", promrmljao je Luis.
<BR>&nbsp;&nbsp;&nbsp;&nbsp;&nbsp;"Uz to i razni instrumenti, pogotovu u fizičkim i hemijskim sekcijama, pomalo luduju. Merčinsonov polarimetar greši... Oh, neka grozna cifra reda veličine desetog dela jednog procenta, ne znam."
<BR>&nbsp;&nbsp;&nbsp;&nbsp;&nbsp;"A je l'?" Luis se nagnuo i nabio čeljust nad posuđe. "Možda nisu otkačili neuroni već moji uređaji... Ne, ne može biti. Ne toliko. Mora da je nešto u samim ćelijama... Ali kako da to izmerim kada su sve spravice zaribale?" Odao se živopisnom nemačkom bogohuljenju, iako su mu oči ostale užagrene.
<BR>&nbsp;&nbsp;&nbsp;&nbsp;&nbsp;"Takođe su odjednom mnogi nahrupili s vrlim novim projektima", nastavila je Helga. "Želeli su smesta pristup velikoj centrifugi, i pukli su od jeda kada sam im rekla da moraju da sačekaju da na njih dođe red."
<BR>&nbsp;&nbsp;&nbsp;&nbsp;&nbsp;"I svi danas, a?" Korint je odgurnuo desert u stranu i izvadio cigaretu. "'Zanimljivije i zanimljivije', rekla je Alisa." Njegove oči raširile su se a ruka kojom je palio cigaretu neznatno je drhtala. "Net, pitam se..."
<BR>&nbsp;&nbsp;&nbsp;&nbsp;&nbsp;"Opšti fenomen?" Luis je klimnuo glavom; s naporom je obuzdavao uzbuđenje. "Može biti, može biti. Al' sigurno je da će najbolje biti da proverimo."
<BR>&nbsp;&nbsp;&nbsp;&nbsp;&nbsp;"O čemu to pričate?" upitala je Helga.
<BR>&nbsp;&nbsp;&nbsp;&nbsp;&nbsp;"O činjenicama." Korint je objašnjavo dok je Helga završavala jelo. Luis se ćutke zavalio, povukao u sebe i otpuhivao dimove cigarete.
<BR>&nbsp;&nbsp;&nbsp;&nbsp;&nbsp;"Hm." Helga je kuckala po stolu dugim nelakiranim noktom. "Zvuči ... zanimljivo. Da li su se sve nervne ćelije, uključujući i one u našim mozgovima, iznenada ubrzale?"
<BR>&nbsp;&nbsp;&nbsp;&nbsp;&nbsp;"Nešto još suštinskije je u pitanju", rekao je Korint. "Nešto se možda dogodilo sa ... čim? Elektohemijskim fenomenima? Kako da znam? Da ne idemo dublje dok ne ispitamo ovo."
<BR>&nbsp;&nbsp;&nbsp;&nbsp;&nbsp;"Aha. Prepustiću to vama." Helga je izvadila cigaretu za sebe i duboko udahnula. "Pada mi na pamet nekoliko očiglednih stvari koje bi trebalo proveriti - ali to je vaša beba." Ponovo se okrenula da se nasmeši Korintu, nežnim osmehom koji je čuvala samo za odabrane. "Apropo, kako je Šila?"
<BR>&nbsp;&nbsp;&nbsp;&nbsp;&nbsp;"Oh, dobro je, dobro. Kako si ti?"
<BR>&nbsp;&nbsp;&nbsp;&nbsp;&nbsp;"Dobro sam." U odgovoru se osećala nezainteresovanost.
<BR>&nbsp;&nbsp;&nbsp;&nbsp;&nbsp;"Moraš da nam dođeš na večeru." Bilo mu je pomalo teško da nastavlja ovaj ljubazan razgovor kada mu je um vrištao da treba da se posveti novom problemu. "Nismo se dugo videli. Povedi novog momka ako želiš, ko god da je."
<BR>&nbsp;&nbsp;&nbsp;&nbsp;&nbsp;"Džima? Ma, pusti ga. Dala sam mu korpu prošle nedelje. Ali ja ću da dođem, sigurno." Ustala je. "Nazad za vesla, drugovi. Vidimo se."
<BR>&nbsp;&nbsp;&nbsp;&nbsp;&nbsp;Korint ju je pratio pogledom dok je krupnim koracima grabila ka kasi. Gotovo protiv volje - misli su mu se danas razletele na sve strane - promrmljao je: "Pitam se zašto ne može da zadrži čoveka. Dobro izgleda i dovoljno je pametna."
<BR>&nbsp;&nbsp;&nbsp;&nbsp;&nbsp;"Ne želi", kratko je rekao Luis.
<BR>&nbsp;&nbsp;&nbsp;&nbsp;&nbsp;"Ne, rekao bih da ne želi. Ohladila se od onog vremena kada sam je poznavao u Mineapolisu. Zašto?"
<BR>&nbsp;&nbsp;&nbsp;&nbsp;&nbsp;Luis slegnu ramenima.
<BR>&nbsp;&nbsp;&nbsp;&nbsp;&nbsp;"Mislim da znaš", rekao je Korint. "Uvek si bolje poznavao žene nego što bi na to imao pravo. A mislim da joj se sviđaš više nego bilo kome drugom u okolini."
<BR>&nbsp;&nbsp;&nbsp;&nbsp;&nbsp;"Oboje smo zagrejani za muziku", rekao je Luis. Po njegovom mišljenju, od 1900. tu nije stvoreno ništa. "A oboje znamo da držimo jezik za zubima."
<BR>&nbsp;&nbsp;&nbsp;&nbsp;&nbsp;"Dobro, dobro", nasmejao se Korint. Ustao je. "Idem opet u laboratoriju. Mrzim da se borim s faznim analizatorom, ali ovaj novi posao..." Zastajući: "Vidi, da uključimo i druge i podelimo posao, a? Svako da nešto proveri. Tada će kraće trajati."
<BR>&nbsp;&nbsp;&nbsp;&nbsp;&nbsp;Luis je kratko klimnuo i pošao za njim.
<BR>&nbsp;&nbsp;&nbsp;&nbsp;&nbsp;Do večeri imali su rezultate. Dok ih je proučavao, Korintovo zanimanje lagano je ustupalo mesto jezi koja je rasla u njemu. Odjednom je osetio kakvo je on malo i bespomoćno biće.
<BR>&nbsp;&nbsp;&nbsp;&nbsp;&nbsp;Elektromagnetski fenomeni su se promenili.
<BR>&nbsp;&nbsp;&nbsp;&nbsp;&nbsp;Ne mnogo, ali sama činjenica da se promenilo ono za šta se verovalo da su prirodne konstante, bacala je u prašinu stotine teorija. Istančanost problema sadržavala je nešto elementarno. Kako nanovo izmeriti osnovne činioce kada su vam se sami uređaji za merenje promenili?
<BR>&nbsp;&nbsp;&nbsp;&nbsp;&nbsp;Pa, ima načina. Nema apsoluta u ovoj vaseljeni; sve zavisi od svega ostalog, tako da je od važnosti i činjenica da su se određeni podaci promenili u relativnom odnosu prema nekim drugim.
<BR>&nbsp;&nbsp;&nbsp;&nbsp;&nbsp;Korint je radio na određivanju električnih konstanti. Za metale bile su iste, ili gotovo iste kao i pre, ali specifična otpornost i dielektrične konstante izolatora merljivo su se promenile... Postali su neznatno bolji provodnici.
<BR>&nbsp;&nbsp;&nbsp;&nbsp;&nbsp;Osim kod precizne aparature, kao što je bio kompjuter Gerti, promena elektromagnetskih karakteristika nije bila dovoljna da stvori bilo kakve primetne razlike. Ali najsloženiji i najfinije uravnoteženi mehanizam koji čovek poznaje jeste živa ćelija; a neuron je ćelija koja je najdalje od svih otišla u procesu evolucije i specijalizacije - posebno onaj varijetet neurona koji je moguće pronaći u kori ljudskog mozga. A i tu su se razlike primećivale. Slabašni ekektrični impulsi koji su predstavljali funkcije neurona - čula, motorne reakcije, same misli - tekli su brže, jače.
<BR>&nbsp;&nbsp;&nbsp;&nbsp;&nbsp;A promena je možda tek započela.
<BR>&nbsp;&nbsp;&nbsp;&nbsp;&nbsp;Helga je zadrhtala. "Treba mi piće", rekla je, "jako."
<BR>&nbsp;&nbsp;&nbsp;&nbsp;&nbsp;"Poznajem jedan bar", rekao je Luis. "Idem s vama na jedno piće, a onda se vraćam da još malo radim. A ti, Pite?"
<BR>&nbsp;&nbsp;&nbsp;&nbsp;&nbsp;"Idem kući", rekao je fizičar. "Na zabavu." Reči su mu zvučale ravnodušno.
<BR>&nbsp;&nbsp;&nbsp;&nbsp;&nbsp;Izišao je napolje, jedva svestan zatamnjenog hola i vremena. Ostalima, ovo je još bilo nešto novo i predivno; ali on nije mogao da se otme utisku kako se možda vaseljena sprema da u jednom ogromnom, nehajnom potezu obriše celu ljudsku rasu s lica Zemlje. Kakvi će biti efekti na živo telo...?
<BR>&nbsp;&nbsp;&nbsp;&nbsp;&nbsp;Pa, za sada su uradili sve što je bilo u njihovoj moći. Proverili su sve što su mogli. Helga je stupila u kontakt s Biroom za standardizaciju u Vašingtonu i obavestila ih. Razumela je, prema onome što je čovek odatle rekao, da je i nekoliko drugih laboratorija, raštrkanih širom države, takođe prijavilo anomalije. Sutra, pomislio je Korint, već sutra će se proneti glas o tome.
<BR>&nbsp;&nbsp;&nbsp;&nbsp;&nbsp;Napolju je scena još bila Njujork uveče, malo toga se promenilo; možda je samo bilo malo tiše nego obično. Na uglu je kupio novine i bacio pogled na njih dok je stajao. Da li je pogrešio, ili se neznatna razlika zaista uvukla: više književnih izraza, nešto lično što se provuklo kroz barijere pisaca naslova u novinama, jer su se i oni lično promenili a da toga nisu ni bili svesni? Ali još nije bilo pomena velikog povoda - on je još bio suviše krupan i suviše nov - niti su se stare priče izmenile: rat, nemir, sumnja, strah, mržnja i pohlepa; raspadanje bolesnog sveta.
<BR>&nbsp;&nbsp;&nbsp;&nbsp;&nbsp;Odjednom je postao svestan da već deset minuta čita načičkanu naslovnu stranu Tajmsa. Nabio je novine u džep u požurio ka metrou.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
