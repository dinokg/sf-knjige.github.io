<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Korint je uzdahnuo i odgurnuo od sebe ono na čemu je radio. Večernji šum grada blago je dopirao do njega kroz prozor otvoren prema oktobarskoj jezi. Malo ga je prošla jeza, ali je zapalio cigaretu i neko vreme sedeo i pušio.
<BR>&nbsp;&nbsp;&nbsp;&nbsp;&nbsp;Svemirski brodovi, tupo je pomislio. Tamo u Brukhavenu grade prvi zvezdani brod.
<BR>&nbsp;&nbsp;&nbsp;&nbsp;&nbsp;Njegov deo projekta bio je da sračuna napone u jezgru atoma pod dejstvom pogonskog polja, zadatak donekle složen, ali ne od takvog preteranog značaja da radnici ne bi mogli da nastave da grade brod pre nego što ga on završi posao. Danas je bio tamo i gledao kako trup dobija oblik, a njegovo profesionalno 'ja' otkrilo je neku hladnu vrstu ponosa u savršenom skladu trupa. Svaki organ broda: motor, oklop, vrata, pramac i kontrole, bio je delić preciznog inženjerstva kakvo Zemlja još nije videla. Osećao se dobro kao učesnik u takvom zadatku.
<BR>&nbsp;&nbsp;&nbsp;&nbsp;&nbsp;Samo...
<BR>&nbsp;&nbsp;&nbsp;&nbsp;&nbsp;Lako je opsovao, ugasio cigaretu u pretrpanoj pepeljari i ustao. Biće to jedna od njegovih loših noći; bila mu je potrebna Helga.
<BR>&nbsp;&nbsp;&nbsp;&nbsp;&nbsp;Institut je brujao oko njega dok je išao poznatim hodnicima. Sada su radili u dvadesetčetvoročasovnom ritmu, hiljadu oslobođenih umova pružalo se ka obzorju koje je iznenada eksplodiralo na način koji ni mašta nije mogla da smisli. Zavideo je mladim tehničarima. Bili su jaki, usmereni i uravnoteženi; budućnost je pripadala njima, i oni su to znali. U trideset trećoj, osećao se iscrpljen godinama.
<BR>&nbsp;&nbsp;&nbsp;&nbsp;&nbsp;Helga se vratila da ponovo preuzme diktaturu: postavljen na novoj osnovi, bio je to posao koji bi podrazumevao puno radno vreme normalne odrasle osobe, a ona je bila iskusna i željna rada. Pomislio je da preteruje i sa žaljenjem shvatio da je za to u najvećoj meri baš on sam kriv. Ona nikad ne bi otišla pre njega, jer mu je ponekad bilo potrebno da razgovara s njom. I sad se tamo zaputio.
<BR>&nbsp;&nbsp;&nbsp;&nbsp;&nbsp;Pokucao je. Hrskav glas preko najavljivača rekao je: "Uđi", i njemu nije promakla žudnja u njenom glasu i iznenadan blesak u očima dok je ulazio.
<BR>&nbsp;&nbsp;&nbsp;&nbsp;&nbsp;"Hajde da zajedno večeramo, hoćeš li?" pozvao ju je.
<BR>&nbsp;&nbsp;&nbsp;&nbsp;&nbsp;Izvila je obrve i on je žurno objasnio: "Šila je večeras sa gospođom Mandelbaum. Ona - Sara - dobra je prema mojoj ženi i ima onu vrstu ženskog smisla koji muškarac nikada ne može da ima. Ja sam u nedoumici..."
<BR>&nbsp;&nbsp;&nbsp;&nbsp;&nbsp;"Naravno." Helga je počela da sređuje papire i odlaže ih u stranu. Njena kancelarija uvek je bila uredna i bezlična; mašina je mogla da boravi u njoj. "Znaš neko mesto?"
<BR>&nbsp;&nbsp;&nbsp;&nbsp;&nbsp;"Znaš da u poslednje vreme mnogo ne izlazim."
<BR>&nbsp;&nbsp;&nbsp;&nbsp;&nbsp;"Pa, da probamo kod Rodžera. Novi noćni klub za novog čoveka." Osmeh joj je bio malo opor. "Bar im je hrana pristojna."
<BR>&nbsp;&nbsp;&nbsp;&nbsp;&nbsp;Ušao je u malo zajedničko kupatilo i pokušao da dotera neuredno odelo i kosu. Kada je izišao, Helga je bila spremna. Na trenutak ju je pogledao i primio svaku pojedinost u magnovenju, na način o kome nije mogao ni da sanja u izgubljenim godinama. Nisu više mogli da kriju jedno od drugog - ona s karakterističnim poštenjem, on s umornim i zahvalnim predavanjem - i prestali su da to i pokušavaju. Njemu je bio potreban neko ko će ga razumeti i ko će biti jači od njega, neko s kim će razgovarati, iz koga će crpsti snagu. On je mislio da ona samo daje, a da on samo uzima, ali tu vezu nije smeo da prekine.
<BR>&nbsp;&nbsp;&nbsp;&nbsp;&nbsp;Uzela ga je za ruku i izišli su na ulicu. Vazduh je bio redak i oštar u plućima; mirisao je na jesen i more. Nekoliko mrtvih listova kovitlalo se na pločniku ispred njih, mraz je već došao.
<BR>&nbsp;&nbsp;&nbsp;&nbsp;&nbsp;"Da prošetamo", rekla je, jer je znala šta voli. "Nije daleko.
<BR>&nbsp;&nbsp;&nbsp;&nbsp;&nbsp;Klimnuo je i pošli su polupraznim ulicama. Noć se moćno nadvijala nad ulične svetiljke, oko njih litice Menhetna bile su planinski crne, a samo retki automobil ili pešak prošao bi pored njih. Korint je pomislio da promena u Njujorku oslikava u malom ono što se dogodilo sa svetom.
<BR>&nbsp;&nbsp;&nbsp;&nbsp;&nbsp;"Kako Šilin posao?" upitala je Helga. Korin je našao posao svojoj ženi u centru za pomoć, u nadi da će joj to podići moral. Slegnuo je ramenima i nije odgovorio. Bilo je bolje podići lice prema vetru koji je slabašno strujao između tamnih zidova. Ona je zaćutala; kada on oseti potrebu da razgovara, biće tu.
<BR>&nbsp;&nbsp;&nbsp;&nbsp;&nbsp;Skromni neonski znak najavio je Rodžerov kafe. Ušli su i otkrili plavičast polumrak, hladan i luminiscentan, kao da je sam vazduh zadržavao izmenjenu svetlost. Dobar trik, pomislio je Korint. Pitam se kako im to uspeva? - i u trenutku shvatio novo načelo fluorescencije na kome to mora da je bilo zasnovano. Možda je neki inženjer iznenada rešio da više voli da bude vlasnik restorana.
<BR>&nbsp;&nbsp;&nbsp;&nbsp;&nbsp;Stolovi su bili razmaknuti nešto više nego što bi to ranije bio običaj. Korint je nehajno zapazio da su raspoređeni u spiralu koja, u proseku, minimizuje korake kelnera od obedavaonice do kuhinje i nazad. Ali do njih se dokotrljala mašina na mekim gumenim točkovima i pružila im jelovnik i pisaljku, da napišu porudžbine.
<BR>&nbsp;&nbsp;&nbsp;&nbsp;&nbsp;Na meniju je bilo malo jela od mesa - još je bila nestašica hrane - ali Helga je uporno ponavljala da je sos od soje izuzetno ukusan i Korint je to naručio za oboje. Naravno, biće tu i aperitiv.
<BR>&nbsp;&nbsp;&nbsp;&nbsp;&nbsp;Kucnuli su se preko bele tkanine. Oči su joj se netremice zagledale u njegove, čekajući. "Was hael."
<BR>&nbsp;&nbsp;&nbsp;&nbsp;&nbsp;"Drinc hael", odgovorila je. Čežnjivo: "Bojim se da naši potomci uopšte neće razumeti naše pretke. Celo veličanstveno varvarsko nasleđe biće za njih životinjsko žvakanje, zar ne? Ponekad se naježim kad pomislim na budućnost."
<BR>&nbsp;&nbsp;&nbsp;&nbsp;&nbsp;"I ti", promrmljao je, i znao da je odbacila rezervisanost samo da bi njemu bilo lakše da se oslobodi tereta.
<BR>&nbsp;&nbsp;&nbsp;&nbsp;&nbsp;Izišao je mali okrestar. Korint je prepoznao među njima trojicu poznatih muzičara iz vremena pre promene. Nosili su stare instrumente: žičane, par drvenih duvačkih i jednu trubu, ali i neke nove. Pa, dok se ne vrati filharmonijsko udruženje, ako se ikad i vrati, ozbiljni umetnicima biće bez sumnje drago što im se pruža šansa da sviraju u restoranu; pri tome, imaće prijemčiviju publiku nego što je to bio slučaj u prošlosti.
<BR>&nbsp;&nbsp;&nbsp;&nbsp;&nbsp;Oči su mu lutale po posetiocima. Bili su to ljudi običnog izleda: radnici žuljevitih ruku rame uz rame sa mršavim činovnicima pogurenih ramena i proćelavim profesorima. Ova nova nagost je potrla sve stare razlike i svi su kretali od nule. U oblačenju pojavila se lagodna neformalnost: košulje otvorene oko vrata, sportske pantalone i farmerke, povremeni ekstravagantan eksperiment. Svakoga dana sve manje se gledalo na fizičku spoljašnjost.
<BR>&nbsp;&nbsp;&nbsp;&nbsp;&nbsp;Nije bilo dirigenta. Činilo se da muzičari improvizuju, uplićući i rasplićući melodije oko jednog tananog, podrazumevajućeg obrasca. Bila je to jezovita muzika, led i zelenilo severnih mora, složen, zadivljujući ritam poduprt jecajima žica. Korint se neko vreme zadubio u pokušaju da je analizira. Tu i tamo, neki akord bi pogodio neku zatomljen emocionalan ton u njemu i prsti bi mu se čvršće stegli oko vinske čaše. Par ljudi plesalo je na ovo izmišljajući sopstvene korake za vreme igre. Pretpostaljao je da bi ovo u ono staro vreme nazvali džem-sešnom, ali bilo je to suviše apstraktno i suviše intelektualno za tako nešto. Još jedan eksperiment, pomislio je. Celo čovečanstvo eksperimentiše, krećući različitim putevima u svetu, odjednom bez obzorja.
<BR>&nbsp;&nbsp;&nbsp;&nbsp;&nbsp;Ponovo se okrenuo prema Helgi i iznenadio njene oči koje su počivale na njemu. Krv mu je navrla u lice i pokušao je da povede razgovor o bezbednim stvarima. Ali između njih postojalo je predobro razumevanje. Radili su i gledali zajedno, i sad se između njih uspostavio zajednički jezik, svaki pogled i gest značili su nešto, a značenje je treperilo napred-nazad, mešajući se i razdvajajući, i ponovo se sastajući, sve dok to nije pretvorilo u razgovor sa svojim drugim 'ja'.
<BR>&nbsp;&nbsp;&nbsp;&nbsp;&nbsp;"Rad?" glasno je upitao, a to je značilo: Kako ovih dana napreduje tvoj posao?
<BR>&nbsp;&nbsp;&nbsp;&nbsp;&nbsp;"U redu", rekla je jednolikim glasom. Postigli smo nešto herojsko, mislim. Najvredniji posao u celokupnoj istoriji, možda. Ali nekako mi to nije previše važno...
<BR>&nbsp;&nbsp;&nbsp;&nbsp;&nbsp;"Drago vidim večeras", rekao je. Potrebna si mi, potreban mi je neko kad mi dođu crni sati.
<BR>&nbsp;&nbsp;&nbsp;&nbsp;&nbsp;Uvek ću te čekati, govorile su njene oči.
<BR>&nbsp;&nbsp;&nbsp;&nbsp;&nbsp;Opasna tema. Sakrij se od nje.
<BR>&nbsp;&nbsp;&nbsp;&nbsp;&nbsp;Brzo je upitao: "Šta misliš o ovoj muzici? Čini se kao da su već na putu novog oblika koji bi odgovarao ... modernom čoveku."
<BR>&nbsp;&nbsp;&nbsp;&nbsp;&nbsp;"Možda", slegla je ramenima, "Ali ja još nalazim više toga kod starih majstora. Oni su bili ljudskiji."
<BR>&nbsp;&nbsp;&nbsp;&nbsp;&nbsp;"Pitam se da li smo mi još ljudi, Helga."
<BR>&nbsp;&nbsp;&nbsp;&nbsp;&nbsp;"Jesmo", odgovorila je. "Uvek ćemo ostati mi sami. I dalje ćemo znati za ljubav i mržnju, strah i hrabrost, smeh i bol."
<BR>&nbsp;&nbsp;&nbsp;&nbsp;&nbsp;"Ali da li istu?" meditirao je. "Pitam se."
<BR>&nbsp;&nbsp;&nbsp;&nbsp;&nbsp;"Možda si u pravu", rekla je. "Postaje sve teže verovati u ono u šta želim da verujem. Tako je to."
<BR>&nbsp;&nbsp;&nbsp;&nbsp;&nbsp;Klimnuo je i malo se nasmešio: Da, oboje to znamo, zar ne? To, i sve ostalo.
<BR>&nbsp;&nbsp;&nbsp;&nbsp;&nbsp;Uzdahnuo je i nakratko stisnuo pesnice: "Ponekad poželim... Ne." Šila je ta koju volim.
<BR>&nbsp;&nbsp;&nbsp;&nbsp;&nbsp;Prekasno je, zar ne, Pite? govorile su njene oči. Prekasno je za nas dvoje.
<BR>&nbsp;&nbsp;&nbsp;&nbsp;&nbsp;"Igraš?" pozvao ju je. Dođi u zaborav.
<BR>&nbsp;&nbsp;&nbsp;&nbsp;&nbsp;"Naravno." Oh, rado, rado!
<BR>&nbsp;&nbsp;&nbsp;&nbsp;&nbsp;Ustali su i počeli da igraju. Osetio je njenu snagu kad joj je stavio ruku oko struka, i kao da je crpao svoju iz toga. Lik majke. rugao se njegov um. Nije važno. Muzika je sada potpunije ulazila u njega, osećao je njen neobičan ritam u krvi. Helgina glava gotovo da je bila u ravni s njegovom, ali lice joj je bilo skriveno od njega. On nije bio dobar plesač, pustio je nju da vodi, ali zadovoljstvo ritmičkog fizičKog kretanja sad je osećao oštrije nego pre promene. Za trenutak je poželeo da može da bude divljak i da igrom odagna tugu pred bogovima.
<BR>&nbsp;&nbsp;&nbsp;&nbsp;&nbsp;Ne, za njega je prekasno. Bio je dete civilizacije ... čak i sad; rođen je prestar. Ali šta onda radiš kad gledaš kako ti žena ludi?
<BR>&nbsp;&nbsp;&nbsp;&nbsp;&nbsp;Ah, Ljubavi, da l' ti i ja sa Sudbom zaveru... Kako je to bilo detinjasto! A ipak, jednom je to voleo.
<BR>&nbsp;&nbsp;&nbsp;&nbsp;&nbsp;Muzika se završila i oni su se vratili za sto. Mašina je donela predjelo. Korint je pridržao stolicu Helgi i tmurno prebirao po svom tanjiru. Uskoro ga je opet pogledala.
<BR>&nbsp;&nbsp;&nbsp;&nbsp;&nbsp;"Šila?" upitala je. Nije joj dobro ovih dana, zar ne?
<BR>&nbsp;&nbsp;&nbsp;&nbsp;&nbsp;"Ne." Hvala na pitanju. Korint je napravio grimasu. Posao joj pomaže da ispuni vreme, ali se uopšte ne oseća dobro. More je mračne misli i počinje da opaža stvari, a noću sanja...
<BR>&nbsp;&nbsp;&nbsp;&nbsp;&nbsp;Oh, najdraži moj mučeniče! "Ali zašto?" Ti i ja, većina ljudi, prilagodili smo se, više nismo nervozni; uvek sam mislila da je ona natprosečno stabilna.
<BR>&nbsp;&nbsp;&nbsp;&nbsp;&nbsp;"Njena podsvest..." divlja, a njena svest to ne može da kontroliše, a briga nad simptomima samo pogošava stvar... "Ona naprosto nije sazdana za tako moćan um; ona to ne može da podnese."
<BR>&nbsp;&nbsp;&nbsp;&nbsp;&nbsp;Oči su im se srele: Nešto je izgubljeno od stare nevinosti; sve što smo nakupili odneto nam je i sada stojimo nagi pred sopstvenom samoćom.
<BR>&nbsp;&nbsp;&nbsp;&nbsp;&nbsp;Helga je podigla glavu: Moramo s tim da se suočimo. Nekako moramo da guramo dalje. Ali usamljenost!
<BR>&nbsp;&nbsp;&nbsp;&nbsp;&nbsp;Počinjem da previše zavisim od tebe. Net i Feliks su zaokupljeni svojim poslom. Šila više nema snage, predugo se bori sama sa sobom. Ostaješ samo ti, a to za tebe nije dobro.
<BR>&nbsp;&nbsp;&nbsp;&nbsp;&nbsp;Ne smeta mi. To je sve što imam, sad kad to od sebe više ne mogu da sakrivam.
<BR>&nbsp;&nbsp;&nbsp;&nbsp;&nbsp;Ruke su im se spojile preko stola. Onda, polako, Helga je povukla svoje i odmahnula glavom.
<BR>&nbsp;&nbsp;&nbsp;&nbsp;&nbsp;"Bože!" Korint je stisnuo pesnice. Samo kad bismo mogli da nešto više saznamo o nama samima! Kad bismo imali psihijatriju koja deluje!
<BR>&nbsp;&nbsp;&nbsp;&nbsp;&nbsp;Možda ćemo uskoro. Radi se na tome. Umirujuće: "A kako tvoj posao?"
<BR>&nbsp;&nbsp;&nbsp;&nbsp;&nbsp;"Dobro, rekao bih." Zvezde će nam biti nadohvat ruke pre proleća. Ali koje dobro od toga? Šta će nama zvezde? Korint je zurio u svoju vinsku čašu. "Pomalo sam pijan. Previše pričam."
<BR>&nbsp;&nbsp;&nbsp;&nbsp;&nbsp;"Nije važno, dragi."
<BR>&nbsp;&nbsp;&nbsp;&nbsp;&nbsp;Pogledao ju je. "Zašto se ne udaš, Helga? Nađi nekoga. Ne možeš mene da izvučeš iz mog ličnog pakla."
<BR>&nbsp;&nbsp;&nbsp;&nbsp;&nbsp;Lice joj je govorilo suprotno.
<BR>&nbsp;&nbsp;&nbsp;&nbsp;&nbsp;"Bolje me izbaci iz svog života", šapatom je navaljivao.
<BR>&nbsp;&nbsp;&nbsp;&nbsp;&nbsp;"Da li bi ti izbacio Šilu iz tvog?" upitala je.
<BR>&nbsp;&nbsp;&nbsp;&nbsp;&nbsp;Mašinski konobar tiho je došao da skloni tanjire i servira glavno jelo. Korint je maglovito primetio da bi trebalo da nema apetit. Zar jad tradicionalno ne donosi propadanje. Ali hrana je bila ukusna. Jelo ... pa da, neka vrsta kompenzacije, kao piće, sanjarenje, rad, ili bilo šta drugo što vam padne na pamet.
<BR>&nbsp;&nbsp;&nbsp;&nbsp;&nbsp;Moraš da izdržiš, govorile su Helgine oči. Šta god bilo, moraš to da preživiš, ti i tvoj zdrav razum, jer to je tvoje nasleđe ljudskosti.
<BR>&nbsp;&nbsp;&nbsp;&nbsp;&nbsp;Posle nekog vremena glasno je izgovorila četiri odsečne reči koje su sadržale jedno nadrastajuće značenje: "Pite, da li bi" voleo da odeš svemirskim brodom?
<BR>&nbsp;&nbsp;&nbsp;&nbsp;&nbsp;"A?" Zurio je u nju tako budalasto da je morala da se nasmeje. Trenutak kasnije opet je pogovorila, ozbiljno i bezlično:
<BR>&nbsp;&nbsp;&nbsp;&nbsp;&nbsp;"Planirano je da bude za dva čoveka." Većinom robotizovan, znaš. Net Luis me je nagovorio da jedno mesto sačuvam za njega, kao biologa. Problem života negde drugde u vaseljeni...
<BR>&nbsp;&nbsp;&nbsp;&nbsp;&nbsp;Glas mu je pomalo drhtao: "Nisam znao da ti možeš da utičeš na to ko ide."
<BR>&nbsp;&nbsp;&nbsp;&nbsp;&nbsp;"Ne, službeno." U praksi, pošto je to u najvećoj meri projekat Instituta, ja mogu da ga dodelim bilo kojoj kvalifikovanoj osobi. Net je želeo da ja... Izmenjali su kratak osmeh. Znamo se dobro. "Ali, naravno, potreban je fizičar." Ti znaš onoliko o projektu, i uradio si onoliko koliko i bilo ko drugi.
<BR>&nbsp;&nbsp;&nbsp;&nbsp;&nbsp;"Ali..." Odmahnuo je glavom. "Ja bih voleo..." Ne, nema dovoljno jako reči za to. Ja bih trampio svoje šanse za besmrtnost za takvo mesto. Kada sam bio dete, ležao sam u letnjim noćima na leđima i gledao Mesec kako se rađa, i Mars nalik na crveno oko na nebu, i sanjao. "Ali, tu je Šila. Neki drugi put, Helga."
<BR>&nbsp;&nbsp;&nbsp;&nbsp;&nbsp;"Neće to biti dugačko putovanje", rekla je. Nekoliko nedelja izviđanja oko najbližih zvezda, pretpostavljam, da bi se testirao naš pogon i proverio jedan broj astronomskih teorija. A i ne čini mi se da je tako rizično; da mislim, zar bih te pustila na tako nešto. Kad smo već kod toga, svake večeri posmatraću nebo, osećati njegovu veliku hladnoću i stiskati palčeve. Mislim da moraš da iskoristiš tu priliku zbog mira sopstvenog uma. Pite, ti si sad izgubljena duša. Potrebno ti je da nađeš nešto što će te izdignuti iznad tvojih problema, iznad celog ovog našeg sveta vrednog sažaljenja. Nasmešila se. "Možda ti je potrebno da pronađeš Boga."
<BR>&nbsp;&nbsp;&nbsp;&nbsp;&nbsp;"Ali, kažem ti, Šila..."
<BR>&nbsp;&nbsp;&nbsp;&nbsp;&nbsp;"Ima još nekoliko meseci do polaska broda." U međuvremenu, svašta se može dogoditi. Ja sam neprestano u dodiru sa najnovijim psihijatrijskim istraživanjima, postoji jedan novi kurs tretmana koji obećava. Pružila je ruku preko stola da dodirne njegovu. "Razmisli o tome, Pite."
<BR>&nbsp;&nbsp;&nbsp;&nbsp;&nbsp;"Hoću", promumlao je.
<BR>&nbsp;&nbsp;&nbsp;&nbsp;&nbsp;Deo njega shvatio je da mu ona pruža tu kolosalnu priliku kao trenutnu odstupnicu, nešto što bi prekinulo krug njegovih briga i mračnog raspoloženja. Ali to nije bilo važno. U svakom slučaju, delovalo je. Kada je ponovo izišao na ulicu, s njom, podigao je pogled prema nebu, kroz izmaglicu ugledao nekoliko sunaca, i osetio u sebi nalet uzbuđenja.
<BR>&nbsp;&nbsp;&nbsp;&nbsp;&nbsp;Zvezde! Neba mu, zvezde!
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
