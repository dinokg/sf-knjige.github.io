<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. NOĆNI LET
<P>&nbsp;&nbsp;&nbsp;&nbsp;&nbsp;Kad je pala noć, Tarnere je ponovo pronašao ivicu.
<BR>&nbsp;&nbsp;&nbsp;&nbsp;&nbsp;Činilo mu se da je prošla večnost otkako je poslednji put bio tamo, ali kada je škljocnula u ležište, bilo mu je kao da je nikad nije napuštao. Bila je to ona nadljudska sinhromrežna brid koju su stimulanti samo oponašali. Nalazio ju je jedino na poprištu nekog velikog prelaska sličnog ovom, takvog u kome je on držao sve niti, i to tek u poslednjim satima uoči akcije.
<BR>&nbsp;&nbsp;&nbsp;&nbsp;&nbsp;Ali prošlo je mnogo vremena od tada; u Delhiju je samo proveravao moguće putanje bekstva za nekog izvršioca koji nije bio sasvim siguran da je prelazak prava stvar. Da je radio na ivici, te večeri u Čandni Čoku, možda bi uspeo da izbegne getoslednika. A možda i ne bi, ali bi mu ona bar omogućila pokušaj.
<BR>&nbsp;&nbsp;&nbsp;&nbsp;&nbsp;Sada mu je pomogla da poređa činioce sa kojima će morati da se suoči na odredištu, stvarajući ravnotežu između mnoštva sitnih teškoća i nekoliko krupnih. Za sada su postojale samo one manje, u popriličnom broju, bez pravih mudolomaca. Linč i Veberova počeli su da se glože, pa je udesio da budu razdvojeni. Njegovo ubeđenje da je Linč Konrojev čovek, u početku samo slutnja, sada se pojačalo. Ivica je izoštravala nagon; počinjale su da deluju vradžbine. Nejtan je imao problema sa švedskim grejačima; zbunjivalo ga je sve što nije imalo štampano kolo. Tarner je postavio Linča da radi na grejačima, da ih puni i održava u radnom stanju, a Nejtanu je dao da ih iznese, dva po dva, i plitko zakopa, u razmacima od jednog metra, duže dve dugačke pruge od narandžaste trake.
<BR>&nbsp;&nbsp;&nbsp;&nbsp;&nbsp;Mikrosoft, koji mu je poslao Konroj, ispunio mu je glavu novom vaseljenom stalno promenljivih činilaca: brzina vetra, visina, ugao leta, ugao poniranja, gravitacione sile, pravci. Podaci o naoružanju aviona bili su neprestana, sveprisutna litanija pokazivača mete, putanja izbačaja bombi, radarskih opsega, nišanskih i lansirnih komandi, brojača municije. Konroj je proširio mikrosoft kratkom porukom koja je davala predviđeno vreme dolaska aviona i potvrđivala dodatni prostor za jednog putnika.
<BR>&nbsp;&nbsp;&nbsp;&nbsp;&nbsp;Pitao se šta radi Mičel i kako se oseća. Maas Biolabsov severnoamerički pogon bio je ukopan u središte jedne mese, okomitog kamenog bloka uzdignutog iz pustinjskog tla. Biosoftverski dosje pokazao je Tarneru snimak mese, izbrazdane jarkim, predvečernjim senkama; plovila je na uzdignutim rukama čitavog mora saguara, kao krma džinovskog broda. Za Mičela je to bio zatvor i tvrđava, dom u kome je proveo devet godina. Negde u njenom jezgru usavršio je tehnike hibridoma koje su skoro čitav vek bile zagonetka za druge istraživače; radeći sa ćelijama ljudskog kancera i zanemarenim, gotovo zaboravljenim modelom sinteze DNK, proizveo je besmrtne hibridne ćelije, temeljna proizvodna oruđa nove tehnologije, nevidljive biohemijske fabrike koje su beskrajno umnožavale veštački dobijene molekule, povezane i sklopljene u biočipove. Negde u Maasovom tornju, Tarner je proveo poslednje sate kao njihov istraživač.
<BR>&nbsp;&nbsp;&nbsp;&nbsp;&nbsp;Tarner je nastojao da dočara Mičelov novi, drugačiji život posle prelaska u Hosaku, ali nije uspevao. Da li se istraživački centar u Arizoni toliko razlikuje od onog u Honšuu?
<BR>
<BR>&nbsp;&nbsp;&nbsp;&nbsp;&nbsp;Tokom tog naizgled beskrajnog dana, nekoliko puta su mu se javljala Mičelova sećanja, pretvorena u kod, ispunjavajući ga čudnom zebnjom koja nije imala ništa sa predstojećom operacijom.
<BR>&nbsp;&nbsp;&nbsp;&nbsp;&nbsp;Ono što ga je uznemiravalo bila je prisnost čitave stvari, koja je verovatno rodila i ono osećanje straha. Činilo mu se da neki odlomci poseduju emotivnu snagu u potpunom neskladu sa svojim sadržajem. Zašto bi ga sećanje na običan hodnik u nekoj ofucanoj spavaonici Kembridža ispunjavalo tako jakim osećanjem krivice i samoprezira? Drugi prizori, koji bi logično trebalo da budu ispunjeni osećanjima, bili su ih, ko zna zbog čega, lišeni: Mičel u igri sa svojom malom ćerkom, na prostranoj prostirki od blede vune u iznajmljenoj kući u Ženevi. Dete se smejalo, vuklo ga za ruku. Ništa. Iz Tarnerove perspektive, Mičelov život bio je obeležen određenom neizbežnošću: bio je briljantan, što je bilo veoma rano uočeno, i visoko motivisan, obdaren sposobnošću za svojevrsnu bezobzirnu korporacijsku manipulaciju, neophodnu za nekog ko teži da postane vrhunski naučni istraživač. Ako je neko bio predodređen za uspon u hijerarhiji korporacijskih laboratorija, bio je to Mičel.
<BR>&nbsp;&nbsp;&nbsp;&nbsp;&nbsp;Sam Tarner bio je nesposoban da se uklopi u strogo plemenski svet ljudi iz zaibacua, onih sa doživotnim ugovorima. Bio je večni usamljenik, buntovni činilac zalutao u tajno more korporacijske politike. Nijedan službenik kompanije nije bio u stanju da preuzme inicijativu koja se očekivala od Tarnera tokom ovakvih prelazaka. Nijedan službenik kompanije nije imao Tarnerovu profesionalno urođenu sposobnost da preusmeri odanost pri promeni poslodavca. Ili za nepopustljivu posvećenost kada bi bio postignut dogovor. U posao bezbednjaka zalutao je još u ranoj mladosti, kada je sumorna kolotečina posleratne ekonomije ustupila mesto zamahu novih tehnologija. Dobro mu je išlo, s obzirom na nedostatak ambicija. Imao je žilavo, mišićavo držanje koje je ostavljalo utisak na poslodavčeve klijente, i bio je bistar, izuzetno bistar. Odela su mu dobro stajala. Umeo je da koristi tehnologiju.
<BR>&nbsp;&nbsp;&nbsp;&nbsp;&nbsp;Konroj ga je našao u Meksiku, gde je Tarnerov poslodavac tražio obezbeđenje za simstim ekipu Čulo/Mreže na snimanju nekoliko tridesetominutnih nastavaka serije o pustolovinama u džungli. Kada je Konroj stigao, Tarner je bio pri kraju zadatka. Već je uspostavio vezu između Čulo/Mreže i lokalne vlade, podmitio zapovednika gradske policije, proučio sistem sigurnosti hotela, upoznao i proverio lokalne vodiče i vozače, omogućio digitalnu proveru glasa na primopredajnicima simstim ekipe, odredio krizni štab i postavio seizmičke senzore oko stambenog sklopa Čulo/Mreže.
<BR>&nbsp;&nbsp;&nbsp;&nbsp;&nbsp;Ušao je u hotelski bar, produžetak džungle iz predvorja, i seo za slobodan sto sa staklenom pločom. Bled čovek sa šumom izbeljene kose odvojio se od šanka i prišao mu sa dve čaše pića u rukama. Bleda koža bila je zategnuta preko oštrih crta i visokog čela; nosio je ispeglanu vojničku košulju preko farmerki i kožne sandale.
<BR>&nbsp;&nbsp;&nbsp;&nbsp;&nbsp;"Ti si telohranitelj onih simstim klinaca", rekao je bledi čovek, spustivši jednu čašu na Tarnerov sto. "Rekao mi je Alfredo." Alfredo je bio jedan od barmena u hotelu.
<BR>&nbsp;&nbsp;&nbsp;&nbsp;&nbsp;Tarner ga je osmotrio i zaključio da je trezan, kao i vlasnik sveg samopouzdanja na svetu. "Mislim da se ne poznajemo", reče, ničim ne pokazavši da prihvata ponuđeno piće.
<BR>&nbsp;&nbsp;&nbsp;&nbsp;&nbsp;"Nema veze", reče Konroj, sedajući, "u istom smo sportu." Seo je.
<BR>&nbsp;&nbsp;&nbsp;&nbsp;&nbsp;Tarner je zurio u njega. Imao je izgled telohranitelja, nešto nespokojno i oprezno u držanju tela, i neznanci su se retko odvažavali da mu priđu.
<BR>&nbsp;&nbsp;&nbsp;&nbsp;&nbsp;"Znaš", reče čovek, kao neko ko raspravlja o ekipi kojoj je ide najbolje u prvenstvu, "oni seizmici koje koristiš ne vrše posao. Znam ljude koji bi prošli pored njih, pojeli tvoje klince za doručak, pobacali koske u kadu i išetali zviždućući. Seizmici bi pokazivali da se ništa nije dogodilo." Otpio je gutljaj pića. "Mada zaslužuješ čistog petaka za trud. Znaš posao."
<BR>&nbsp;&nbsp;&nbsp;&nbsp;&nbsp;Izraz 'pobacati koske u kadu' bio je dovoljan. Odlučio je da ohladi bledunjavog.
<BR>&nbsp;&nbsp;&nbsp;&nbsp;&nbsp;"Gle, Tarnere, evo tvoje glavne junakinje." Čovek se nasmeši Džejn Hamilton, koja mu uzvrati osmeh. Njene izdužene, plave oči bile su bistre i savršene, sa zenicama oivičenim sićušnim, zlatnim slovima logoa Cajs Ikon. Tarner se ukoči, uhvaćen u trenu neodlučnosti. Glumica je bila blizu, suviše blizu, a bledi čovek je ustajao...
<BR>&nbsp;&nbsp;&nbsp;&nbsp;&nbsp;"Drago mi što smo se upoznali, Tarnere", reče. "Srešćemo se opet, kad-tad. Seti se šta sam ti rekao za one seizmike; obezbedi ih krugom piskavaca." Tada se okrenuo i otišao, uz opušteno talasanje mišića ispod uštirkanog platna košulje.
<BR>&nbsp;&nbsp;&nbsp;&nbsp;&nbsp;"Baš lepo, Tarnere", reče Hamiltonova, sevši na neznančevo mesto.
<BR>&nbsp;&nbsp;&nbsp;&nbsp;&nbsp;"Je li?" Tarner ga je posmatrao kako nestaje u vrevi predvorja, među turistima ružičaste kože.
<BR>&nbsp;&nbsp;&nbsp;&nbsp;&nbsp;"Reklo bi se da nikad ne razgovaraš s ljudima. Uvek izgledaš kao da ih proučavaš, sastavljaš izveštaj o njima. Osveženje je videti kako za promenu sklapaš prijateljstva."
<BR>&nbsp;&nbsp;&nbsp;&nbsp;&nbsp;Tarner je pogleda. Imala je dvadeset godina, četiri godine manje od njega i otprilike devet puta veću godišnju zaradu nego što je bila njegova. Plavokosa, kratko podšišana za ulogu u seriji, duboko preplanula, kao da je bila osvetljena iznutra kvarcnim svetiljkama. Njene plave oči bile su neljudski savršeni optički instrumenti, odgajeni u tankovima u Japanu. Bila je ujedno glumica i kamera, a oči su joj vredele nekoliko miliona Novih Jena, iako je jedva imala mesto u hijerarhiji zvezda Čulo/Mreže.
<BR>&nbsp;&nbsp;&nbsp;&nbsp;&nbsp;Sedeo je sa njom u baru dok nije ispio dva pića, a onda ju je otpratio do stambenog sklopa.
<BR>&nbsp;&nbsp;&nbsp;&nbsp;&nbsp;"Verovatno ne bi ušao na još jedno, Tarnere?"
<BR>&nbsp;&nbsp;&nbsp;&nbsp;&nbsp;"Ne", odgovorio je. Već drugo veče mu je predlagala istu stvar, i osećao je da je to poslednji poziv. "Moram da proverim seizmike."
<BR>&nbsp;&nbsp;&nbsp;&nbsp;&nbsp;Kasnije te večeri, telefonirao je u Njujork i zatražio broj firme u Meksiko Sitiju kod koje je mogao da nabavi piskavce za stambeni sklop.
<BR>&nbsp;&nbsp;&nbsp;&nbsp;&nbsp;Ali nedelju dana kasnije, Džejn i još troje drugih, polovina ekipe, bili su mrtvi.
<BR>
<BR>&nbsp;&nbsp;&nbsp;&nbsp;&nbsp;"Treba da preselimo medicinare", reče Veberova. Tarner opazi da je navukla rukavice od smeđe kože bez prstiju. Zamenila je naočari za sunce streljačkim naočarima i nosila pištolj na boku. "Satklif nadgleda krug preko daljinskog. Svi ostali moraju da pomognu da doguramo ono čudo kroz grmlje."
<BR>&nbsp;&nbsp;&nbsp;&nbsp;&nbsp;"I ja?"
<BR>&nbsp;&nbsp;&nbsp;&nbsp;&nbsp;"Ramirez kaže da ne sme da se napreže pre uključivanja. Ako mene pitaš, on je samo lenjo govance iz Los Anđelesa."
<BR>&nbsp;&nbsp;&nbsp;&nbsp;&nbsp;"Ne", reče Tarner, ustajući sa svog mesta na ispustu, "u pravu je. Ako iščaši zglob, najebali smo. Čak i nešto što uopšte ne bi osetio može da utiče na njegovu brzinu..."
<BR>&nbsp;&nbsp;&nbsp;&nbsp;&nbsp;Veberova slegnu ramenima. "Ja'. Pa, eno ga u bunkeru, pere ruke ostatkom naše vode i pevuši, što valjda znači da će sve biti dobro."
<BR>&nbsp;&nbsp;&nbsp;&nbsp;&nbsp;Kada su stigli do čaure, Tarnere mahinalno izbroja prisutne. Sedmoro. Ramirez je bio u bunkeru, Satklif negde u lavirintu od šljake, gde je nadgledao monitore. Linč je imao Štajner-Optik laser prebačen preko ramena, kompaktni model sa sklopivim kosturom i ugrađenim baterijama koje su činile debeli rukohvat ispod sivog titanijumskog kućišta umesto cevi. Nejtan je nosio crno padobransko odelo, crne padobranske čizme prekrivene bledom prašinom i izbočene 'mravlje oči' naočari pojačivača slike na remenu ispod brade. Tarner smaknu meksičke naočari za sunce, gurnu ih u džep na grudima plave košulje i zakopča ga.
<BR>&nbsp;&nbsp;&nbsp;&nbsp;&nbsp;"Kako ide, Tedi?" upita mesnatog dvometraša sa kratkom, smeđom kosom.
<BR>&nbsp;&nbsp;&nbsp;&nbsp;&nbsp;"K'o bog", reče Tedi, uz zubat osmeh.
<BR>&nbsp;&nbsp;&nbsp;&nbsp;&nbsp;Tarner osmotri preostala tri člana ekipe na odredištu, klimnuvši glavom svakom ponaosob: Kompton, Kosta i Dejvis.
<BR>&nbsp;&nbsp;&nbsp;&nbsp;&nbsp;"Stigli do koske, a?" upita Kosta. Imao je okruglo, vlažno lice i tanku, pažljivo potkresanu bradu. Kao Nejtan i ostali, bio je u crnom.
<BR>&nbsp;&nbsp;&nbsp;&nbsp;&nbsp;"Skoro", reče Tarner. "Za sada sve ide kako treba."
<BR>&nbsp;&nbsp;&nbsp;&nbsp;&nbsp;Kosta klimnu glavom.
<BR>&nbsp;&nbsp;&nbsp;&nbsp;&nbsp;"Imamo trideset minuta do predviđenog vremena dolaska", reče Tarner.
<BR>&nbsp;&nbsp;&nbsp;&nbsp;&nbsp;"Nejtane, Dejvise", reče Veberova, "odvojite cev odvoda." Dodala je Tarneru jedan od Telefunkenovih radio-uređaja za uho. Već ga je bila izvadila iz plastičnog omota. Namestila je i sebi jedan, oljuštivši plastičnu podlogu samolepljivog mikrofona za grlo i pritisnuvši ga na mesto na potamnelom vratu.
<BR>&nbsp;&nbsp;&nbsp;&nbsp;&nbsp;Nejtan i Dejvis su se muvali u senci iza čaure. Tarner začu kako Dejvis tiho psuje.
<BR>&nbsp;&nbsp;&nbsp;&nbsp;&nbsp;"Sranje", reče Nejtan, "ova cev nema poklopac." Ostali se nasmejaše.
<BR>&nbsp;&nbsp;&nbsp;&nbsp;&nbsp;"Ostavite to", reče Veberova. "Pređite na točkove. Neka Linč i Kompton postave dizalice."
<BR>&nbsp;&nbsp;&nbsp;&nbsp;&nbsp;Linč izvuče iz pojasa odvrtku u obliku pištolja i sagnu se ispod hirurgije. Čaura se sada ljuljala, nosači tiho škripali; unutra su se kretali medicinari. Tarner začu kratko, pištavo cviljenje neke unutrašnje mašinerije, a zatim zveckanje Linčove odvrtke dok je postavljao dizalice.
<BR>&nbsp;&nbsp;&nbsp;&nbsp;&nbsp;Gurnuo je prijemnik u uho i zalepio mikrofon pored krajnika. "Satklife? Čujemo se?"
<BR>&nbsp;&nbsp;&nbsp;&nbsp;&nbsp;"Odlično", začu Australijanca; taj glasić kao da mu je dolazio iz temelja lobanje.
<BR>&nbsp;&nbsp;&nbsp;&nbsp;&nbsp;"Ramireze?"
<BR>&nbsp;&nbsp;&nbsp;&nbsp;&nbsp;"Glasno i jasno..."
<BR>
<BR>&nbsp;&nbsp;&nbsp;&nbsp;&nbsp;Osam minuta. Odgurali su čauru na njenih osam debelih guma. Tarner i Nejtan bili su kod prednjeg para, upravljajući; Nejtan je stavio naočari. Mičel je trebalo da stigne posle zalaska meseca. Čaura je bila teška, neprirodno teška, tako da je bilo gotovo nemoguće usmeravati je. "Kao da balansiramo kamion na dvoje kolica iz samposluge", govorio je Nejtan za sebe. Tarnera su mučile slabine. Nisu valjale još od Nju Delhija.
<BR>&nbsp;&nbsp;&nbsp;&nbsp;&nbsp;"Čekaj", reče Veberova, sa trećeg točka s leve strane. "Zapela sam za jebeni kamen..."
<BR>&nbsp;&nbsp;&nbsp;&nbsp;&nbsp;Tarner pusti točak i uspravi se. Slepi miševi su se rojili u velikom broju ove noći, treperava obličja naspram zvezdanog svoda pustinje. I u Meksiku je bilo slepih miševa, od vrste koja se hrani voćem; spavali su u drveću iznad stambenog sklopa simstim ekipe Čulo/Mreže. Tarner se peo na to drveće, razmotavajući po nadnetim granama zategnute niti jednoćelijskog vlakna, metre i metre nevidljivog žileta za neoprezne uljeze. Međutim, Džejn i nekolicina drugih ipak su poginuli, razneti na jednom obronku u planinama blizu Akapulka. Neko je kasnije rekao da je to bio sukob sa lokalnim sindikatom, ali u stvari nikad ništa nije utvrđeno, izuzev činjenice da je posredi bio primitivno 'klejmor' punjenje, sudeći po mestu i položaju u kome je aktivirano. Tarner se sam popeo na brdo, odeće natopljene krvlju, i našao zaklon u izgaženom čestaru gde su čekale ubice, 'nož'-prekidač i korodirani automobilski akumulator. Našao je još opuške ručno zavijenih cigareta i nov, sjajan poklopac Bohemija piva.
<BR>&nbsp;&nbsp;&nbsp;&nbsp;&nbsp;Serija je morala da bude prekinuta, a krizni štab je obavio posao čistača, postaravši se za uklanjanje tela i povratak preživelih članova ekipe u domovinu. Tarner je sačekao poslednji avion, i posle osam čaša viskija u restoranu aerodroma u Akapulku, slepo je odlutao u biletarnicu i sreo čoveka po imenu Bušel, teha iz centra Čulo/Mreže u L. A. Bušel je bio bled ispod mrežaste majice iz L. A., natopljene znojem. Nosio je goli aluminijumski sanduk, nalik na kutiju za kameru, stranica orošenih kondenzacijom. Tarner je zurio u njega, u oznojeni sanduk, sa crvenim i belim oznakama upozorenja i rečitim natpisima sa uputstvima za prevoz kriogenski čuvanih materijala.
<BR>&nbsp;&nbsp;&nbsp;&nbsp;&nbsp;"Isuse", rekao je Bušel, primetivši ga. "Tarnere. Tako mi je žao, čoveče. Jutros sam doleteo. Gadna jebada." Izvukao je mokru maramicu iz džepa sakoa i obrisao lice. "I gadan posao. Prvi put ovo radim..."
<BR>&nbsp;&nbsp;&nbsp;&nbsp;&nbsp;"Šta je u sanduku, Bušele?" Bio mu se približio, iako se nije sećao kako. Mogao je da razazna pore na Bušelovom preplanulom licu.
<BR>&nbsp;&nbsp;&nbsp;&nbsp;&nbsp;"Šta je s tobom, čoveče?" Bušel je zakoračio unazad. "Loše izgledaš."
<BR>&nbsp;&nbsp;&nbsp;&nbsp;&nbsp;"Šta je u sanduku, Bušele?" Zgrabio ga je za majicu, pobelelim, drhtavim prstima.
<BR>&nbsp;&nbsp;&nbsp;&nbsp;&nbsp;"Boga mu, Tarnere", čovek se otrgnuo, stežući sanduk obema rukama. "Bile su neoštećene. Samo manja ogrebotina na jednom sočivu. Pripadaju Mreži. Pisalo joj je u ugovoru, Tarnere."
<BR>&nbsp;&nbsp;&nbsp;&nbsp;&nbsp;A on se okrenuo, želuca stegnutog oko osam čaša čistog skoča, opirući se mučnini. I nastavio je da joj se opire, punih osam godina, sve do trenutka kada se tokom bekstva od Holanđanina čitavo sećanje nije sručilo na njega u Londonu, na Hitrouu, primoravši ga da se presamiti u hodu niz još jedan aerodromski hodnik i povrati u plavi kanister za otpatke.
<BR>&nbsp;&nbsp;&nbsp;&nbsp;&nbsp;"Hajde, Tarnere", reče Veberova, "upri malo. Pokaži nam kako se to radi." Čaura se ponovo trgnu napred, kroz katranasti miris pustinjskog bilja.
<BR>
<BR>&nbsp;&nbsp;&nbsp;&nbsp;&nbsp;"Sve spremno, ovde", reče Ramirez, dalekim i smirenim glasom.
<BR>&nbsp;&nbsp;&nbsp;&nbsp;&nbsp;Tarner dodirnu mikrofon na vratu. "Šaljem ti društvo." Sklonio je prst sa mikrofona. "Nejtane, vreme je. Ti i Dejvis, nazad u bunker."
<BR>&nbsp;&nbsp;&nbsp;&nbsp;&nbsp;Dejvis je bio zadužen za signalni uređaj, njihovu jedinu vanmatričnu vezu sa Hosakom. Nejtan je bio Majstor-Popraviga. Linč je kotrljao poslednji par točkova čaure u žbunje iza parkinga. Veberova i Kompton čučali su pored modula, spajajući liniju koja je povezivala Hosakine hirurge sa Sonijevim biomonitorom na komandnom mestu. Bez točkova, spuštena na četiri dizalice, prenosna neurohirurgija ponovo je podsetila Tarnera na francuski modul za kampovanje. To putovanje dogodilo se mnogo kasnije, četiri godine pošto ga je Konroj regrutovao u Los Anđelesu.
<BR>&nbsp;&nbsp;&nbsp;&nbsp;&nbsp;"Kako ide?" upita Satklif preko radija.
<BR>&nbsp;&nbsp;&nbsp;&nbsp;&nbsp;"Glatko", odgovori Tarner, dodirnuvši mikrofon.
<BR>&nbsp;&nbsp;&nbsp;&nbsp;&nbsp;"Ovde je malo samotno", reče Satklif.
<BR>&nbsp;&nbsp;&nbsp;&nbsp;&nbsp;"Komptone", reče Tarner, "Satklifu treba pomoć u nadgledanju terena. Ti ideš sa njim, Linče."
<BR>&nbsp;&nbsp;&nbsp;&nbsp;&nbsp;"Šteta", reče Linč, iz mraka. "Nadao sam se da ću videti akciju."
<BR>&nbsp;&nbsp;&nbsp;&nbsp;&nbsp;Tarnerova ruka počivala je na dršci Smit i Vesona u futroli, pod otvorenom jaknom. "Polazi, Linče." Ako je Linč Konijev doušnik, tražiće da bude ovde. Ili u bunkeru.
<BR>&nbsp;&nbsp;&nbsp;&nbsp;&nbsp;"E, jebi ga", reče Linč. "Tamo napolju nema nikoga i ti to znaš. Ako 'oćeš da me skloniš odavde, idem unutra da gledam Ramireza..."
<BR>&nbsp;&nbsp;&nbsp;&nbsp;&nbsp;"Svakako", reče Tarner i izvuče revolver, pritisnuvši dugme ksenonskog projektora. Prvi uski zrak zaslepljujućeg ksenona pade na zgrčeni saguaro, sa iglama poput čuperaka sivog krzna na nemilosrdnom osvetljenju. Drugi obasja potkovanu lobanju na kopči Linčovog opasača, uokvirujući je u krug oštrih ivica. Zvuk hica i eksplozija zrna bili su istovremeni, udarni talas koji se širio u nevidljivim krugovima, napolje u ravnu, mračnu zemlju kao grmljavina.
<BR>&nbsp;&nbsp;&nbsp;&nbsp;&nbsp;Sledećih nekoliko sekundi nije bilo drugog zvuka, zamukli su i šišmiši i bube, iščekujući. Veberova se bacila potrbuške u suvo rastinje, i sada ju je nekako osećao tamo, znao da joj je pištolj na gotovs u mrkim, vičnim rukama. Nije imao pojma gde se izgubio Kompton. Onda se začu Satklifov glas preko zvučnika u uhu, stružući mu po lobanji: "Tarnere? Šta je to bilo?"
<BR>&nbsp;&nbsp;&nbsp;&nbsp;&nbsp;Svetlost zvezda sada je bila dovoljno jaka da razazna Veberovu. Sedela je, sa spremnim pištoljem, laktova naslonjenih na kolena.
<BR>&nbsp;&nbsp;&nbsp;&nbsp;&nbsp;"Bio je Konrojev doušnik", reče Tarner, spustivši Smit i Veson.
<BR>&nbsp;&nbsp;&nbsp;&nbsp;&nbsp;"Gospode Bože", reče ona. "Ja sam Konrojev doušnik."
<BR>&nbsp;&nbsp;&nbsp;&nbsp;&nbsp;"Bio je u vezi s njim. To se već događalo."
<BR>&nbsp;&nbsp;&nbsp;&nbsp;&nbsp;Morala je da ponovi.
<BR>&nbsp;&nbsp;&nbsp;&nbsp;&nbsp;Satklifov glas u njegovoj glavi, a onda Ramirezov: "Stiže tvoj prevoz. Osamdeset klikova i približava se... Ostalo izgleda čisto. Dvadeset klikova južno-jugoistočno, kaže Džejlin, prolazi cepelin, samo teret bez posade, tačno po redu letenja. Ništa drugo. Koji moj se Satklif onoliko dernja? Nejtan kaže da je čuo pucanj." Ramirez je bio uključen u matricu i većim delom čula bio je zauzet izlaznim signalom Maas-Neotekovog deka. "Nejtan je spreman da pošalje prvi signal..."
<BR>&nbsp;&nbsp;&nbsp;&nbsp;&nbsp;Tarner je sad čuo kako mlaznjak zaokreće, kočeći za sletanje na auto-put. Veberova je ustala i pošla prema njemu, sa pištoljem u ruci. Satklif je bez prestanka ponavljao isto pitanje.
<BR>&nbsp;&nbsp;&nbsp;&nbsp;&nbsp;Podigao je ruku i dodirnuo mikrofon na vratu. "Linč. Mrtav je. Mlaznjak je ovde. Počelo je."
<BR>&nbsp;&nbsp;&nbsp;&nbsp;&nbsp;Mlaznjak ih tada nadlete, crna sen, nepojmljivo nisko, bez ikakvog signalnog svetla. Blesnuše mlaznice za kočenje i letelica slete na način koji bi ubio živog pilota, a onda se začu čudno škripanje dok je menjala oblik prilagodljivog sklopa od ugljeničnih vlakana. Tarner opazi odsjaj zelenog zračenja mernih instrumenata na ovalu plastične kupole.
<BR>&nbsp;&nbsp;&nbsp;&nbsp;&nbsp;"Zasrao si", reče Veberova.
<BR>&nbsp;&nbsp;&nbsp;&nbsp;&nbsp;Iza nje se otvoriše vrata čaure, uokvirujući maskiran lik u zelenom, papirnom, sterilnom odelu. Unutrašnjost je bila osvetljena jarkom plavo-belom svetlošću; bacala je izobličenu senku ogrnutog medicinara kroz tanak oblak prašine iznad tla koju je podigao mlaznjak, spuštajući se. "Zatvaraj!" doviknu Veberova. "Rano je!"
<BR>&nbsp;&nbsp;&nbsp;&nbsp;&nbsp;Kada su se vrata spustila, zaklonivši svetlost, oboje začuše motor ultralake. Posle urlanja mlaznjaka, činio se tek nešto jači od zujanja vilinog konjica, isprekidano brujanje. "Nema goriva", reče Veberova. "Ali već je blizu."
<BR>&nbsp;&nbsp;&nbsp;&nbsp;&nbsp;"Ovde je", reče Tarner, u mikrofon na vratu. "Prvi signal."
<BR>&nbsp;&nbsp;&nbsp;&nbsp;&nbsp;Mala letelica zašapta pored njih, crni trougao naspram zvezda. Čuli su kako nešto leprša na vetru tihog prolaska, možda nogavica Mičelovih pantalona. Eto te gore, pomisli Tarner, u najtoplijoj odeći koju imaš, sa infracrvenim naočarima koje si sam napravio, tražiš dve linije tačaka označenih za tebe ručnim grejačima. "Ludo kopile", reče, srca ispunjenog čudnim divljenjem, "baš ti je bilo stalo da iziđeš."
<BR>&nbsp;&nbsp;&nbsp;&nbsp;&nbsp;Tada se rasprsnu prva svetleća raketa, uz mukli karnevalski prasak, i magnezijumska baklja otpoče svoje sporo spuštanje padobranom prema pustinjskom tlu. Skoro odmah za njom sinuše još dve i zaštekta automatska paljba iz zapadnog dela ruševina. Krajičkom oka opazio je Veberovu kako se spaliće kroz žbunje, u pravcu bunkera, ali mu je pogled bio prikovan za ultralaku koja je naginjala vesela narandžasta i plava plastična krila, i priliku koja je čučala, maskirana naočarima, u otvorenom metalnom ramu iznad krhke tronožne aparature za sletanje.
<BR>&nbsp;&nbsp;&nbsp;&nbsp;&nbsp;Mičel.
<BR>&nbsp;&nbsp;&nbsp;&nbsp;&nbsp;Pod zibavim bakljama, zemljište je bilo osvetljeno kao ragbi igralište. Ultralaka se zakosi i skrenu sa lakoćom od koje Tarneru dođe da zaurla. Sa ivice ograđenog zemljišta u blistavom luku zaprašta mlaz svetlećih metaka. I promaši.
<BR>&nbsp;&nbsp;&nbsp;&nbsp;&nbsp;Spuštaj je. Spuštaj. Trčao je, preskačući čvorove rastinja koje mu se uplitalo u noge, grabilo ga za rub jakne.
<BR>&nbsp;&nbsp;&nbsp;&nbsp;&nbsp;Baklje. Svetlost. Mičel sad nije mogao da koristi naočari, da vidi infracrveni sjaj grejača. Spuštao je letelicu izvan piste. Nosni točak ultralake zakači nešto i ona se prevrnu, lomeći se kao rastrgnuti leptir, i ostade da leži u belom oblaku prašine koji je podigla.
<BR>&nbsp;&nbsp;&nbsp;&nbsp;&nbsp;Blesak eksplozije stigao je do njega trenutak pre zvuka, bacajući senku preko bledog bilja ispred njega. Udarni talas ga podiže i obori, i on u padu ugleda kako se čaura rasprskava u lopti žutog plamena; shvatio je da je Veberova upotrebila svoju protivtenkovsku raketu. Onda se ponovo nađe na nogama, pokrenu se, potrča, sa revolverom u ruci.
<BR>&nbsp;&nbsp;&nbsp;&nbsp;&nbsp;Stigao je do ostataka Mičelove ultralake u trenutku kada se ugasila prva baklja. Tada odskoči nova i rascveta se na nebu. Zvuk paljbe sada je bio neprestan. Popeo se preko iskrivljene, zarđale, limene ploče i našao ispruženu priliku pilota, lica i glave pokrivenih improvizovanim šlemom i naočarima nezgrapnog izgleda. Bile su pričvršćene mutnim, srebrnim, lepljivim trakama. Mlitavi udovi bili su odeveni u slojeve tamne odeće. Tarner vide kako prsti grebu traku, trzaju infracrvene naočari; ruke su mu bile odvojena stvorenja, blede podmorske stvari sa sopstvenom volje, duboko dole na dnu nekog nezamislivog pacifičkog bezdana. Posmatrao je kako grčevito vuku traku, naočari, šlem, sve dok ih nisu razdvojile i oslobodile dugačku, smeđu kosu da se raspe preko bledog devojačkog lica, razmazujući tanak mlaz krvi iz jedne nozdrve. Otvorila je oči, otkrivši izvrnute beonjače, a on ju je već podizao, u vatrogasni zahvat preko ramena, uzmičući prema mestu gde se nadao da leži njegov mlaznjak.
<BR>&nbsp;&nbsp;&nbsp;&nbsp;&nbsp;Osetio je drugu eksploziju kroz đonove platnenih cipela i setio se idiotskog keza na grudvi plastičnog eksploziva na Ramirezovom deku kiberprostora. Nije bilo bleska, samo zvuk i ujed potresa kroz beton parkinga.
<BR>&nbsp;&nbsp;&nbsp;&nbsp;&nbsp;Sledećeg trenutka našao se u kabini mlaznjaka, udišući sveži miris monomera, poznatu aromu još neupotrebljene tehnologije, a devojka je bila iza njega, rasklimana lutka u zagrljaju G-mreže, čiju je ugradnju iza pilotove mreže Konroj posebno platio trgovcu oružjem u San Dijegu. Avion je podrhtavao, probuđen, i on posegnu za kablom interfejsa, uvlačeći se dublje u G-mrežu, istrgnu mikrosoft iz utičnice i gurnu utikač kabla.
<BR>&nbsp;&nbsp;&nbsp;&nbsp;&nbsp;Znanje ga osvetli kao arkadnu igru i on pojuri napred kao duh aviona, osetivši kako se prilagodljivi sklop preobražava za odskok dok se poklopac kabine tiho spuštao na servo-motorima. G-mreža odeblja oko njega, vezujući mu udove. Revolver mu je ostao u ruci. "Kreći, jeb'o majku." Ali mlaznjak je već znao, i sila teže potisnu ga u tamu.
<BR>
<BR>&nbsp;&nbsp;&nbsp;&nbsp;&nbsp;"Izgubio si svest", reče avion. Glas sa čipa pomalo je podsećao na Konrojev.
<BR>&nbsp;&nbsp;&nbsp;&nbsp;&nbsp;"Koliko dugo?"
<BR>&nbsp;&nbsp;&nbsp;&nbsp;&nbsp;"Trideset osam sekundi."
<BR>&nbsp;&nbsp;&nbsp;&nbsp;&nbsp;"Gde smo sada?"
<BR>&nbsp;&nbsp;&nbsp;&nbsp;&nbsp;"Iznad Nagosa." Povrh glave uključiše mu se merači, desetak brojeva koji su se neprestano menjali ispod uprošćene mape graničnog pojasa između Arizone i Sonore.
<BR>&nbsp;&nbsp;&nbsp;&nbsp;&nbsp;Nebo pobele.
<BR>&nbsp;&nbsp;&nbsp;&nbsp;&nbsp;"Šta je to bilo?"
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;"Šta je to bilo?"
<BR>&nbsp;&nbsp;&nbsp;&nbsp;&nbsp;"Senzori očitavaju eksploziju", reče avion. "Magnituda ukazuje na taktičku, nuklearnu, bojevu glavu, ali nema elektromagnetnog talasa. Mesto udara je naše polazište."
<BR>&nbsp;&nbsp;&nbsp;&nbsp;&nbsp;Beli sjaj izblede i nestade.
<BR>&nbsp;&nbsp;&nbsp;&nbsp;&nbsp;"Poništi kurs."
<BR>&nbsp;&nbsp;&nbsp;&nbsp;&nbsp;"Poništen. Nove koordinate, molim."
<BR>&nbsp;&nbsp;&nbsp;&nbsp;&nbsp;"Dobro pitanje", reče Tarner. Nije mogao da okrene glavu i pogleda devojku iza sebe. Pitao se da li je još živa.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
