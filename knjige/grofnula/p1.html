<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. DOBRO ODRŽAVANO ORUŽJE
<P>&nbsp;&nbsp;&nbsp;&nbsp;&nbsp;U Delhiju su nahuškali getoslednika po Tarnerovom tragu, podešenog na njegove feromone i boju kose. Nanjušio ga je u ulici Čandni Čok i zaleteo se prema njegovom iznajmljenom BMW-u kroz šumu golih, mrkih nogu i guma peditaksija. Jezgro mu je bilo kilogram rekristalizovanog heksogena i TNT u pahuljicama.
<BR>&nbsp;&nbsp;&nbsp;&nbsp;&nbsp;Nije ga video kako dolazi. Poslednje što je video od Indije bilo je ružičasto, gipsano pročelje zgrade koja se zvala Hotel Khašovo Ulje.
<BR>&nbsp;&nbsp;&nbsp;&nbsp;&nbsp;Pošto je bio dobar agent, imao je dobar ugovor. Pošto je imao dobar ugovor, jedan sat posle eksplozije već je bio u Singapuru. Uglavnom. Hirurg Holanđanin voleo je da se šali kako neodređeni procenat Tarnerovog tela nije napustio Palam Internacional prvim avionom, već je morao da prenoći u podrumu, u tanku za održavanje.
<BR>&nbsp;&nbsp;&nbsp;&nbsp;&nbsp;Holanđaninu i njegovoj ekipi trebalo je tri meseca da ponovo sastave Tarnera. Klonirali su kvadratni metar njegove kože i uzgajili ga na pločama kolagena i polisaharidima hrskavice morskog psa. Oči i genitalije kupili su na slobodnom tržištu. Oči su bile zelene.
<BR>&nbsp;&nbsp;&nbsp;&nbsp;&nbsp;Najveći deo ta tri meseca proveo je u simstim konstruktu idealizovanog detinjstva u Novoj Engleskoj iz prethodnog veka, generisanom u ROM-u. Holanđaninove posete bile su sivi predjutarnji snovi, košmari koji bi izbledeli kada bi se kroz prozor njegove sobe na spratu osvetlilo nebo. Kasno noću, mogao se osetiti miris ljiljana. Čitao je Konana Dojla na svetlosti sijalice od šezdeset vati iza senila od pergamenta sa motivom brodova klipera. Masturbirao je u mirisu čistih pamučnih čaršava, zamišljajući predvodnice navijača. Holanđanin mu je otvorio mozak na potiljku i šetao se unutra postavljajući pitanja, ali bi ga ujutru majka zvala na pšenične pahuljice, šunku i jaja, i kafu sa mlekom i šećerom.
<BR>&nbsp;&nbsp;&nbsp;&nbsp;&nbsp;Onda se jednog jutra probudio u nepoznatom krevetu i Holanđanin je stajao pored prozora kroz koji se prosipalo tropsko zelenilo i zaslepljujuća svetlost sunca.
<BR>&nbsp;&nbsp;&nbsp;&nbsp;&nbsp;"Možeš kući, Tarnere. Gotovi smo s tobom. Sad si k'o nov."
<BR>&nbsp;&nbsp;&nbsp;&nbsp;&nbsp;Bio je kao nov. Koliko je to bilo istina? Nije znao. Uzeo je stvari koje mu je dao Holanđanin i odleteo iz Singapura. 'Kući' je značilo neki drugi aerodromski Hajat.
<BR>&nbsp;&nbsp;&nbsp;&nbsp;&nbsp;Pa sledeći. Oduvek je bilo tako.
<BR>&nbsp;&nbsp;&nbsp;&nbsp;&nbsp;Menjao je letove. Njegov kreditni čip bio je pravougaonik crnog ogledala, obrubljen zlatom. Ljudi iza šaltera osmehivali su se kada bi ga pokazao i klimali glavom. Vrata su se otvarala i zatvarala za njim. Točkovi su se dizali sa prenapregnutog betona, stizala su pića, služene večere.
<BR>&nbsp;&nbsp;&nbsp;&nbsp;&nbsp;Na Hitrou se iz bezlične posude neba odlomio poveliki komad sećanja i sručio na njega. Povratio je u plavi plastični kontejner, ne zaustavljajući se u hodu. Kada je stigao do šaltera u dnu hodnika, zamenio je kartu.
<BR>&nbsp;&nbsp;&nbsp;&nbsp;&nbsp;Odleteo je u Meksiko.
<BR>
<BR>&nbsp;&nbsp;&nbsp;&nbsp;&nbsp;I probudio se na zveket čeličnih kofa na pločicama, mokro šljiskanje metli, uz toplo žensko telo.
<BR>&nbsp;&nbsp;&nbsp;&nbsp;&nbsp;Soba je bila pećina visoke tavanice. Goli, beli gips preoštro je prenosio zvuk; negde iza jutarnje buke služavki u dvorištu čuli su se talasi. Pokrivač zgužvan među njegovim prstima bio je od grubog lana, omekšanog bezbrojnim pranjima.
<BR>&nbsp;&nbsp;&nbsp;&nbsp;&nbsp;Setio se sunčeve svetlosti iza širokog, zatamnjenog stakla. Aerodromski bar u Puerto Valjarti. Morao je da pređe dvadeset metara od aviona, stiskajući oči da bi se odbranio od sunca. Setio se mrtvog šišmiša, presovanog kao suvi list na betonu piste.
<BR>&nbsp;&nbsp;&nbsp;&nbsp;&nbsp;Setio se vožnje autobusom po planinskom drumu i smrada unutrašnjeg sagorevanja, ivica vetrobrana prekrivenih hologramskim razglednicama sa likovima plavih i ružičastih svetaca. Umesto okolnih provalija, posmatrao je kuglu ružičastog luzita i trzavi ples žive u njenom središtu. Kugla, nešto veća od lopte za bezbol, nalazila se na vrhu izvijene poluge menjača. Bila je izlivena oko pauka od prozirnog stakla, šupljeg, do pola ispunjenog živom. Živa je poskakivala i klizila dok je vozač žonglirao autobusom kroz lakatne krivine, gibala se i podrhtavala na ravnim deonicama. Kugla je bila ručne izrade, besmislena, ružna; bila je tu da mu poželi srećan povratak u Meksiko.
<BR>&nbsp;&nbsp;&nbsp;&nbsp;&nbsp;Među desetak raznih mikrosofta koje mu je dao Holanđanin, bio je jedan koji mu je pružao ograničeno znanje španskog, ali je on u Valjarti gurnuo zaštitni čep u utičnicu iza levog uva i pokrio ih kvadratom mikropora boje kože. Jedan putnik u dnu autobusa imao je tranzistor. Limenu pop-muziku povremeno je prekidao glas, izgovarajući neku vrstu litanije, nizove desetocifrenih brojeva, izvučene srećke državne lutrije za taj dan.
<BR>&nbsp;&nbsp;&nbsp;&nbsp;&nbsp;Pored njega, žena se promeškoljila u snu.
<BR>&nbsp;&nbsp;&nbsp;&nbsp;&nbsp;Pridigao se na lakat da je pogleda. Nepoznato lice, ali ne jedno od onih koja ga je život u hotelima naučio da očekuje. Obično je očekivao serijsku lepotu, proizvod jeftine hirurgije po izboru i neumornog darvinizma mode, arhetip smućkan od najpoznatijih medijskih likova u poslednjih pet godina.
<BR>&nbsp;&nbsp;&nbsp;&nbsp;&nbsp;Linija vilice imala je nešto od Srednjeg zapada, staromodno i američko. Bedra su joj skrivali plavi pokrivači, a sunčevi zraci koso su padali kroz proreze žaluzina od tvrdog drveta preko njenih dugačkih nogu u zlatnim dijagonalama. Lica pored kojih se budio u hotelima širom sveta bila su poput ukrasa za haubu Božjih vozila. Usnula lica žena, istovetna i zatvorena, okrenuta prema praznini. Ali ovo se razlikovalo. Ovo je nekako već posedovalo značenje. Značenje i ime.
<BR>&nbsp;&nbsp;&nbsp;&nbsp;&nbsp;Seo je, spustivši noge sa kreveta. Pod tabanima je osetio zrnca peska na hladnim pločicama. Osećao se slab, ali sveprisutan miris insekticida. Ustao je, nag, sa sevanjem u glavi. Primorao je noge da se pokrenu. Pošao je, zavirio iza prvih od dvoje vrata, otkrivši bele pločice, još belog gipsa, debelu, hromiranu glavu tuša obešenu na kraju cevi poprskane rđom. Iz obe slavine škrto je pošla jednako mlaka voda. Pored plastične čaše ležao je prastari ručni sat, mehanički Roleks na kaišu od blede kože.
<BR>&nbsp;&nbsp;&nbsp;&nbsp;&nbsp;Prozori kupatila iza kapaka bili su od nezamućenog stakla, pokriveni gustom, zelenom, plastičnom mrežom. Provirio je kroz prečage od tvrdog drveta, trgnuvši se od vrelog, golog sunca, i ugledao presahli vodoskok od pločica sa cvetnim motivom i zarđali kostur folksvagena Rebit.
<BR>&nbsp;&nbsp;&nbsp;&nbsp;&nbsp;Elison. Tako se zvala.
<BR>
<BR>&nbsp;&nbsp;&nbsp;&nbsp;&nbsp;Nosila je izbledeli safari šorts i jednu od njegovih belih majica. Noge su joj bile vrlo tamne. Mehanički Roleks, u mutnom kućištu od nerđajućeg čelika, stajao joj je oko zgloba leve ruke, na kaišu od svinjske kože. Šetali su se duž krivine plaže, prema Bare de Navidad. Držali su se uskog pojasa čvrstog, mokrog peska pored vode.
<BR>&nbsp;&nbsp;&nbsp;&nbsp;&nbsp;Već su imali zajedničku prošlost; sećao je se pored tezge, tog jutra, na palanačkom merkadu pod limenim krovom. Obema rukama je držala šolju vruće kafe. Skupljajući tortiljom jaja i salsu sa napuklog, belog tanjira, posmatrao je kako muve kruže oko prstiju sunčeve svetlosti koji su se uvukli kroz krpež palminog lišća i talasastog lima. Ispričala je ponešto o svom zaposlenju u pravnom zastupništvu u L. A.-u i o samačkom životu u jednom od trošnih pontonskih naselja otetih od Redonda. Rekao joj je da radi u kadrovskoj službi. Ili je bar radio. "Možda ću da potražim neki drugi posao..."
<BR>&nbsp;&nbsp;&nbsp;&nbsp;&nbsp;Ali razgovor je bio sporedan u odnosu na ono što je zračilo između njih, a sada im je nad glavom lebdela ptica fregata, krmaneći protiv povetarca, da bi zatim kliznula u stranu, zaokrenula i nestala. Oboje zadrhtaše od njene slobode i urođene veštine jedrenja. Stisnula mu je ruku.
<BR>&nbsp;&nbsp;&nbsp;&nbsp;&nbsp;Prema njima je niz plažu marširao lik u plavom, vojni policajac na putu u grad. Blistavo uglačane čizme izgledale su nestvarno na mekom, svetlom pesku. Kad je prošao kraj njih, mrkog i kamenog lica ispod reflektujućih naočara za sunce, Tarner opazi laser karabinskog formata Štajner-Optik, sa optičkim nišanom Fabrik Nasional. Plave pantalone bile su mu besprekorno čiste, ispeglane poput oštrica noža.
<BR>&nbsp;&nbsp;&nbsp;&nbsp;&nbsp;Tarner je najveći deo zrelih godina i sam bio vojnik, iako nikad nije nosio uniformu. Najamnik u službi džinovskih korporacija, u neprestanom tajnom ratu za kontrolu nad čitavim ekonomijama. Bio je specijalist za uklanjanje visokih činovnika i naučnih istraživača. Multinacionalke za koje je radio nikada ne bi priznale da postoje ljudi kao Tarner...
<BR>&nbsp;&nbsp;&nbsp;&nbsp;&nbsp;"Sinoć si popio gotovo celu bocu heradure", rekla je.
<BR>&nbsp;&nbsp;&nbsp;&nbsp;&nbsp;Klimnuo je glavom. Njena ruka u njegovoj bila je topla i suva. Posmatrao je kako joj se nožni prsti šire pri svakom koraku, noktiju premazanih oguljenim ružičastim lakom.
<BR>&nbsp;&nbsp;&nbsp;&nbsp;&nbsp;Prema njima su se valjali talasi. Vrhovi su im bili od prozirnog, zelenog stakla.
<BR>&nbsp;&nbsp;&nbsp;&nbsp;&nbsp;Koža joj je bila orošena vodenom izmaglicom.
<BR>
<BR>&nbsp;&nbsp;&nbsp;&nbsp;&nbsp;Posle prvog dana provedenog zajedno, život je ušao u jednostavnu kolotečinu. Doručkovali su na merkadu, za betonskom tezgom koja je bila uglačana od upotrebe kao mermer. Jutra su provodili na kupanju, sve dok ih sunce ne bi poteralo u hladovinu iza kapaka hotela, i tamo su vodili ljubav ispod lenjog drvenog ventilatora na tavanici, a onda bi zaspali. Popodne su istraživali lavirint uskih ulica iza Avenide ili išli u šetnju po brdima. Večerali su u restoranima na obali i pili na terasama belih hotela. Mesečina se penila na leđima talasa.
<BR>&nbsp;&nbsp;&nbsp;&nbsp;&nbsp;I postepeno, bez reči, naučila ga je novom obliku strasti. Bio je navikao da ga zadovoljavaju, da ga bezimeno opslužuju izvežbane profesionalke. Sada je on klečao na pločicama, u beloj pećini. Spustio je glavu, ližući je. So Pacifika mešala se sa njenom vlagom, unutrašnjost njenih bedara bila mu je sveža na obrazima. Obuhvativši joj dlanovima bokove, držao ju je podignutu kao pehar, upijajući je usnama, dok je jezikom tražio lokus, tačku, frekvenciju koja će je odvesti kući. Onda ju je popeo, nasadio i potražio svoj put donde.
<BR>&nbsp;&nbsp;&nbsp;&nbsp;&nbsp;Posle toga bi joj ponekad pričao, duge spirale neusmerenog pripovedanja koje su se pružale u susret šumu talasa. Ona je vrlo malo govorila, ali je naučio da ceni ono što bi rekla, i uvek ga je dodirivala. I slušala.
<BR>
<BR>&nbsp;&nbsp;&nbsp;&nbsp;&nbsp;Prošla je jedna nedelja, pa još jedna. Poslednjeg njihovog dana zajedno, probudio se u istoj hladovitoj sobi, a ona je bila kraj njega. Za doručkom mu se učinilo da oseća nekakvu promenu, napetost u njoj.
<BR>&nbsp;&nbsp;&nbsp;&nbsp;&nbsp;Sunčali su se, plivali, i u krevetu je zaboravio nejasni brid nemira.
<BR>&nbsp;&nbsp;&nbsp;&nbsp;&nbsp;Popodne, predložila je da prošetaju po plaži, prema Bareu, istim putem kao prvog jutra.
<BR>&nbsp;&nbsp;&nbsp;&nbsp;&nbsp;Tarner je izvadio čep iz utičnice iza uha i ubacio mikrosoft. Struktura španskog jezika podigla se u njemu kao staklena kula, nevidljive kapije otvorene u sadašnje i buduće vreme, kondicional, davno prošlo vreme. Ostavivši je u sobi, prešao je Avenidu i ušao na pijacu. Kupio je slamnati šešir, limenke ohlađenog piva, sendviče i voće. U povratku je kupio nove naočari za sunce u Avenidi.
<BR>&nbsp;&nbsp;&nbsp;&nbsp;&nbsp;Koža mu je bila ujednačeno preplanula. Nestali su ugaoni tragovi Holanđaninovih kalemova, a ona ga je naučila da prihvati novo telo. Kada bi ujutru ugledao zelene oči u ogledalu kupatila, prepoznao bi ih kao svoje, a Holanđanin mu više nije kvario snove glupim šalama i suvim kašljem. Ponekad je ipak sanjao Indiju, zemlju koju je jedva poznavao, blistave ledenice mikrosofta, Čandni Čok, miris prašine i sveže pečenog hleba...
<BR>
<BR>&nbsp;&nbsp;&nbsp;&nbsp;&nbsp;Zidovi napuštenog hotela dizali su se na četvrtini puta duž luke zaliva. Talasi su ovde bili silovitiji, svaki je bio detonacija.
<BR>&nbsp;&nbsp;&nbsp;&nbsp;&nbsp;Sad ga je vukla onamo, sa nečim novim u očima, nečim ukočenim. Galebovi su poleteli kada su prišli, držeći se za ruke, i zagledali se u senku iza zjapećih dovrataka. Pesak se slegnuo, primoravši pročelje zgrade da se uruši, ostavivši je bez zidova, ostavivši tri sprata da vise kao ogromne šindre na savijenim, zarđalim, čeličnim žilama, debelim kao prst, svaki sa različitom bojom i motivom pločica.
<BR>&nbsp;&nbsp;&nbsp;&nbsp;&nbsp;Iznad jednog od betonskih lukova bio je natpis 'Hotel plaja del m', ispisan detinje okruglim velikim slovima od školjki. "Mar", rekao je, dovršavajući natpis, iako je bio izvukao mikrosoft.
<BR>&nbsp;&nbsp;&nbsp;&nbsp;&nbsp;"Gotovo je", reče ona, prolazeći ispod luka u senku.
<BR>&nbsp;&nbsp;&nbsp;&nbsp;&nbsp;"Šta je gotovo?" Pošao je za njom. Pletena korpa češala mu se o bok. Pesak je ovde bio hladan i suv, rastresit pod nožnim prstima.
<BR>&nbsp;&nbsp;&nbsp;&nbsp;&nbsp;"Gotovo. Kraj. Za ovo mesto. Vreme je stalo, nema budućnosti."
<BR>&nbsp;&nbsp;&nbsp;&nbsp;&nbsp;Zagledao se u nju, a onda je bacio pogled iza nje, tamo gde su se zarđale opruge dušeka mrsile na spoju dva zida. "Miriše na mokraću", reče. "Hajde, idemo da plivamo."
<BR>&nbsp;&nbsp;&nbsp;&nbsp;&nbsp;More je odnelo jezu, ali je sada među njima zinula neka udaljenost. Sedeli su na ćebetu iz Tarnerove sobe i jeli, ćuteći. Sena ruševina se izdužila. Vetar joj je mrsio kosu, pobelelu od sunca.
<BR>&nbsp;&nbsp;&nbsp;&nbsp;&nbsp;"Kad te vidim, setim se konja", konačno je rekao.
<BR>&nbsp;&nbsp;&nbsp;&nbsp;&nbsp;"Pa", reče ona, kao da izvlači reči iz dubine iscrpljenosti, "tek je trideset godina kako su istrebljeni."
<BR>&nbsp;&nbsp;&nbsp;&nbsp;&nbsp;"Ma ne", reče on, "njihova kosa. Kosa na vratovima, kad su u trku."
<BR>&nbsp;&nbsp;&nbsp;&nbsp;&nbsp;"Griva", reče ona, a u očima joj je pojaviše suze. "Jebeš to." Ramena počeše da joj se trzaju. Duboko je udahnula. Bacila praznu limenku Karta Blanke niz plažu. "To... mene... svejedno." Njene ruke ponovo oko njega. "Oh, dođi, Tarnere. Dođi."
<BR>&nbsp;&nbsp;&nbsp;&nbsp;&nbsp;I kad je legla, povlačeći ga za sobom, opazio je nešto, brodić, od daljine sveden na belu crticu, tamo gde se voda spajala s nebom.
<BR>
<BR>&nbsp;&nbsp;&nbsp;&nbsp;&nbsp;Kada se uspravio, navlačeći džins skraćenih nogavica, ugledao je jahtu. Sad je već bila mnogo bliže, skladni luk beline nisko na vodi. Dubokoj vodi. Sudeći po snazi talasa, obala ovde mora da se naglo spuštala. To je verovatno bilo razlog što se niz hotela završavao pre ovog mesta i zašto hotel nije opstao. Talasi su mu podrili temelje.
<BR>&nbsp;&nbsp;&nbsp;&nbsp;&nbsp;"Dodaj mi korpu."
<BR>&nbsp;&nbsp;&nbsp;&nbsp;&nbsp;Zakopčavala je bluzu. Kupio ju joj je u jednoj od pospanih radnjica na Avenidi. Električno plavi meksički pamuk, loše sašiven. Odeća koju su ovde kupovali retko je trajala duže od dan-dva. "Rekao sam ti da mi dodaš korpu."
<BR>&nbsp;&nbsp;&nbsp;&nbsp;&nbsp;Poslušala je. Preturao je po ostacima zajedničkog popodneva dok nije pronašao svoj dogled, vojni model 6 x 30. Skinuo je zaštitni poklopac, izvukao meke štitnike za oči i počeo da proučava iskošene znake Hosakinog logoa. Iza krme je izbio žuti, gumeni čamac i zaokrenuo prema plaži.
<BR>&nbsp;&nbsp;&nbsp;&nbsp;&nbsp;"Ustaj." Nagurao je ćebe i njen peškir u korpu. Uzeo je poslednju, već zagrejanu limenku Karta Blanke iz korpe i odložio je pored dvogleda. Ustao je, hitro je povukavši na noge, i gurnuo joj korpu u ruke. "Možda se varam", reče. "Ako je tako, idi odavde. Preseci pravo prema onom drugom redu palmi." Pokazao je. "Ne vraćaj se u hotel. Uzmi autobus za Mancanilju ili Valjartu. Idi kući." Već je mogao da čuje brujanje vanbrodskog motora.
<BR>&nbsp;&nbsp;&nbsp;&nbsp;&nbsp;Video joj je suze, ali nije pustila ni glasa, već je potrčala, noseći korpu, spotičući se po nanosima peska. Nije se osvrnula.
<BR>&nbsp;&nbsp;&nbsp;&nbsp;&nbsp;Tada se okrenuo i pogedao prema jahti. Čamac je poskakivao po talasima. Jahta se zvala Cušima i poslednji put ju je video u zalivu Hirošime. Sa njene palube ugledao je crvenu kapiju Šinto hrama u Icukušimi.
<BR>&nbsp;&nbsp;&nbsp;&nbsp;&nbsp;Nije mu bio potreban dvogled da bi znao da je putnik u čamcu Konroj, pilot među Hosakinim nindžama. Seo je prekrštenih nogu na pesak koji se hladio i otvorio poslednju limenku meksičkog piva.
<BR>
<BR>&nbsp;&nbsp;&nbsp;&nbsp;&nbsp;Posmatrao je sve dalju belu liniju hotela, naslonjen laktovima na tikovu ogradu Cušime. Iza hotela, gorela su tri gradska holograma: Benameks, Aerobrodovi i šest metara visoka Devica na katedrali.
<BR>&nbsp;&nbsp;&nbsp;&nbsp;&nbsp;Konroj je stao pored njega. "Hitan posao", reče. "Znaš kako je to." Konrojev glas bio je bezbojan i ravan, kao da ga je oblikovao prema jeftinom govornom čipu. Lice mu je bilo široko i belo. Mrtvački belo. Oči su mu bile okružene crnim kolutovima i u senci nadstrešnice od izbeljene kose, začešljane unazad iznad širokog čela. Tarner pođe za njim, pognuvši se kroz niski dovratak kabine. Beli zastori, bleda borovina bez čvorova... strogi tokijski korporacijski šik.
<BR>&nbsp;&nbsp;&nbsp;&nbsp;&nbsp;Konroj se smesti na niski pravougaoni dušek od škriljčano sivog ultra-antilopa. Tarner je stajao, ruku opuštenih niz bokove. Konroj uze kolenasti, srebrni inhalator sa niskog stočića između njih. "Holinski stimulant?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Konroj ugura inhalator u nozdrvu i ušmrknu. "Hoćeš možda malo sušija?" Vratio je inhalator na sto. "Pre jedan sat uhvatili smo dve crvenke."
<BR>&nbsp;&nbsp;&nbsp;&nbsp;&nbsp;Tarner je samo stajao i posmatrao ga.
<BR>&nbsp;&nbsp;&nbsp;&nbsp;&nbsp;"Kristofer Mičel", reče Konroj. "Maas Biolabs. Njihov glavni čovek za hibridome. <EM>Hybridoma - ćelija dobijena spajanjem dve ili više različitih ćelija - prim. prev.</EM> Prelazi u Hosaku."
<BR>&nbsp;&nbsp;&nbsp;&nbsp;&nbsp;"Nikad čuo za njega."
<BR>&nbsp;&nbsp;&nbsp;&nbsp;&nbsp;"Kenjaš. Jesi li za piće?"
<BR>&nbsp;&nbsp;&nbsp;&nbsp;&nbsp;Tarner odmahnu glavom.
<BR>&nbsp;&nbsp;&nbsp;&nbsp;&nbsp;"Silikon ispada iz igre, Tarnere. Mičel je bio taj koji je biočipove učinio mogućima i Maas sad sedi na nekoliko ključnih patenata. To znaš. On je stručnjak za monoklonalnu. Hoće da iziđe. A ti i ja, Tarnere, treba da ga prebacimo."
<BR>&nbsp;&nbsp;&nbsp;&nbsp;&nbsp;"Čini mi se da sam u penziji, Konroje. Baš mi je bilo lepo ovde."
<BR>&nbsp;&nbsp;&nbsp;&nbsp;&nbsp;"To kaže i ekipa psihova u Tokiju. Mislim, nije ti prvi put da izlaziš iz kutije, zar ne? Ona je terenski psiholog na Hosakinom platnom spisku."
<BR>&nbsp;&nbsp;&nbsp;&nbsp;&nbsp;Tarneru poče da poskakuje mišić na bedru.
<BR>&nbsp;&nbsp;&nbsp;&nbsp;&nbsp;"Kažu da si spreman, Tarnere. Bili su pomalo zabrinuti posle Delhija, pa su hteli da se osiguraju. Malo dodatne terapije. Nikad ne škodi, zar ne?"
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
