<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. NAJAMNIK
<P>&nbsp;&nbsp;&nbsp;&nbsp;&nbsp;Tarner je zurio u Konrojevo lice na ekranu telefona u kancelariji. "Hajde", obrati se Endži, "idi s njom." Visoka, mlada crnkinja sa otpornicima upletenim u kosu zakorači prema njoj i blago obgrli rukom Mičelovu kćerku, mrmoreći nešto na onom istom čegrtavom, kreolskom narečju. Dečak u majici još je zijao u nju, otvorenih usta. "Dođi, Bobi", reče crnkinja. Tarner pogleda preko stola u čoveka sa ranjenom šakom, u naboranom, belom, večernjem sakou, sa kravatom čiji su kraci bili od upletene crne kože. Džemer, zaključi Tarner, vlasnik kluba. Džemer je odmarao ruku u krilu, na plavoj, prugastoj krpi sa šanka. Imao je dugačko lice, bradu kojoj je bilo potrebno redovno brijanje i tvrde, uske oči profesionalca. Kada su im se pogledi sreli, Tarnere shvati da čovek sedi izvan vidokruga kamere telefona, na stolici gurnutoj u ugao.
<BR>&nbsp;&nbsp;&nbsp;&nbsp;&nbsp;Dečak u majici, Bobi, odvuče se za Endži i crnkinjom, još zablenut.
<BR>&nbsp;&nbsp;&nbsp;&nbsp;&nbsp;"Mog'o si obojicu da poštediš gnjavaže, Tarnere", reče Konroj. "Mog'o si da me pozoveš. Mog'o si da pozoveš svog agenta u Ženevi."
<BR>&nbsp;&nbsp;&nbsp;&nbsp;&nbsp;"A Hosaka", reče Tarner, "jesam li i njih mogao da pozovem?"
<BR>&nbsp;&nbsp;&nbsp;&nbsp;&nbsp;Konroj polako zavrte glavom.
<BR>&nbsp;&nbsp;&nbsp;&nbsp;&nbsp;"Za koga radiš, Konroje? Igrao si dvostruku igru ovaj put, zar ne?"
<BR>&nbsp;&nbsp;&nbsp;&nbsp;&nbsp;"Ali ne s tobom, Tarnere. Da je bilo onako kako sam planirao, ti bi sad bio u Bogoti, sa Mičelom. Bacač nije mogao da opali pre nego što se mlaznjak dovoljno udalji, i da smo pravilno odigrali, u Hosaki bi mislili da je Maas zbrisao ceo sektor da bi zaustavio Mičela. Ali Mičel nije izišao, zar ne, Tarnere?"
<BR>&nbsp;&nbsp;&nbsp;&nbsp;&nbsp;"Nije ni nameravao", reče Tarner.
<BR>&nbsp;&nbsp;&nbsp;&nbsp;&nbsp;Konroj klimnu glavom. "Ja'. A obezbeđenje u mesi opazilo je devojčin izlazak. To je ona, je li, Mičelova kćerka?"
<BR>&nbsp;&nbsp;&nbsp;&nbsp;&nbsp;Tarner je ćutao.
<BR>&nbsp;&nbsp;&nbsp;&nbsp;&nbsp;"Pa da", reče Konroj, "slaže se..."
<BR>&nbsp;&nbsp;&nbsp;&nbsp;&nbsp;"Ubio sam Linča", reče Tarner, da skrene tok razgovora sa Endži. "Ali pre nego što se spustio čekić, Veberova mi je rekla da radi za tebe..."
<BR>&nbsp;&nbsp;&nbsp;&nbsp;&nbsp;"Oboje", reče Konroj, "ali to nisu znali." On slegnu ramenima.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Konroj se nasmeši. "Zato što bi ti nedostajali, da ih nije bilo, zar ne? Zato što poznaješ moj stil, i da nisam radio sve kao i do sad, počeo bi da se pitaš. A znao sam da se ne bi dao kupiti, gospodine Instant-Odanosti. Gospodine Bušido. Bio si pouzdan, Tarnere, i u Hosaki su to znali. Zato su navaljivali da te uključim u ovo..."
<BR>&nbsp;&nbsp;&nbsp;&nbsp;&nbsp;"Nisi mi odgovorio na prvo pitanje, Konroje. Za kog si još radio?"
<BR>&nbsp;&nbsp;&nbsp;&nbsp;&nbsp;"Za čoveka po imenu Virek", reče Konroj. "Lovan. Jeste, baš taj. Godinama je pokušavao da kupi Mičela. U stvari, pokušavao je da kupi Maas. Uzalud. Postali su toliko bogati da su i za njega bili nedohvatni. Mičel je imao otvorenu ponudu da promeni stranu. Blanko ponudu. Kada su se u Hosaki dogovorili s Mičelom i pozvali me, odlučio sam da proverim da li ponuda još važi. Onako, iz radoznalosti. Ali Virekov tim je prvi stigao do mene. Nije bilo teško pogoditi se, veruj mi, Tarnere."
<BR>&nbsp;&nbsp;&nbsp;&nbsp;&nbsp;"Ne sumnjam."
<BR>&nbsp;&nbsp;&nbsp;&nbsp;&nbsp;"Al' Mičel nas je zajeb'o, zar ne, Tarnere? Čist zajeb."
<BR>&nbsp;&nbsp;&nbsp;&nbsp;&nbsp;"I zato su ga ubili."
<BR>&nbsp;&nbsp;&nbsp;&nbsp;&nbsp;"Ubio se", reče Konroj, "bar prema Virekovim krticama u mesi. Čim se postarao da mala poleti u ultralakoj. Zaklao se skalpelom."
<BR>&nbsp;&nbsp;&nbsp;&nbsp;&nbsp;"Mnogo mrtvaca leži okolo, Konroje", reče Tarner. "Ouki je mrtav, i Japanac koji je pilotirao onim kopterom."
<BR>&nbsp;&nbsp;&nbsp;&nbsp;&nbsp;"Pretpostavio sam, pošto se nisu vratili." Konroj slegnu ramenima.
<BR>&nbsp;&nbsp;&nbsp;&nbsp;&nbsp;"Pokušali su da nas ubiju", reče Tarner.
<BR>&nbsp;&nbsp;&nbsp;&nbsp;&nbsp;"Ma ne, čoveče, hteli su samo da razgovaraju... Tada ionako još nismo znali za devojku. Znali smo samo da si otišao i da prokleti mlaznjak nije sleteo na onu pistu u Bogoti. Počeli smo da razmišljamo o devojci tek kada smo osmotrili farmu tvog brata i pronašli mlaznjak. Tvoj brat nije 'teo ništa da kaže Oukiju. Pobesneo je zato što je Ouki spalio njegove pse. Ouki je rek'o da je bilo znakova da tamo živi i neka žena, ali se nije pojavila..."
<BR>&nbsp;&nbsp;&nbsp;&nbsp;&nbsp;"Šta je bilo sa Rudijem?"
<BR>&nbsp;&nbsp;&nbsp;&nbsp;&nbsp;Konrojevo lice bilo je savršeno bezizrazno. Onda reče: "Ouki je saznao sve što mu je trebalo sa monitora. Tada smo doznali i za devojku."
<BR>&nbsp;&nbsp;&nbsp;&nbsp;&nbsp;Tarnera su bolela leđa. Kaiš futrole usecao mu se u grudi. Ništa ne osećam, pomislio je, baš ništa...
<BR>&nbsp;&nbsp;&nbsp;&nbsp;&nbsp;"Imam pitanje za tebe, Tarnere. Imam ih nekoliko. Ali glavno je, šta kog kurca tražiš tu?"
<BR>&nbsp;&nbsp;&nbsp;&nbsp;&nbsp;"Puno sam slušao o ovom klubu, Konroje."
<BR>&nbsp;&nbsp;&nbsp;&nbsp;&nbsp;"Ma da. Stvarno je ekskluzivan. Tol'ko ekskluzivan da si morao da polomiš dvojicu mojih vratara da bi uš'o. Znali su da dolaziš, Tarnere, crnje i taj delikvent. Zašto bi te inače pustili unutra?"
<BR>&nbsp;&nbsp;&nbsp;&nbsp;&nbsp;"Moraćeš sam da pogodiš, Koni. Izgleda da imaš pristup mnogim stvarima, ovih dana..."
<BR>&nbsp;&nbsp;&nbsp;&nbsp;&nbsp;Konroj se unese u kameru telefona. "Mož' se kladiš. Virek već mesecima ima ljude širom Gradova, koji osluškuju govorkanja, kaubojske tračeve da okolo pliva nekakav eksperimentalni biosoft. Njegovi ljudi su konačno izdvojili Fina, ali se pojavio drugi tim, Maasov tim, očigledno po istom poslu. Virekov tim se tada samo ritn'o u odgovor i povukao da posmatra Maasove momke, a Maasovi momci počeli su da kokaju ljude. Virekov tim je tako saznao za crnje i malog Bobija i celu stvar. Kad sam im rek'o da mislim da si pošao ovamo od Rudija, sve su mi ispričali. Kad sam video kuda idu, unajmio sam nešto mišića da ih tamo zalede, dok ne nađem nekog kome verujem da ode po njih..."
<BR>&nbsp;&nbsp;&nbsp;&nbsp;&nbsp;"One prašinare napolju?" Tarner se nasmeši. "Oh, pa ti si puk'o, Koni. Nemaš gde da odeš po profesionalnu pomoć, zar ne? Neko je provalio da si igrao dvostruko i da je poginulo mnogo profova, tamo napolju. Pa sad moraš da regrutuješ one govnare sa blesavim frizurama. Profovi znaju da ti je Hosaka za guzicom, a, Koni? I svi znaju šta si uradio." Tarner se sada cerio; krajičkom oka video je da se smeši i čovek u večernjem sakou, tankim osmehom sa mnoštvom pravilnih, sitnih zuba, poput belih zrnaca kukuruza...
<BR>&nbsp;&nbsp;&nbsp;&nbsp;&nbsp;"To je bila ona kučka Slajdova", reče Konroj. "A mogao sam da je smaknem, na platformi... Uključila se negde gde ne treba i počela da postavlja pitanja. Mislim da još nije ni ukapirala stvar, ali pravi talase u određenim krugovima... U svakom slučaju, da, otprilike je tako. Al' to ne pomaže tvojoj guzici, više ne. Virek 'oće devojku. Povuk'o je ljude sa neke druge stvari i ja sad vodim ovo za njega. Novac, Tarnere. Novac je kao zaibacu..."
<BR>&nbsp;&nbsp;&nbsp;&nbsp;&nbsp;Tarner je zurio u lice, sećajući se Konroja u baru onog hotela u džungli. I kasnije, u Los Anđelesu, kad mu je napravio ponudu, objašnjavajući tajnovitu ekonomiku korporacijskog prebega... "Ćao, Koni", reče Tarner. "Mi se znamo odnekud, zar ne?"
<BR>&nbsp;&nbsp;&nbsp;&nbsp;&nbsp;Konroj se nasmeši. "Jašta, mali."
<BR>&nbsp;&nbsp;&nbsp;&nbsp;&nbsp;"A znam i ponudu. Od ranije. Hoćeš devojku."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"A podela, Koni? Znaš da radim samo pola-pola."
<BR>&nbsp;&nbsp;&nbsp;&nbsp;&nbsp;"Hej", reče Konroj, "ovo je kapitalac. Ne bih ni pomislio da bude drugačije."
<BR>&nbsp;&nbsp;&nbsp;&nbsp;&nbsp;Tarner je zurio u čovekovu sliku.
<BR>&nbsp;&nbsp;&nbsp;&nbsp;&nbsp;"Pa", reče Konroj, još se smešeći, "šta kažeš?"
<BR>&nbsp;&nbsp;&nbsp;&nbsp;&nbsp;Džemer se tada pruži i isključi telefon iz zida. "Pravovremenost", reče. "Pravovremenost je uvek važna." Pustio je utikač da padne na pod. "Da si mu rekao, odmah bi reagovao. Ovako smo kupili vreme. Pokušaće da pozove ponovo, da sazna šta se dogodilo."
<BR>&nbsp;&nbsp;&nbsp;&nbsp;&nbsp;"Otkud znaš šta sam hteo da kažem?"
<BR>&nbsp;&nbsp;&nbsp;&nbsp;&nbsp;"Zato što sam video ljude. Video sam dosta njih, čak jebeno previše njih. Posebno takvih kao ti. Čita ti se sa lica, mister, da bi mu rekao da jede govna i crkne." Džemer se zgrbljeno podiže na stolici, mršteći se kada mu se ruka pomerila ispod krpe. "Ko je ta Slajdova o kojoj je govorio? Džokej?"
<BR>&nbsp;&nbsp;&nbsp;&nbsp;&nbsp;"Džejlin Slajd. Los Anđeles. As."
<BR>&nbsp;&nbsp;&nbsp;&nbsp;&nbsp;"Ona je zarobila Bobija", reče Džemer. "Znači da je prokleto blizu tvom drugaru sa telefona..."
<BR>&nbsp;&nbsp;&nbsp;&nbsp;&nbsp;"Ali to verovatno ne zna."
<BR>&nbsp;&nbsp;&nbsp;&nbsp;&nbsp;"Da vidimo šta možemo da uradimo u vezi s tim. Pozovi dečka ovamo."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
