<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. STANICE DAHA
<P>&nbsp;&nbsp;&nbsp;&nbsp;&nbsp;Vozio ih je kroz avenije oivičene zarđalim kosturima napuštenih vozila, sa kranovima za rušenje i crnim kulama topionica. Držao se sporednih ulica, zavlačeći se u zapadni rub Gradova, da bi zatim ubrzao hover niz kanjon od cigala, izbijajući varnice oklopljenim bokovima, i uterao ga duboko u zid od isitnjenog, sabijenog smeća. Lavina otpadaka gotovo zatrpa vozilo, i on pusti komande, posmatrajući kocku od pene kako se ljulja napred-nazad, levo-desno. Merač kerozina pokazivao je nulu poslednjih dvanaest blokova.
<BR>&nbsp;&nbsp;&nbsp;&nbsp;&nbsp;"Šta se dogodilo tamo?" reče ona, zelenih jagodica u sjaju instrumenata.
<BR>&nbsp;&nbsp;&nbsp;&nbsp;&nbsp;"Oborio sam helikopter. Uglavnom slučajno. Imali smo sreće."
<BR>&nbsp;&nbsp;&nbsp;&nbsp;&nbsp;"Ne, mislim posle toga. Bila sam... sanjala sam."
<BR>&nbsp;&nbsp;&nbsp;&nbsp;&nbsp;"Šta si sanjala?"
<BR>&nbsp;&nbsp;&nbsp;&nbsp;&nbsp;"Velike stvari, kako se kreću..."
<BR>&nbsp;&nbsp;&nbsp;&nbsp;&nbsp;"Imala si nešto kao napad."
<BR>&nbsp;&nbsp;&nbsp;&nbsp;&nbsp;"Jesam li bolesna? Misliš da sam bolesna? Zašto je kompanija htela da me ubije?"
<BR>&nbsp;&nbsp;&nbsp;&nbsp;&nbsp;"Ne verujem da si bolesna."
<BR>&nbsp;&nbsp;&nbsp;&nbsp;&nbsp;Otkopčala je vezove i sišla sa sedišta, kleknuvši na mesto gde su spavali. "Imala sam ružan san..." Počela je da se trese. Izvukao se iz vezova i prišao joj, privukao joj glavu uz sebe, milujući joj kosu, gladeći je unazad uz fine kosti glave, iza ušiju. Njeno lice u zelenom sjaju bilo je kao nešto oteto iz snova i napušteno, sa kožom glatkom i tankom preko kostiju. Crna majica bila joj je do pola otkopčana, i on pređe vrhom prsta duž lomne linije njene ključne kosti. Koža joj je bila hladna, ovlažena znojem. Pripila se uz njega.
<BR>&nbsp;&nbsp;&nbsp;&nbsp;&nbsp;Sklopio je oči i video svoje telo u postelji ispruganoj suncem, ispod lenjog ventilatora sa drvenim elisama. Telo se pokretalo, trzalo se kao amputiran ud, a Elisonina glava bila je zabačena, otvorenih usta, usana zategnutih preko zuba.
<BR>&nbsp;&nbsp;&nbsp;&nbsp;&nbsp;Endži pritisnu lice u udubljenje njegovog vrata.
<BR>&nbsp;&nbsp;&nbsp;&nbsp;&nbsp;Zatim zastenja, ukoči se, zanese unazad. "Najamniče", začu se glas. Ponovo se našao uz vozačevo sedište, burence Smit i Vesona odražavalo je tanku liniju zelenog sjaja instrumenata, osvetljeni vrh nišana zaklanjao je njenu levu zenicu.
<BR>&nbsp;&nbsp;&nbsp;&nbsp;&nbsp;"Ne", reče glas.
<BR>&nbsp;&nbsp;&nbsp;&nbsp;&nbsp;Spustio je revolver. "Opet si tu."
<BR>&nbsp;&nbsp;&nbsp;&nbsp;&nbsp;"Ne. Govorio si sa Legbom. Ja sam Samedi."
<BR>&nbsp;&nbsp;&nbsp;&nbsp;&nbsp;"Subota?"
<BR>&nbsp;&nbsp;&nbsp;&nbsp;&nbsp;"Baron Subota, najamniče. Jednom si me sreo, na padini brega. Na tebi je ležala krv kao rosa. Tog dana sam se napio iz tvog srca." Telo joj se silovito trzalo. "Dobro poznaješ ovaj grad..."
<BR>&nbsp;&nbsp;&nbsp;&nbsp;&nbsp;"Da." Posmatrao je kako se mišići njenog lica grče i opuštaju, pretapajući ga u novu masku...
<BR>&nbsp;&nbsp;&nbsp;&nbsp;&nbsp;"Vrlo dobro. Ostavićeš vozilo ovde, kao što si i nameravao. Ali pratićeš stanice prema severu. Prema Njujorku. Večeras. Tada ću te povesti Legbinim autom, i ubićeš za mene..."
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Onog kog najviše želiš da ubiješ, najamniče."
<BR>&nbsp;&nbsp;&nbsp;&nbsp;&nbsp;Endži zastenja, zadrhta i poče da jeca.
<BR>&nbsp;&nbsp;&nbsp;&nbsp;&nbsp;"U redu je", reče on. "Još malo pa smo kod kuće." Bila je to besmislena izjava, pomislio je, pomažući joj da se spusti sa sedišta; oboje su bili beskućnici. U jakni je pronašao kutiju patrona i zamenio onu koju je ispalio na Hondu. U polici za alat na upravljačkoj tabli našao je britvu poprskanu bojom i isekao postavu sa jakne. Dok je sekao, kroz vazduh je lebdelo milion mikrocevčica plastičnog izolatora. Kada je isekao postavu, gurnuo je Smit i Veson u futrolu i obukao jaknu. Visila je na njemu u naborima, kao preveliki mantil, i sasvim skrivala revolver.
<BR>&nbsp;&nbsp;&nbsp;&nbsp;&nbsp;"Zašto si to uradio?" upita ona, prelazeći nadlanicom preko usana.
<BR>&nbsp;&nbsp;&nbsp;&nbsp;&nbsp;"Zato što je napolju toplo i da pokrijem pištolj." Gurnuo je torbicu punu upotrebljenih Novih Jena u džep. "Hajde", reče, "treba da uhvatimo podzemnu..."
<BR>
<BR>&nbsp;&nbsp;&nbsp;&nbsp;&nbsp;Sa stare kupole Džordžtauna, sagrađene četrdeset godina pošto su se oboleli Federalci povukli prema nižim oblastima MekLina, neprestano je kapala kondenzacija. Vašington je uvek bio južnjački grad, i ako biste se iz Bostona povezli vozom duž stanica, osetili biste kako se ton Gradova menja. Drveće u Području bilo je bujno i zeleno, a lišće im je odražavalo svetlost lučnih svetiljki dok su Tarner i Anđela Mičel prolazili ispucalim pločnicima prema Dipon Serklu i stanici. U sredini kruga nalazila su se burad, a neko je zapalio vatru od otpadaka u divovskoj mermernoj kupi u samom središtu. Prolazili su kraj tihih prilika koje su sedele pored prostrtih ćebadi, na kojima je bio izložen nadrealistički izbor robe: kartonski omoti crnih plastičnih audio diskova naduveni od vlage pored izakanih protetičkih ruku iz kojih su visili goli neuro-priključci, prašnjavi, okrugli akvarijum pun ovalnih privezaka za pseće ogrlice, gumicom povezani svežnjevi izbledelih razglednica, jeftine Indo trode još zapakovane u plastično industrijsko pakovanje, raspareni keramički slanici i bibernice, golf-palica sa oguljenom kožnom drškom, švajcarski džepni noževi bez sečiva, ulubljena limena kanta za smeće sa odštampanim licem predsednika čije je ime Tarneru bilo na vrh jezika (Karter? Grosvenor?), zamućeni hologrami Spomenika...
<BR>&nbsp;&nbsp;&nbsp;&nbsp;&nbsp;U senci pored ulaza u stanicu, Tarnere se tiho cenkao sa mladim Kinezom u belom džinsu i razmenio najsitnije Rudijeve novčanice za devet žetona od legure štampanih reljefnim logoom BAMO Tranzit.
<BR>&nbsp;&nbsp;&nbsp;&nbsp;&nbsp;Dva žetona za ulazak na stanicu. Tri su otišla u automat za lošu kafu i bajato pecivo. Preostala četiri povezla su ih na sever, vozom koji je bešumno klizio na magnetnom jastuku. Zavalio se u sedište, sa rukama oko nje, i pravio se da žmuri; posmatrao je njihove odraze na prozoru preko puta. Visok muškarac, sada izmršaveo i neobrijan, poguren u porazu, sa devojkom upalih očiju pored sebe. Nije progovorila otkako su napustili uličicu gde je ostavio hover.
<BR>&nbsp;&nbsp;&nbsp;&nbsp;&nbsp;Po drugi put tokom poslednjeg sata razmatrao je da li da pozove svog agenta. Ako nekom morate verovati, to je po pravilu vaš agent. Ali Konroj je rekao da je unajmio Oukija i ostale preko Tarnerovog agenta, i ta veza ga je činila sumnjičavim. Gde li je Konroj večeras? Tarner je bio prilično siguran da je baš Konroj poslao Oukija za njima, sa laserom. Da li je onaj bacač u Arizoni bio Hosakino delo, sa ciljem da se izbrišu tragovi neuspelog pokušaja prebega? Ako jeste, zašto su naložili Veberovoj da uništi medicinare i Maas-Neotekov dek? I taj Maas... Da li je Maas odgovoran za Mičelovu smrt? Treba li im verovati da je Mičel zaista mrtav? Da, pomislio je, dok se devojka meškoljila pored njega u nemirnom snu, treba: zbog Endži. Mičel se bojao da će je ubiti; udesio je prelazak da je izvuče, prebaci u Hosaku, ne planirajući da sam pobegne. Tako je bar glasila Endžina verzija.
<BR>&nbsp;&nbsp;&nbsp;&nbsp;&nbsp;Sklopio je oči, isključujući njihove odraze u staklu. Duboko u mulju Mičelovih snimljenih sećanja, nešto je oživelo. Stid. Nije mogao sasvim da dokuči taj osećaj... Odjednom otvori oči. Šta je ono rekla, kod Rudija? Da joj je otac ugradio tu stvar u glavu zato što nije bila dovoljno pametna? Pazeći da je ne probudi, izvukao je ruku iza njene glave i zavukao dva prsta u džep pantalona, vadeći Konrojev crni, najlonski paketić na uzici. Odlepio je čičak-traku i istresao naduveni, asimetrični, sivi biosoft na dlan. Mašinski snovi. Tobogan. Prebrz, previše neljudski za poimanje. Ali ako bi se usredsredio na nešto određeno, možda bi mogao da to izdvoji...
<BR>&nbsp;&nbsp;&nbsp;&nbsp;&nbsp;Zavukao je nokat palca ispod poklopca utičnice, odvojio ga i odložio na sedište pored sede. Vagon je bio gotovo prazan, i činilo se da niko od ono malo putnika ne obraća pažnju na njih. Duboko je udahnuo, stisnuo zube i ubacio biosoft...
<BR>&nbsp;&nbsp;&nbsp;&nbsp;&nbsp;Dvadeset sekundi kasnije, imao je ono što je tražio. Onaj neobični osećaj ovaj put ga je mimoišao; zaključio je da je to bilo zato što je tražio određenu stvar, činjenicu, upravo onu vrstu podatka koja se može naći u dosjeu vrhunskog naučnog istraživača: koeficijent inteligencije njegove kćeri, testiran svake godine.
<BR>&nbsp;&nbsp;&nbsp;&nbsp;&nbsp;Endžela Mičel imala je rezultate visoko iznad proseka. Oduvek.
<BR>&nbsp;&nbsp;&nbsp;&nbsp;&nbsp;Izvadio je biosoft iz utičnice i odsutno ga zakotrljao između palca i kažiprsta. Stid. Mičel, stid i diplomski ispiti... Ocene, pomislio je. Trebaju mi ocene tog gada. Trebaju mi prepisi njegovih ocena.
<BR>&nbsp;&nbsp;&nbsp;&nbsp;&nbsp;Ponovo se uključio u dosje.
<BR>&nbsp;&nbsp;&nbsp;&nbsp;&nbsp;Ništa. Dospeo je tog mesta, ali tamo nije bilo ničeg.
<BR>&nbsp;&nbsp;&nbsp;&nbsp;&nbsp;Nemoguće. Još jednom.
<BR>&nbsp;&nbsp;&nbsp;&nbsp;&nbsp;I opet.
<BR>&nbsp;&nbsp;&nbsp;&nbsp;&nbsp;"Bogamu", reče.
<BR>&nbsp;&nbsp;&nbsp;&nbsp;&nbsp;Tinejdžer obrijane glave pogleda ga sa sedišta preko puta, a onda se ponovo okrenu neprekidnom monologu svog drugara: "U ponoć na brdu, opet igraju igre. Idemo, al' samo da se muvamo okolo, ne učestvujemo, samo gledamo kako razvaljuju bulje, i ima se valjamo o' smeha, kad vidimo ko je puk'o, zato što su prošle nedelje Suzan slomili ruku, vid'o si to? Pravi cirkus, Kal je pokuš'o da ih odveze u bolnicu, al' je bio zaprašen i poter'o je onu posranu Jamahu pravo preko zaštitne ograde..."
<BR>&nbsp;&nbsp;&nbsp;&nbsp;&nbsp;Tarner ponovo gurnu biosoft u utičnicu.
<BR>&nbsp;&nbsp;&nbsp;&nbsp;&nbsp;Ovaj put, kada je bilo gotovo, nije pustio ni glasa. Ponovo je obgrlio Endži i nasmešio se, posmatrajući osmeh u prozoru. Bio je to osmeh grabljivice, smešak sa ivice.
<BR>&nbsp;&nbsp;&nbsp;&nbsp;&nbsp;Mičelov akademski uspeh bio je dobar, izuzetno dobar. Odličan. Ali mu je nedostajala kvaka. Kvaka je bila ono što je Tarner naučio da potraži u dosjeima naučnika, ona nepogrešiva krivulja genijalnosti. Umeo je da uoči kvaku kao što je odličan mašinist umeo da pogodi vrstu metala prema varnici koju baca strug. Mičel to nije imao.
<BR>&nbsp;&nbsp;&nbsp;&nbsp;&nbsp;Stid. U spavaonicama diplomaca. Mičel je znao, znao je da neće uspeti. A onda je nešto izveo. Kako? Toga neće biti u dosjeu. Mičel je nekako uspeo da cenzuriše ono što je predao mašini Maasovog obezbeđenja. Inače bi se okomili na njega... Neko, ili nešto, pronašlo je Mičela u postdiplomskom porazu i počelo da mu dostavlja stvari. Rešenja, uputstva. I Mičel je dospeo na vrh, sada sa kvakom, sjajnom i čvrstom, koja ga je i podigla tamo...
<BR>&nbsp;&nbsp;&nbsp;&nbsp;&nbsp;Ko? Šta?
<BR>&nbsp;&nbsp;&nbsp;&nbsp;&nbsp;Posmatrao je Endžino usnulo lice u treperenju podzemnog osvetljenja.
<BR>&nbsp;&nbsp;&nbsp;&nbsp;&nbsp;Faust.
<BR>&nbsp;&nbsp;&nbsp;&nbsp;&nbsp;Mičel je sklopio pogodbu. Tarner možda nikada neće saznati pojedinosti dogovora ili Mičelovu cenu, ali je znao drugu stranu. Ono što je Mičel morao da učini u zamenu za traženo.
<BR>&nbsp;&nbsp;&nbsp;&nbsp;&nbsp;Legba, Samedi, nit pljuvačke sa devojčinih usana u grču.
<BR>&nbsp;&nbsp;&nbsp;&nbsp;&nbsp;A voz je uleteo u staru Uniju kao crni nalet pomoćnog vetra.
<BR>
<BR>&nbsp;&nbsp;&nbsp;&nbsp;&nbsp;"Taksi, ser?" Čovekove oči pokretale su se iza polihromatskih naočara čije su se boje komešale kao u ulju. Nadlanice i ruke bile su osute suvim, srebrnastim krastama. Tarner mu priđe i zahvati ga za mišicu, sve u hodu, pribijajući ga uz zid od izgrebanih, belih pločica, između sivih nizova ormarića za prtljag.
<BR>&nbsp;&nbsp;&nbsp;&nbsp;&nbsp;"U gotovom", reče Tarner. "Imam Nove Jene. Hoću taksi. I neću nikakve probleme sa vozačem. Jasno? Nisam preotmen." Pojačao je stisak. "Zezneš li me, vratiću se ovamo i ubiću te, ili ću učiniti da to poželiš."
<BR>&nbsp;&nbsp;&nbsp;&nbsp;&nbsp;"Jasno. Razumeo. Najjasnije. Možemo to, ser, bez brige, ser. Kuda želite da idete, ser?" Čovekovo izjedeno lice grčilo se u bolu.
<BR>&nbsp;&nbsp;&nbsp;&nbsp;&nbsp;"Najamniče", dođe glas iz Endži, promukao šapat. Zatim adresa. Tarner vide kako muvaroševe oči uzrujano šaraju iza uskomešanih boja. "To je na Medisonu?" zakreketa. "Jasno. Stiže dobar taksi, silno dobar taksi..."
<BR>&nbsp;&nbsp;&nbsp;&nbsp;&nbsp;"Kakvo je to mesto", upita Tarner taksistu, nagnuvši se napred da pritisne dugme mikrofona pored čelične rešetke zvučnika, "ta adresa koju smo ti dali?"
<BR>&nbsp;&nbsp;&nbsp;&nbsp;&nbsp;Zvučnik zakrča. "Hipermart. Malo toga je otvoreno tamo u ovo doba noći. Tražite nešto određeno?"
<BR>&nbsp;&nbsp;&nbsp;&nbsp;&nbsp;"Ne", reče Tarner. Nije poznavao to mesto. Stoga pokuša da se priseti tog dela Medisona. Uglavnom stambene zgrade. Bezbrojne životne ćelije sagrađene u školjkama komercijalnih građevina iz vremena kada je trgovina još tražila službenike i prostorije u kojima će se ovi baviti njom. Neke zgrade bile su toliko visoke da su zadirale u kupole.
<BR>&nbsp;&nbsp;&nbsp;&nbsp;&nbsp;"Kuda idemo?" upita Endži, sa rukom na njegovoj mišici.
<BR>&nbsp;&nbsp;&nbsp;&nbsp;&nbsp;"Sve je u redu", reče on. "Ne brini."
<BR>&nbsp;&nbsp;&nbsp;&nbsp;&nbsp;"Bože", reče ona, naslonjena na njegovo rame, gledajući uvis prema ružičastom neonskom natpisu 'Hipermart' koji je presecao granitno lice starog zdanja, "često sam sanjala Njujork, tamo u mesi. Imala sam grafički program koji me je vodio kroz sve ulice, muzeje i slično. Želela sam da dođem ovamo više od svega na svetu..."
<BR>&nbsp;&nbsp;&nbsp;&nbsp;&nbsp;"Pa, eto, uspela si. Došla si."
<BR>&nbsp;&nbsp;&nbsp;&nbsp;&nbsp;Ona zajeca, zagrli ga, krijući lice na njegovim golim grudima, drhteći. "Bojim se, tako se bojim..."
<BR>&nbsp;&nbsp;&nbsp;&nbsp;&nbsp;"Sve će biti dobro", reče on, milujući joj kosu, motreći na glavni ulaz. Nije imao razloga da veruje da će bilo šta ikad biti dobro za oboje. Činilo se da ona ne zna da su reči koje su ih dovele ovamo sišle sa njenih usana. Ali i nisu bile njene... Sa obe strane ulaza u Hipermart ležale su skitnice, ispružene gomile dronjaka iste boje kao pločnik; Tarneru se činilo da ih je, malo po malo, iznedrio potamneli beton, da budu izdanci grada. "Džemerov klub", reče glas, prigušen na njegovim grudima, i on oseti ledenu odbojnost, "Pronađi Dambalinu ždrebicu." Ponovo je zaplakala. Uzeo ju je za ruku i pošao između usnulih uličara, u izbledeli ukrasni reljef zidova i kroz staklena vrata. Na dnu reda šatri i zatvorenih lokala, ugledao je mašinu za espreso i devojku sa crnom krestom kose kako briše tezgu. "Kafa", reče. "Hrana. Hajde. Treba da jedeš."
<BR>&nbsp;&nbsp;&nbsp;&nbsp;&nbsp;Osmehnuo se devojci dok se Endži smeštala za sto. "Može gotovina?" upita. "Primaš gotovinu?"
<BR>&nbsp;&nbsp;&nbsp;&nbsp;&nbsp;Zagledala se u njega, a onda slegnula ramenima. Izvadio je dvadeseticu iz Rudijeve torbice i gurnuo joj je. "Šta želite?"
<BR>&nbsp;&nbsp;&nbsp;&nbsp;&nbsp;"Kafu. Nešto za jelo."
<BR>&nbsp;&nbsp;&nbsp;&nbsp;&nbsp;"Imate samo to? Ništa sitnije?"
<BR>&nbsp;&nbsp;&nbsp;&nbsp;&nbsp;Odmahnuo je glavom.
<BR>&nbsp;&nbsp;&nbsp;&nbsp;&nbsp;"Žao mi je. Ne mogu da vam razmenim."
<BR>&nbsp;&nbsp;&nbsp;&nbsp;&nbsp;"I ne moraš."
<BR>&nbsp;&nbsp;&nbsp;&nbsp;&nbsp;"Jes' ti normalan?"
<BR>&nbsp;&nbsp;&nbsp;&nbsp;&nbsp;"Jesam i 'oću kafu."
<BR>&nbsp;&nbsp;&nbsp;&nbsp;&nbsp;"To je veliki bakšiš, mister. Ne zaradim toliko za celu nedelju."
<BR>&nbsp;&nbsp;&nbsp;&nbsp;&nbsp;"Samo uzmi."
<BR>&nbsp;&nbsp;&nbsp;&nbsp;&nbsp;Licem joj prelete gnev. "A, vi ste sa onim govnarima gore. Zadrži novac. Zatvaram."
<BR>&nbsp;&nbsp;&nbsp;&nbsp;&nbsp;"Nismo mi ni sa kim", reče on i malo se nagnu na šank. Jakna mu se raskrili i ukaza se Smit i Veson. "Tražimo jedan klub. Zove se 'Kod Džemera'."
<BR>&nbsp;&nbsp;&nbsp;&nbsp;&nbsp;Devojka pogleda Endži, pa opet Tarnera. "Je l' bolesna? Zaprašena? Šta je s vama?"
<BR>&nbsp;&nbsp;&nbsp;&nbsp;&nbsp;"Uzmi taj novac", reče Tarner. "I daj nam kafu. Ako hoćeš da zaradiš ostatak, reci nam gde je klub. Važno mi je. Razumeš?"
<BR>&nbsp;&nbsp;&nbsp;&nbsp;&nbsp;Sklonila je izlizanu novčanicu sa videla i okrenula se mašini za ekspreso. "Mislim da više ništa ne razumem." Šolje i čaše bele od mleka zveckale su dok ih je uklanjala. "Šta se to dešava kod Džemera? Jesi li mu prijatelj? Poznaješ Džeki?"
<BR>&nbsp;&nbsp;&nbsp;&nbsp;&nbsp;"Naravno", reče Tarner.
<BR>&nbsp;&nbsp;&nbsp;&nbsp;&nbsp;"Navratila je jutros sa nekim balavcem iz predgrađa. Pretpostavljam da su otišli gore..."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Kod Džemera. Tada su počele da se dešavaju čudne stvari."
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;"Nagrnuli oni čudaci iz Baritauna, oni zamašćeni i bele cipele zajedno, k'o da je sve ovo njihovo. A sad bogami i jeste, bar poslednja dva sprata. Počeli da plaćaju ljudima da zatvore lokale. Puno njih sa nižih spratova se spakovalo i otišlo. Uvrnuta stvar..."
<BR>&nbsp;&nbsp;&nbsp;&nbsp;&nbsp;"Koliko ih je došlo?"
<BR>&nbsp;&nbsp;&nbsp;&nbsp;&nbsp;Iz mašine je šištala para. "Možda stotinu. Ceo dan sam usrana od straha, ali ne mogu da dobijem šefa. No, za pola sata ionako zatvaram. Cura koja radi dnevnu smenu uopšte se nije pojavila, ili je došla, nanjušila nevolje i zbrisala..." Uzela je šolju iz koje se pušilo i postavila je ispred Endži. "Je l' ti dobro, dušo?
<BR>&nbsp;&nbsp;&nbsp;&nbsp;&nbsp;Endži klimnu glavom.
<BR>&nbsp;&nbsp;&nbsp;&nbsp;&nbsp;"Šta misliš, šta se događa?" upita Tarner.
<BR>&nbsp;&nbsp;&nbsp;&nbsp;&nbsp;Devojka se vrati do mašine. Automat ponovo zabruja. "Mislim da čekaju nekog", reče tiho i donese Tarnerov espreso. "Da neko pokuša da iziđe od Džemera ili da uđe..."
<BR>&nbsp;&nbsp;&nbsp;&nbsp;&nbsp;Tarner se zagleda u uskipelu, smeđu penu u svojoj šolji. "I niko odavde nije zvao policiju?"
<BR>&nbsp;&nbsp;&nbsp;&nbsp;&nbsp;"Policiju? Mister, ovo je Hipermart. Ljudi ovde ne zovu policiju..."
<BR>&nbsp;&nbsp;&nbsp;&nbsp;&nbsp;Endžina šolja se razbi na mermernoj ploči.
<BR>&nbsp;&nbsp;&nbsp;&nbsp;&nbsp;"Kratko i jasno, najamniče", prošapta glas. "Znaš put. Idi tamo."
<BR>&nbsp;&nbsp;&nbsp;&nbsp;&nbsp;Šankerica je zurila, otvorenih usta. "Isuse", reče, "mora da je gadno zaprašena..." Ona uputi Tarneru hladan pogled. "Ti si joj dao?"
<BR>&nbsp;&nbsp;&nbsp;&nbsp;&nbsp;"Ne", reče Tarner, "bolesna je. Ali biće joj dobro." Ispio je crnu, gorku kafu. Na sekund mu se činilo da oseća džinovski dah Gradova, drevan, bolestan i umoran, duž svih stanica od Bostona do Atlante.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
