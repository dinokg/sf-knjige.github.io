<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. TVORAC KUTIJA
<P>&nbsp;&nbsp;&nbsp;&nbsp;&nbsp;Čvorasto uže pružalo se sve dalje i dalje. Povremeno bi nailazili na skretanja, račvanja tunela. Na ovim mestima uže je bilo omotano oko prečage ili pričvršćeno debelom providnom grudvom epoksida. Vazduh je bio ustajao, ali hladniji. Kada su zastali da se odmore u cilindričnoj odaji, gde se tunel proširivao ispred trostrukog račvanja, Marli je zatražila od Džounsa pljosnatu, malu radnu svetiljku koju je nosio preko čela na sivoj, elastičnoj traci. Uzevši je u crvenu rukavicu svemirskog odela, osvetlila je zid odaje. Površina je bila izbrazdana mikroskopski tankim linijama.
<BR>&nbsp;&nbsp;&nbsp;&nbsp;&nbsp;"Stavite šlem", reče joj Džouns, "imate bolju svetiljku neg što je moja..."
<BR>&nbsp;&nbsp;&nbsp;&nbsp;&nbsp;Marli se strese. "Ne." Dodala mu je svetiljku. "Da li biste mi pomogli da skinem ovo?" Potapšala se rukavicom po tvrdim grudima odela. Reflektujuća kupola šlema bila je pričvšćena za pojas hromiranom kukom.
<BR>&nbsp;&nbsp;&nbsp;&nbsp;&nbsp;"Bolje da ostane na vama", reče Džouns. "To je jedino ovde. Imam jedno tamo gde noćim, ali nemam vazduha za nj. Vigove boce ne pasuju mom transpiratoru, a njegovo odelo je puno rupa..." Slegnuo je ramenima.
<BR>&nbsp;&nbsp;&nbsp;&nbsp;&nbsp;"Ne bih ako ne mora", reče ona, mučeći se sa kopčom pojasa, gde je videla da Rez nešto okreće. "Ne podnosim ga..."
<BR>&nbsp;&nbsp;&nbsp;&nbsp;&nbsp;Džouns se dovuče na užetu i učini nešto što nije videla. Začu se škljocanje. "Dignite ruke iznad glave", reče. Učinila je to nespretno, ali je najzad bila slobodna, u crnom džinsu i beloj, svilenoj bluzi koju je nosila na poslednjem sastanku sa Alenom. Džouns pričvrsti crveno odelo za jedan od prstenova oko pojasa, a onda oslobodi njenu prepunu tašnu. "'Oćete i ovo? Mislim, da ponesete sa sobom? Možemo ga ostavit' ovde, i uzet' ga u povratku."
<BR>&nbsp;&nbsp;&nbsp;&nbsp;&nbsp;"Ne", reče ona. "Poneću je. Dajte mi je." Provukla je ruku ispod užeta i otvorila tašnu. Iz tašne ispliva njena jakna, ali i jedna čizma. Uspela je da vrati čizmu, a onda se uvukla u jaknu.
<BR>&nbsp;&nbsp;&nbsp;&nbsp;&nbsp;"Lep komad kože", reče Džouns.
<BR>&nbsp;&nbsp;&nbsp;&nbsp;&nbsp;"Molim vas", reče ona, "da požurimo..."
<BR>&nbsp;&nbsp;&nbsp;&nbsp;&nbsp;"Više nije daleko", reče on i okrenu svetiljku da joj pokaže mesto gde je uže nestajalo u jednom od tri otvora raspoređenih u pravilan trougao.
<BR>&nbsp;&nbsp;&nbsp;&nbsp;&nbsp;"Kraj užeta", reče on. "Doslovno." Dodirnuo je hromirani prsten gde je uže bilo vezano u mornarski čvor. Glas mu odjeknu u praznini ispred njih, a njoj se učini da čuje druge glasove kako šapuću iza odjeka. "Trebaće nam malo svetla", reče on, odbaci se preko šipke i dohvati sivu, metalnu stvar nalik na mrtvački sanduk koja je štrčala iz zida. Otvorio ju je. Posmatrala je pokrete njegovih prstiju u blistavom krugu svetiljke; prsti su mu bili tanki i nežni, ali su nokti bili mali i zaravnjeni, oivičeni crnom prljavštinom. Preko nadlanice desne ruke bila su grubo tetovirana plava slova CJ. Vrsta samotetovaže kakva se može sresti u zatvorima... Sada je izvukao komad debele, izolovane žice. Zavirio je u kutiju, a onda zakačio žicu iza bakarnog D-konektora.
<BR>&nbsp;&nbsp;&nbsp;&nbsp;&nbsp;Mrak ispred njih nestade u bujici bele svetlosti.
<BR>&nbsp;&nbsp;&nbsp;&nbsp;&nbsp;"Imamo više struje neg nam treba, u stvari", reče on, sa izvesnim domaćinskim ponosom. "Sunčane ćelije još rade, služile su za napajanje glavnog sklopa... 'Ajdete sad, gospoja, da vi'te umetnika zbog kog ste tol'ko putovali..." Odbacio se i glatko uplovio kroz otvor, poput plivača, nestajući u svetlosti. Među hiljadu lebdećih stvari. Ona opazi da su crveni, plastični đonovi njegovih iscepanih cipela umrljani belim, silikonskim, zaptivnim materijalom.
<BR>&nbsp;&nbsp;&nbsp;&nbsp;&nbsp;Tada se otisnu za njim, zaboravljajući strahove, mučninu i neprestanu vrtoglavicu, i nađe se tamo. I shvati.
<BR>&nbsp;&nbsp;&nbsp;&nbsp;&nbsp;"Oh, moj Bože", reče.
<BR>&nbsp;&nbsp;&nbsp;&nbsp;&nbsp;"Neće bit'", doviknu Džouns. "Mada za starog Viga možda jest'. Ovo je još čudnije."
<BR>&nbsp;&nbsp;&nbsp;&nbsp;&nbsp;Nešto kliznu pored nje, deset centimetara od njenog lica. Kitnjasta, srebrna kašika, presečena na dve jednake polovine, po dužini.
<BR>
<BR>&nbsp;&nbsp;&nbsp;&nbsp;&nbsp;Nije imala pojma koliko je dugo bila tu, kada se ekran uključio i zatreperio. Sati, minuta... Naučila je da se kreće po komori, na poseban način, odbacujući se od udubljene kupole. Podražavajući Džounsa, hvatala se za sklopljene, uzglobljene ruke te stvari, obrćući se oko njih i viseći, posmatrajući kovitlac starudija. Stvar je imala desetine ruku, manipulatora, sa klještima, šrafcigerima, noževima, sićušnom, kružnom testerom, zubarskom bušilicom... Ruke su polazile iz poprsja od legure koje nekad mora da je bilo građevinska teledirigovana mašina, neka vrsta samohodne, polusamostalne naprave kakve je viđala u detinjstvu na video snimcima sa orbitalne granice. Ali ova je bila zavarena za vrh kupole, bokova stopljenih sa tkivom Mesta, sa stotinama kablova i optičkih vlakana koja su izvirala iz zidova i završavala se u njoj. Dve ruke, opremljene finim hvataljkama pokretanim silom povratne sprege, bile su ispružene; meki jastučići držali su nedovršenu kutiju.
<BR>&nbsp;&nbsp;&nbsp;&nbsp;&nbsp;Razrogačenih očiju, Marli je posmatrala bezbrojne stvari koje su lebdele okolo.
<BR>&nbsp;&nbsp;&nbsp;&nbsp;&nbsp;Požutela dečja rukavica, fasetni kristalni poklopac davno iščezle bočice parfema, lutka bez ruku sa licem od francuskog porculana, debelo, pozlaćeno, crno penkalo, pravougaoni delovi perforirane ploče, ofucana crvena i zelena zmija svilene kravate... Beskrajni, spori roj stvari u kruženju...
<BR>&nbsp;&nbsp;&nbsp;&nbsp;&nbsp;Džouns se prevrnu kroz tihi kovitlac, smejući se, hvatajući se za ruku sa kapaljkom lepka na vrhu. "Ovo me uvek tera na smeh. Al' me kutije uvek rastuže..."
<BR>&nbsp;&nbsp;&nbsp;&nbsp;&nbsp;"Da", reče ona, "i mene rastuže. Ali postoje razne vrste tuge..."
<BR>&nbsp;&nbsp;&nbsp;&nbsp;&nbsp;"Sasma tačno." Nacerio se. "Al' ne možete je pokrenut'. Izgleda da to mora duh učinit'. Tako bar veli stari Vig. Običavao je često dolazit' 'vamo. Mislim da su mu glasovi ovde jači. Al' u poslednje vreme obraćaju mu se posvuda, čini se..."
<BR>&nbsp;&nbsp;&nbsp;&nbsp;&nbsp;Gledala ga je kroz čestar manipulatora. Bio je veoma prljav i mlad, sa izduženim, plavim očima pod zamršenim, plavim kovrdžama. Nosio je zamrljani, sivi kombinezon, okovratnika sjajnog od prljavštine. "Mora da ste ludi", reče ona, sa nečim poput divljenja u glasu, "potpuno ludi, kad živite ovde..."
<BR>&nbsp;&nbsp;&nbsp;&nbsp;&nbsp;On se nasmeja. "Vigan je luđi od vreće kukaca. Ja ne."
<BR>&nbsp;&nbsp;&nbsp;&nbsp;&nbsp;Ona se nasmeši. "Ne, ludi ste, a i ja sam..."
<BR>&nbsp;&nbsp;&nbsp;&nbsp;&nbsp;"Milo mi je, ondak", reče on, gledajući mimo nje. "Šta je ovo? Jedna od Vigovih propovedi, izgleda, i ne možemo je nikako isključit' ako ne prekinem glavno napajanje..."
<BR>&nbsp;&nbsp;&nbsp;&nbsp;&nbsp;Okrenula je glavu i ugledala kako raznobojne dijagonale trepću preko velikog pravougaonog ekrana nezgrapno prilepljenog za luk kupole. Ekran je na trenutak bio zakloljen prolaskom krojačke lutke, a onda ga ispuni lice Jozefa Vireka, sa blistavim, blagim, plavim očima iza okruglih stakala.
<BR>&nbsp;&nbsp;&nbsp;&nbsp;&nbsp;"Zdravo, Marli", reče on, "ne vidim te, ali sam uveren da znam gde si..."
<BR>&nbsp;&nbsp;&nbsp;&nbsp;&nbsp;"To je jedan od Vigovih ekrana za propovedi", reče Džouns. "Postavio ih je svuda po Mestu, jer je račun'o da će jednog dana imat' kome propovedat'. Ovaj čikica je, izgleda, povezan sa Vigovim uređajima za komunikaciju. Ko je on?"
<BR>&nbsp;&nbsp;&nbsp;&nbsp;&nbsp;"Virek", reče ona.
<BR>&nbsp;&nbsp;&nbsp;&nbsp;&nbsp;"Mislio sam da je stariji..."
<BR>&nbsp;&nbsp;&nbsp;&nbsp;&nbsp;"To je generisana slika", reče ona. "Svetlosno pretraživanje, mapa teksture..." Zurila je u lice koje joj se smešilo sa luka kupole, iza usporenog uragana izgubljenih predmeta, beznačajnih stvari iz bezbrojnih života, oruđa, igračaka i ukrasnih dugmadi.
<BR>&nbsp;&nbsp;&nbsp;&nbsp;&nbsp;"Treba da znaš", reče slika, "da si ispunila obaveze iz ugovora. Moj psihoprofil Marli Kruškove predvideo je tvoju reakciju na moj geštalt. Širi profili ukazali su da će tvoje prisustvo u Parizu prisiliti Maas da odigra svoju kartu. Uskoro, Marli, tačno ću znati šta je to što si pronašla. Već četiri godine znam nešto što Maas ne zna. Znao sam da je Mičel, čovek koga Maas i svet smatraju tvorcem novih procesa za prizvodnju biočipova, u stvari pozajmljivao ideje koje su dovele do njegovih otkrića. Dodao sam te složenom nizu činilaca, Marli, i stvari su došle do vrlo zadovoljavajućeg svršetka. Ne shvatajući šta čini, Maas je odao izvor tih ideja. I ti si dospela tamo. Uskoro će stići i Pako..."
<BR>&nbsp;&nbsp;&nbsp;&nbsp;&nbsp;"Rekli ste da me nećete pratiti", reče ona. "Znala sam da to nije istina..."
<BR>&nbsp;&nbsp;&nbsp;&nbsp;&nbsp;"A sad, Marli, mislim da ću konačno biti slobodan. Oslobođen četiri stotine kilograma pobunjenih ćelija ograđenih zidom od hirurškog čelika u industrijskoj zoni Stokholma. Slobodan, najzad, da nastanim neograničen broj tela, Marli. Zauvek."
<BR>&nbsp;&nbsp;&nbsp;&nbsp;&nbsp;"Sranje", reče Džouns, "ovaj je k'o Vig. O čem' on to bulazni?"
<BR>&nbsp;&nbsp;&nbsp;&nbsp;&nbsp;"O svom skoku", reče ona, setivši se razgovora sa Andrejom i mirisa kuvanih rakova u pretrpanoj, maloj kuhinji. "Sledeća stepenica njegove evolucije..."
<BR>&nbsp;&nbsp;&nbsp;&nbsp;&nbsp;"Vi ga razumete?"
<BR>&nbsp;&nbsp;&nbsp;&nbsp;&nbsp;"Ne", reče ona, "ali znam da će to biti nešto zaista rđavo..." Zatresla je glavom.
<BR>&nbsp;&nbsp;&nbsp;&nbsp;&nbsp;"Ubedi stanovnike jezgara da prime Paka i njegovu posadu, Marli", reče Virek. "Kupio sam jezgra jedan sat pre nego što si poletela sa Orlija, od nekog preduzimača u Pakistanu. Posao, Marli, odličan posao. Pako će zastupati moje interese, kao i obično."
<BR>&nbsp;&nbsp;&nbsp;&nbsp;&nbsp;I ekran se ugasi.
<BR>&nbsp;&nbsp;&nbsp;&nbsp;&nbsp;"Dobro, sad", reče Džouns, obrnuvši se oko sklopljenog manipulatora i uzevši je za ruku, "šta tu ima tako rđavo? Ovo je sad njegovo, i rek'o je da si obavila pos'o... Stari Vig je sad dobar samo da sluša svoje glasove. A meni je svejedno 'oću li bit' tu il' negde drugde..."
<BR>&nbsp;&nbsp;&nbsp;&nbsp;&nbsp;"Ne razumeš", reče ona. "I ne možeš. Dokopao se nečega, nečega za čim je godinama tragao. Ali ništa što on želi ne može biti dobro. Ni za koga... Videla sam ga i osetila to..."
<BR>&nbsp;&nbsp;&nbsp;&nbsp;&nbsp;Tada se pokrenu čelična ruka za koju se držala, i ceo trup poče da se okreće uz prigušeno brujanje servomotora.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
