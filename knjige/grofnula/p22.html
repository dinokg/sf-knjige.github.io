<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. DŽEMEROV KLUB
<P>&nbsp;&nbsp;&nbsp;&nbsp;&nbsp;Džemerov klub nalazio se dvanaest spratova više, zauzimao je trećinu poslednjeg sprata. Lift je bio u kvaru. Izuzev Lionovog lokala, Bobi nikad nije video noćni klub, i Džemerov mu se činio podjednako upečatljiv i zastrušujući. Upečatljiv zbog veličine i, prema njemu, izuzetno elegantnog enterijera, a zastrašujući zato što noćni klib, po danu, izgleda nekako nestvarno. Začarano. Zverao je okolo, palčeva zataknutih u zadnje džepove novih farmerki, dok je Džeki šaputala nešto sa belcem dugačkog lica u izlizanom, plavom, radnom kombinezonu. Mesto je bilo namešteno klupama postavljenim mrkim ultraantilopom, okruglim, crnim stolovima i desetinama izrezbarenih ploča od šupljikavog drveta. Tavanica je bila obojena u crno, svaki sto prigušeno obasjan posebnim zrakom svetlosti upravljenim odozgo iz tame. Na sredini se nalazila pozornica, jarko osvetljena radnim svetiljkama okačenim o žute elastične kablove, a na središtu pozornice stajao je komplet bubnjeva višnjeve boje. Nije bio siguran zašto, ali podilazila ga je jeza, nekakav pritajeni osećaj poluživota, kao da će se nešto pomaći, negde na samoj ivici vidokruga...
<BR>&nbsp;&nbsp;&nbsp;&nbsp;&nbsp;"Bobi", reče Džeki, "dođi da upoznaš Džemera."
<BR>&nbsp;&nbsp;&nbsp;&nbsp;&nbsp;Prešao je traku jednobojnog, tamnog tepiha, trudeći se da to izvede što nemarnije, i suočio se sa čovekom duguljastog lica sa tamnom, proređenom kosom, u beloj, večernjoj košulji ispod kombinezona. Oči su mu bile uske, utonuli obrazi osenčeni jednodnevnom bradom.
<BR>&nbsp;&nbsp;&nbsp;&nbsp;&nbsp;"Pa", reče čovek, "želiš li da budeš kauboj?" Posmatrao je Bobijevu majicu, a Bobi je imao nelagodan osećaj da obuzdava smeh.
<BR>&nbsp;&nbsp;&nbsp;&nbsp;&nbsp;"Džemer je bio džvaži konzole", reče Džeki. "Jedan od najboljih. Je l' tako, Džemere?"
<BR>&nbsp;&nbsp;&nbsp;&nbsp;&nbsp;"Tako kažu", reče Džemer, i dalje gledajući Bobija. "Nekad davno, Džeki. Koliko imaš sati u matrici?" upita Bobija.
<BR>&nbsp;&nbsp;&nbsp;&nbsp;&nbsp;Bobi oseti da mu se lice zažarilo. "Pa, jedan, valjda."
<BR>&nbsp;&nbsp;&nbsp;&nbsp;&nbsp;Džemer uzdignu čupave obrve. "Odnekud se mora početi." Nasmešio se, otkrivši sitne i neprirodno pravilne zube koji se Bobiju uz to učiniše suviše brojni.
<BR>&nbsp;&nbsp;&nbsp;&nbsp;&nbsp;"Bobi", reče Džeki, "što ne pitaš Džemera za tog Viga, o kome vam je pričao Fin?"
<BR>&nbsp;&nbsp;&nbsp;&nbsp;&nbsp;Džemer je okrznu pogledom, a onda se opet zagleda u Bobija. "Znaš Fina? Daleko si dogurao za običnog muvaroša, a?" Izvadio je plavi, plastični inhalator iz džepa na boku i gurnuo ga u levu nozdrvu, ušmrknuo i vratio ga u džep. "Ladgejt. Vig. Fin je pričao o Vigu? Mora da je podetinjio."
<BR>&nbsp;&nbsp;&nbsp;&nbsp;&nbsp;Bobi nije znao šta to znači, ali mu se činilo da nije vreme da pita. "Pa", reče Bobi, "taj Vig je negde na orbiti i povremeno Finu prodaje robu..."
<BR>&nbsp;&nbsp;&nbsp;&nbsp;&nbsp;"Kenjaš? Prosto ne mogu da verujem. Da mene pitaš, rek'o bih da je Vig ili mrtav ili negde pušta bale. Luđi je od svakog kauboja, ako znaš na šta mislim. Odlepio. Skrenuo. Godinama nisam čuo ništa o njemu."
<BR>&nbsp;&nbsp;&nbsp;&nbsp;&nbsp;"Džemere", reče Džeki, "možda je najbolje da ti Bobi ispriča celu priču. Bovoar treba da dođe ovamo danas po podne i imaće pitanja za tebe, pa ne bi bilo loše da znaš kako stoje stvari..."
<BR>&nbsp;&nbsp;&nbsp;&nbsp;&nbsp;Džemer je pogleda. "Aha, razume. Gospodin Bovoar naplaćuje dug, je li?"
<BR>&nbsp;&nbsp;&nbsp;&nbsp;&nbsp;"Ne mogu da govorim u njegovo ime", reče ona, "ali pretpostavljam da je tako. Treba nam sigurno mesto da smestimo našeg Grofa."
<BR>&nbsp;&nbsp;&nbsp;&nbsp;&nbsp;"Kakvog sad grofa?"
<BR>&nbsp;&nbsp;&nbsp;&nbsp;&nbsp;"Mene", reče Bobi, "to sam ja."
<BR>&nbsp;&nbsp;&nbsp;&nbsp;&nbsp;"Super", reče Džemer, potpuno ravnodušno. "Hajdemo onda u kancelariju."
<BR>&nbsp;&nbsp;&nbsp;&nbsp;&nbsp;Bobi nije mogao da odvoji pogled sa deka kiberprostora koji je zauzimao trećinu Džemerovog prastarog stola od hrastovine. Bio je mat crne boje, naročite izrade, bez ikakve oznake proizvođača. Dok je pričao Džemeru o Dva-na-danu i svom pokušaju upada u bazu podataka, o osećaju prisustva devojke i o tome kako su mu ubili majku, stalno se naginjao napred. Bio je to po izgledu najžešći dek koji je ikad video, i setio se Džekinih reči da je Džemer bio marka među kaubojima u svoje vreme.
<BR>&nbsp;&nbsp;&nbsp;&nbsp;&nbsp;Kada je Bobi dovršio priču, Džemer utonu u stolicu. "'Oćeš da ga isprobaš?" upita. Zvučao je umorno.
<BR>&nbsp;&nbsp;&nbsp;&nbsp;&nbsp;"Isprobam?"
<BR>&nbsp;&nbsp;&nbsp;&nbsp;&nbsp;"Dek. Mislim da bi voleo da ga probaš. Vidi se po načinu na koji drljaš dupetom po stolici. Ili bi da ga probaš, il' ti se opasno pripišalo."
<BR>&nbsp;&nbsp;&nbsp;&nbsp;&nbsp;"Jebi ga, jeste. Mislim, da, hvala, vol'o bih..."
<BR>&nbsp;&nbsp;&nbsp;&nbsp;&nbsp;"Što da ne? Ko će znati da si to ti, a ne ja, je l' tako? Što se ne uključiš s njim, Džeki? Da, kao, paziš na njega?" Otvorio je ladicu u stolu i izvadio dva kompleta troda. "Ali nemoj ništa da radiš, važi? Mislim, samo se promuvaj okolo. Bez podviga. Dugujem Bovoaru i Lukas uslugu, i čini mi se da ću im se najbolje odužiti ako te sačuvam u jednom komadu."
<BR>&nbsp;&nbsp;&nbsp;&nbsp;&nbsp;Dao je po jedan komplet troda Džeki i Bobiju. Onda ustade, dohvati rukohvate sa obe strane crne konzole i okrenu je prema Bobiju. "Hajde. Ima da napuniš gaće. Stvar je stara deset godina, al' i dalje je nenadjebiva. Napravio ju je tip po imenu Automatski Džek, i to iz otpadaka. Nekad je bio glavni proizvođač hardvera za Bobija Kvina. Zajedno su odrali Plava Svetla, ali to je verovatno bilo pre nego što si se rodio."
<BR>&nbsp;&nbsp;&nbsp;&nbsp;&nbsp;Bobi namesti trode. Pogleda prema Džeki.
<BR>&nbsp;&nbsp;&nbsp;&nbsp;&nbsp;"Jesi li se ikad uključivao u tandemu?"
<BR>&nbsp;&nbsp;&nbsp;&nbsp;&nbsp;Odmahnuo je glavom.
<BR>&nbsp;&nbsp;&nbsp;&nbsp;&nbsp;"Dobro. Uključićemo se, ali ću ti se držati s leve strane. Kad kažem da se isključiš, isključi se. Ako vidiš nešto neobično, to je zato što sam u tvojoj blizini, razumeš?"
<BR>&nbsp;&nbsp;&nbsp;&nbsp;&nbsp;Potvrdio je.
<BR>&nbsp;&nbsp;&nbsp;&nbsp;&nbsp;Izvukla je par dugačkih igala sa srebrnim vrhom iz šešira na potiljku, skinula ga i odložila na sto pored Džemerovog deka. Namestila je trode preko narandžaste svilene marame i prilepila kontakte na čelo.
<BR>&nbsp;&nbsp;&nbsp;&nbsp;&nbsp;"Idemo", reče.
<BR>
<BR>&nbsp;&nbsp;&nbsp;&nbsp;&nbsp;Sad i uvek, ubrzano napred, uključen u Džemerov dek visoko iznad usijanih neonskih jezgara, kroz nepoznatu topografiju podataka. Velike stvari, visoke kao gorja, oštrog korporacijskog izgleda u neprostoru matrice. "Uspori, Bobi."
<BR>&nbsp;&nbsp;&nbsp;&nbsp;&nbsp;"Gospode Bože, al' ovo šiba!"
<BR>&nbsp;&nbsp;&nbsp;&nbsp;&nbsp;"Jeste, al' ti ipak malo prikoči. Nije zdravo za nas da žurimo. Treba da kliziš. Drži nas visoko i uspori..."
<BR>&nbsp;&nbsp;&nbsp;&nbsp;&nbsp;Smanjio je brzinu, sve dok se nije činilo da jedre. Okrenuo se levo, očekujući da je vidi, ali tamo nije bilo nikoga.
<BR>&nbsp;&nbsp;&nbsp;&nbsp;&nbsp;"Tu sam", reče ona, "ne brini..."
<BR>&nbsp;&nbsp;&nbsp;&nbsp;&nbsp;"Ko je bio Kvin?"
<BR>&nbsp;&nbsp;&nbsp;&nbsp;&nbsp;"Kvin? Neki kauboj koga je Džemer poznavao. A znao ih je, u svoje vreme."
<BR>&nbsp;&nbsp;&nbsp;&nbsp;&nbsp;Nasumce je skrenuo desno, glatko se obrćući na preseku mreže, oprobavajući dek. Bilo je zapanjujuće, nešto što je prvi put doživeo u kiberprostoru. "Sveto sranje, Ono-Sendai je dečja igračka prema ovoj stvari..."
<BR>&nbsp;&nbsp;&nbsp;&nbsp;&nbsp;"Unutra su verovatno O-Esovi čipovi. Džemer kaže da su njih upotrebljavali u njegovo vreme. Podigni nas malo..."
<BR>&nbsp;&nbsp;&nbsp;&nbsp;&nbsp;S lakoćom su se uspinjali po mreži, dok su baze ostajale duboko pod njima. "Ovde gore nema Bog zna šta da se vidi", požali se on.
<BR>&nbsp;&nbsp;&nbsp;&nbsp;&nbsp;"Grešiš. Ako se dovoljno zadržiš u nezauzetim delovima, možeš da vidiš neke zanimljive stvari..."
<BR>&nbsp;&nbsp;&nbsp;&nbsp;&nbsp;Tkivo matrice tada kao da zadrhta, baš ispred njih.
<BR>&nbsp;&nbsp;&nbsp;&nbsp;&nbsp;"Uh, Džeki..."
<BR>&nbsp;&nbsp;&nbsp;&nbsp;&nbsp;"Zaustavi ovde. Sad čekaj. Sve je u redu. Veruj mi."
<BR>&nbsp;&nbsp;&nbsp;&nbsp;&nbsp;Negde daleko, njegove ruke su se kretale preko tastature neuobičajenog rasporeda. Sad ih je zaustavio, dok se jedan odsečak kiberprostora maglio, postajao zamućen. "Šta..."
<BR>&nbsp;&nbsp;&nbsp;&nbsp;&nbsp;Dambala ap monte l", reče glas, promukao u njegovoj glavi, sa ukusom krvi u njegovim ustima. Nekako je znao šta znače te reči, ali mu je glas bio gvozdeni klin u umu. Mlečno tkivo se razdvoji, kao da ključa, podeli se u dve površi nemirnog sivila.
<BR>&nbsp;&nbsp;&nbsp;&nbsp;&nbsp;"Legba", reče ona. "Legba i Ugu Feraj, bog rata. Papa Ugu! Sen Žak Mažer! Viv la Vyej!"
<BR>&nbsp;&nbsp;&nbsp;&nbsp;&nbsp;Matricu ispuni gvozdeni smeh, stružući kroz Bobijevu glavu.
<BR>&nbsp;&nbsp;&nbsp;&nbsp;&nbsp;"Map kite tout mize ak tout giyon", reče drugi glas, tečan kao živa i leden. "Vidiš, Papa, došla je da se oslobodi zle sreće!" I taj se onda zasmeja, a Bobi je bio prisiljen da se odupre talasu čiste histerije kada se srebrni smeh podigao kroz njega kao mehurići.
<BR>&nbsp;&nbsp;&nbsp;&nbsp;&nbsp;"Ima li ona zlu sreću, ždrebica Dambalina?" zagrme gvozdeni glas Ugu Feraja, i Bobi na trenutak pomisli da je opazio priliku u sivoj magli. Glas zaškripa jezivim smehom. "Zaista! Zaista! Ali ona ne zna to! Ona nije moj at, inače bih izlečio njenu sreću!" Bobiju dođe da vrišti, da umre, bilo šta samo da pobegne glasovima, potpuno nemogućem vetru koji se podigao iz sivog komešanja, vrućem, vlažnom vetru sa mirisom stvari koje nije mogao da odredi. "I slavi Devicu! Počuj me, sestrice! La Vyej je odista blizu!"
<BR>&nbsp;&nbsp;&nbsp;&nbsp;&nbsp;"Da", reče onaj drugi. "sada putuje mojom zemljom, velim ja, vladar puteva i staza."
<BR>&nbsp;&nbsp;&nbsp;&nbsp;&nbsp;"Ali ja, Ugu Feraj, kažem ti da se i tvoji zlotvori primiču! Na kapiju, sestro, i pazi!"
<BR>&nbsp;&nbsp;&nbsp;&nbsp;&nbsp;I tada siva područja izbledeše, zbrčkaše se, potonuše...
<BR>&nbsp;&nbsp;&nbsp;&nbsp;&nbsp;"Isključi nas", reče ona, dalekim i slabim glasom. I dodade, "Lukas je mrtav."
<BR>
<BR>&nbsp;&nbsp;&nbsp;&nbsp;&nbsp;Džemer izvadi bocu skoča iz stola i pažljivo nasu šest centimetara pića u okruglu, plastičnu čašu. "Izgledaš k'o posrana", reče on Džeki; Bobi je bio iznenađen blagošću njegovog glasa. Isključili su se pre najmanje deset minuta i niko od tada nije rekao ni reč. Džeki je izgledala zgromljeno i neprestano je grizla donju usnu. Džemer mu je izgledao nezadovoljno ili jarosno, nešto od to dvoje.
<BR>&nbsp;&nbsp;&nbsp;&nbsp;&nbsp;"Kako znaš da je Lukas mrtav?" odvaži se Bobi, jer mu se činilo da tišina ispunjava Džemerov prenatrpani ured kao živo blato.
<BR>&nbsp;&nbsp;&nbsp;&nbsp;&nbsp;Džeki ga pogleda, ali kao da nije mogla da ga vidi. "Ne bi mi se ukazali da je Lukas bio živ", reče. "Postoje savezi, pogodbe. Legba je uvek prvi prizvan, ali je trebalo da se pojavi sa Dambalom. Njegova ličnost zavisi od loa sa kojom se ukazuje. Lukas mora da je mrtav."
<BR>&nbsp;&nbsp;&nbsp;&nbsp;&nbsp;Džemer gurnu čašu sa viskijem preko stola, ali Džeki odmahnu glavom, sa trodama još na čelu, krunom od hroma i crnog najlona. On načini gadljivu grimasu, privuče čašu i sam je iskapi. "Kakvo proseravanje. Stvari su bile mnogo jasnije dok vi niste počeli da petljate s njima."
<BR>&nbsp;&nbsp;&nbsp;&nbsp;&nbsp;"Nismo ih mi doveli tamo, Džemere", reče ona. "Već su bili tamo i pronašli put do nas zato što smo ih razumeli!"
<BR>&nbsp;&nbsp;&nbsp;&nbsp;&nbsp;"Isti kurac", reče Džemer, umorno. "Šta god da su, odakle god da su, jednostavno su preuzeli oblik po želji gomile sluđenih crnčuga. Razumeš? Nema jebene prilike da tamo bude nešto sa čim moraš da razgovaraš na domorodačkom haićanskom! Vaš vudu kult je to provalio, video priliku, a Bovoar, Lukas i ostali, sve su to pre svega biznismeni. One đavolje stvari umeju da sklapaju poslove, shvataš! K'o da im je urođeno!" Zavrnuo je poklopac na boci i vratio je u sto. "Znaš, dušo, može biti da je to neko veliki, neko sa mnogo moći u mreži, ko vas vuče za nos. Projektuje one stvari i slično sranje... I ti znaš da je to moguće, zar ne? Zar ne, Džeki?"
<BR>&nbsp;&nbsp;&nbsp;&nbsp;&nbsp;"Nema šeme", reče Džeki hladnim i pouzdanim glasom. "Ali kako da znam da to nije nešto što jednostavno ne umem da objasnim..."
<BR>&nbsp;&nbsp;&nbsp;&nbsp;&nbsp;Džemer izvadi komad plastike iz džepa i poče da se brije. "Naravno", reče. Brijač je zujao dok je prevlačio njim preko vilice. "Osam godina sam živeo u kiberprostoru, zar ne? Otud znam da tamo nije bilo ničega, tada... Dakle, 'oćeš da telefoniram Lukasu, ako će tako da ti bude lakše, ovako ili onako? Imaš broj onog njegovog Rolsa?"
<BR>&nbsp;&nbsp;&nbsp;&nbsp;&nbsp;"Ne", reče Džeki, "ne trudi se. Najbolje da sačekamo da se pojavi Bovoar." Ustala je, smakla trode i uzela šešir. "Idem da legnem, da probam da odspavam. Pazi na Bobija..." Okrenula se i otišla do vrata kancelarije. Izgledala je kao mesečar, potpuno isceđena od energije.
<BR>&nbsp;&nbsp;&nbsp;&nbsp;&nbsp;"Divno", reče Džemer, prelazeći brijačem preko gornje usne. "'Oćeš piće?" upita Bobija.
<BR>&nbsp;&nbsp;&nbsp;&nbsp;&nbsp;"Pa", reče Bobi, "malo je rano..."
<BR>&nbsp;&nbsp;&nbsp;&nbsp;&nbsp;"Možda tebi." Vratio je brijač u džep. Džeki zatvori vrata za sobom. Džemer se malo nagnu napred. "Kako su izgledali, mali? Jesi ih vid'o?"
<BR>&nbsp;&nbsp;&nbsp;&nbsp;&nbsp;"Samo neko sivilo. Zamućeno..."
<BR>&nbsp;&nbsp;&nbsp;&nbsp;&nbsp;Džemer je izgledao razočarano. "Izgleda da ne možeš dobro da ih vidiš ako nisi deo svega toga." Lupkao je prstima po rukonaslonu stolice. "Misliš da su stvarno tamo?"
<BR>&nbsp;&nbsp;&nbsp;&nbsp;&nbsp;"Pa, ne bih se zajebav'o s njima..."
<BR>&nbsp;&nbsp;&nbsp;&nbsp;&nbsp;Džemer ga pogleda. "Ne bi? Pa, možda si pametniji nego što izgledaš. Ne bih ni ja. Napustio sam igru pre nego što su se pojavili..."
<BR>&nbsp;&nbsp;&nbsp;&nbsp;&nbsp;"I, šta misliš da je to?"
<BR>&nbsp;&nbsp;&nbsp;&nbsp;&nbsp;"A, izgledaš mi sve pametniji... Pa, ne znam. Ne ide mi u glavu da je to gomila haićanskih vudu bogova, ali ko zna?" Oči mu se suziše. "Može biti da su virusni programi koji su se oteli u matrici, umnožili i postali veoma pametni... To je već samo po sebi dovoljno zastrašujuće; možda Turingovi ljudi ne žele da se to sazna. Ili su VI našle način da odvoje delove sebe u matrici, što bi izludelo Turingovce. Znam tipa sa Tibeta koji je pravio hardver za kauboje i koji tvrdi da su to tulpe."
<BR>&nbsp;&nbsp;&nbsp;&nbsp;&nbsp;Bobi zatrepta.
<BR>&nbsp;&nbsp;&nbsp;&nbsp;&nbsp;"Tulpa je neka vrsta misaonog oblika. Sujeverje. Stvarno moćni ljudi umeju da oslobode neku vrstu duhova, načinjenih od negativne energije." Slegnu ramenima. "Opet proseravanje. Isto kao oni Džekini vudu tipovi."
<BR>&nbsp;&nbsp;&nbsp;&nbsp;&nbsp;"A meni se čini da se Bovoar, Lukas i ostali ponašaju kao da je sve to stvarno, a ne tamo neko foliranje..."
<BR>&nbsp;&nbsp;&nbsp;&nbsp;&nbsp;Džemer klimnu glavom. "Ubo si. I pritom im ide prokleto dobro, pa izgleda da tamo stvarno ima nečega." Slegnuo je ramenima i zevnuo. "Moram i ja da odspavam. Ti možeš da radiš šta 'oćeš, samo ne pipaj moj dek. I ne pokušavaj da iziđeš, jer ćeš aktivirati bar deset raznih alarma. U frižideru iza šanka imaš sok, sir i razna druga sranja..."
<BR>
<BR>&nbsp;&nbsp;&nbsp;&nbsp;&nbsp;Bobi je zaključio da ga mesto još plaši, sad kad je ostao sam, ali je bilo dovoljno zanimljivo da potisne strah. Muvao se iza šanka, dodirujući slavine za pivo i hromirane nosače boca. Tu je bila mašina za led i druga koja je grejala vodu. Napravio je sebi šolju japanske instant kafe i preturao po Džemerovim audio kasetama. Sve su bile sa muzikom njemu nepoznatih grupa i izvođača. Pitao se da li to znači da Džemer, onako mator, voli staru muziku, ili su to bile nove stvari koje tek treba da stignu do Baritauna, kao i obično preko Liona, za koju nedelju... Ispod crnog i srebrnog univerzalnog terminala kase našao je pištolj, neku vrstu kratke, debele mašinke sa magazinom koji je virio iz drške. Bila je pričvršćena ispod ploče šanka, zelenom lepljivom trakom, a on se čuvao da je ne dodirne. Posle izvesnog vremena više se nije osećao uplašeno, samo besciljno i nespokojno. Uzeo je ohlađenu kafu i otišao do sredine prostora sa stolovima. Seo je za jedan sto i pravio se da je Grof Nula, vrhunski as konzole u Gradovima, koji čeka da se pojave neki tipovi da ugovore posao, neki upad koji je mogao da izvede samo i jedino Grof. "Naravno", reče pustom noćnom klubu, stisnutih očiju, "ima da isečem za vas... ako to možete da platite..." Pobledeli su kad je naveo cenu.
<BR>&nbsp;&nbsp;&nbsp;&nbsp;&nbsp;Mesto je imalo zvučnu izolaciju; uopšte se nije čula vreva četrnaestog sprata, samo brujanje nekakvog erkondišna i povremeno grgoljenje mašine za grejanje vode. Umorivši se od uloge muškarčine Grofa, Bobi ostavi šolju sa kafom na stolu i ode do ulaza, prelazeći rukom preko starog, tapaciranog, somotskog užeta, obešenog između dve sjajne mesingane motke. Pazeći da ne dodirne staklena vrata, seo je na jednostavnu čeličnu barsku stolicu sa sedištem presvučenim kožom, pored šaltera garderobe. U garderobi je gorela slaba sijalica; osvetljavala je par desetina starih, drvenih vešalica sa okruglim, žutim, numerisanim privescima. Pretpostavljao je da Džemer ponekad sedi tu da bi osmotrio posetioce. Nije mu bilo jasno zašto neko, ko je osam godina bio as među kaubojima, vodi noćni klub, i pripisivao je to hobiju. Nagađao je da na taj način možeš da upoznaš svu silu devojaka, ali to ionako možeš ako si bogat. A ako je Džemer osam godina bio vrhunski džvaži, morao bi da bude bogat...
<BR>&nbsp;&nbsp;&nbsp;&nbsp;&nbsp;Setio se doživljaja u matrici, sivih mrlja i glasova. Zadrhtao je. Još mu nije išlo u glavu zašto to znači da je Lukas mrtav. Zar Lukas može da umre? Onda se setio da je i njegova majka mrtva, i da mu ni to nije izgledalo Bog zna kako stvarno. Isuse. Sve zajedno mu je išlo na živce. Poželeo je da iziđe, da se nađe s one strane vrata, da razgleda tezge, kupce i ljude koji tamo rade...
<BR>&nbsp;&nbsp;&nbsp;&nbsp;&nbsp;Pružio je ruku i pomerio somotsku zavesu u stranu, tek toliko da zvirne kroz debelo, staro staklo, i ugledao džunglu tezgi duginih boja i osoben korak kupaca. I usred svega toga, pored tezge natrpane analozima VOM-a sa viškova, logičkim sondama i regulatorima napajanja, nalazilo se bezrasno, koščato Lionovo lice, i one bezdane, jezive oči kao da se zagledaše pravo u Bobijeve sa čujnim škljocajem prepoznavanja. Tada Lion učini nešto što Bobi nikad nije video kod njega. Osmehnu se.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
