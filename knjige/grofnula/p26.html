<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. VIG
<P>&nbsp;&nbsp;&nbsp;&nbsp;&nbsp;"Znaš", reče Rez, viseći naglavačke ispred Marli, "to se mene uopšte ne tiče, ali da l' te neko čeka tamo? Mislim, odvešću te tamo, bez brige, a ako ne budeš mogla da uđeš, vratiću te do stanice JAL-a. Ali ako ne budu hteli da te puste da uđeš, ne znam koliko ću moći da čekam. Ta stvar je krš, a tamo napolju u olupinama kriju se čudne spodobe." Rez - ili Tereza - Marli je to zaključila po lakiranoj pilotskoj dozvoli pričvrćenoj na školjku Slatke Džejn - nije nosila svoj radni prsluk tokom puta.
<BR>&nbsp;&nbsp;&nbsp;&nbsp;&nbsp;Marli, otupela od čitave duge dermi koje joj je Rez zalepila po zglobu šake da bi predupredila grčevitu mučninu sindroma prilagođavanja svemiru, zurila je u tetoviranu ružu. Bila je izvedena u japanskom stilu, vekovima starom, i Marli ošamućeno zaključi da joj se dopada. Da joj se, u stvari, dopada Rez, koja se ponašala istovremeno grubo i devojački i starala se o svom neobičnom putniku. Rez se divila njenoj kožnoj jakni i tašni, pre nego što ih je strpala u neku vrstu tesne najlonske viseće mreže već pune kaseta, štampanih knjiga i neoprane odeće.
<BR>&nbsp;&nbsp;&nbsp;&nbsp;&nbsp;"Ne znam", reče Marli, "znam samo da ću morati da pokušam da uđem..."
<BR>&nbsp;&nbsp;&nbsp;&nbsp;&nbsp;"Znaš šta je ta stvar, sestro?" Rez je podešavala g-mrežu oko Marlinih ramena i ispod mišica.
<BR>&nbsp;&nbsp;&nbsp;&nbsp;&nbsp;"Koja stvar?" Marli trepnu.
<BR>&nbsp;&nbsp;&nbsp;&nbsp;&nbsp;"Mesto na koje idemo. To je deo starih jezgara Tezje-Ešpulovih. Tamo su nekad bili skladišteni njihovi korporacijski podaci..."
<BR>&nbsp;&nbsp;&nbsp;&nbsp;&nbsp;"Čula sam za njih", reče Marli, sklapajući oči. "Ispričala mi je Andrea..."
<BR>&nbsp;&nbsp;&nbsp;&nbsp;&nbsp;"Naravno, svi su čuli za njih - nekada su posedovali najveći deo Frisajda. Valjda su ga i sagradili. Onda su propali i sve je otišlo na doboš. Dali su da se njihovo porodično gnezdo odseče od vretena i odvuče na drugu orbitu, ali su prethodno izbrisali svoja jezgra, spalili ih i prodali kao otpad. Otpadi nikad ništa nisu učinili s njima. Nisam čula da se neko tamo naselio, ali ovde napolju živiš gde možeš... mislim da to važi za svakoga. Tako kažu da Gospa Džejn, kćerka matorog Ešpula, još živi u njihovom starom domu, luda k'o šišmiš..." Vično je zategla g-mrežu, dovršivši posao. "Važi. Sad se samo opusti. Ima da nagarim Džejn jedno dvadeset minuta, ali to će da nam skrati put, a za to me, valjda, i plaćaš..."
<BR>&nbsp;&nbsp;&nbsp;&nbsp;&nbsp;I Marli zaroni u krajolik načinjen od kutija, ogromnih drvenih Kornelovih tvorevina gde su opipljivi ostaci ljubavi i sećanja bili izloženi iza pokislih okana od prašnjavog stakla, tajanstveni lik graditelja kutija bežao ispred nje niz avenije popločane mozaicima od ljudskih zuba, Marline pariske čizme slepo cikacakale preko simbola oivičenim mutnim zlatom. Graditelj kutija bio je muškarac, nosio je Alenovu zelenu jaknu i bojao se Marli više od svega na svetu. "Žao mi je", dovikivala je, trčeći za njim, "žao mi je..."
<BR>&nbsp;&nbsp;&nbsp;&nbsp;&nbsp;"Ja'. Tereza Lorenc, sa Slatke Džejn. Hoćete brojeve? Šta? Naravno da smo pirati. Ja sam jebeni kapetan Kuka... Čuj, Džek, evo ti brojeva pa proveri... Već sam rekla. Imam putnika. Molim za pristup, i tako dalje... Marli Ta i Ta, govori francuski u snu..."
<BR>&nbsp;&nbsp;&nbsp;&nbsp;&nbsp;Marlini kapci zadrhtaše, otvoriše se. Rez je visila u mreži ispred nje, a mišići na leđima bili su joj jasno ocrtani, sve do najmanjeg. "Hej", reče Rez, okrenuvši se u mreži, "žao mi je, izgleda da sam ih uzbunila, ali zvuče prilično meko. Jesi religiozna?"
<BR>&nbsp;&nbsp;&nbsp;&nbsp;&nbsp;"Ne", reče Marli, zbunjena.
<BR>&nbsp;&nbsp;&nbsp;&nbsp;&nbsp;Rez napravi grimasu. "Pa, nadam se da ćeš ipak razumeti nešto od ovog sranja." Izvukla se iz mreže i napravila kratak salto unazad koji ju je doveo na nekoliko centimetara od Marlinog lica. Optička traka joj se pružala iz ruke do konzole i Marli prvi put ugleda nebeski plavu utičnicu na devojčinom zglobu. Gurnula je perlu mikrofona u Marlino desno uho i podesila providnu cevčicu mikrofona koja se izvijala iz nje.
<BR>&nbsp;&nbsp;&nbsp;&nbsp;&nbsp;"Nemate prava da nas uznemiravate ovde", reče muški glas. "Naše delo je delo Božje, i samo je nama znano pravo lice Njegovo!"
<BR>&nbsp;&nbsp;&nbsp;&nbsp;&nbsp;"'Alo? 'Alo, da li me čujete? Zovem se Marli Kruškova i imam jedan neodložan posao s vama. Ili sa nekim na ovim koordinatama. Moj posao tiče se serije kutija, kolaža. Tvorac ovih kutija možda se nalazi u velikoj opasnosti! Moram da ga vidim!"
<BR>&nbsp;&nbsp;&nbsp;&nbsp;&nbsp;"Opasnost!" Čovek se nakašlja. "Samo Bog određuje čovekovu sudbu! U nama nema straha. Ali to ne znači da smo budale..."
<BR>&nbsp;&nbsp;&nbsp;&nbsp;&nbsp;"Molim vas, saslušajte me. Unajmio me je Jozef Virek da pronađem tvorca tih kutija. Ali sada dolazim da vas upozorim. Virek zna da ste ovde i njegovi agenti će doći za mnom..."
<BR>&nbsp;&nbsp;&nbsp;&nbsp;&nbsp;Rez je zurila u nju.
<BR>&nbsp;&nbsp;&nbsp;&nbsp;&nbsp;"Morate me pustiti unutra! Imam da vam ispričam još toga..."
<BR>&nbsp;&nbsp;&nbsp;&nbsp;&nbsp;"Virek?" Nastade poduže ćutanje, ispunjeno statičkim šumom. "Jozef Virek?"
<BR>&nbsp;&nbsp;&nbsp;&nbsp;&nbsp;"Da", reče Marli. "Baš on. Ceo život viđate njegovu sliku, onu sa engleskim kraljem... Molim vas..."
<BR>&nbsp;&nbsp;&nbsp;&nbsp;&nbsp;"Dajte mi vašeg pilota", reče glas, sada bez histerije i pretnji. Zamenilo ih je nešto što se Marli činilo još zlokobnije.
<BR>
<BR>&nbsp;&nbsp;&nbsp;&nbsp;&nbsp;"Rezervno je", reče Rez, skidajući glatki šlem sa crvenog odela. "I ništa me ne košta, dovoljno si platila..."
<BR>&nbsp;&nbsp;&nbsp;&nbsp;&nbsp;"Ne", bunila se Marli, "stvarno, nije trebalo... Ja..." Vrtela je glavom, dok je Rez otkopčavala spojeve na pojasu svemirskog odela.
<BR>&nbsp;&nbsp;&nbsp;&nbsp;&nbsp;"Tamo se ne ide bez odela", reče. "Ne znaš šta udišu. Ne znaš da li uopšte imaju šta da udišu! Pa razne bakterije, spore... Šta je bilo?" Spustila je srebrni šlem.
<BR>&nbsp;&nbsp;&nbsp;&nbsp;&nbsp;"Imam klaustrofobiju!"
<BR>&nbsp;&nbsp;&nbsp;&nbsp;&nbsp;"Oh..." Rez je zurila u nju. "Čula sam za to... znači da se bojiš da budeš unutar zatvorenog prostora?" Izgledala je iskreno radoznala.
<BR>&nbsp;&nbsp;&nbsp;&nbsp;&nbsp;"Tesnog zatvorenog prostora."
<BR>&nbsp;&nbsp;&nbsp;&nbsp;&nbsp;"Kao što je Slatka Džejn?"
<BR>&nbsp;&nbsp;&nbsp;&nbsp;&nbsp;"Da, ali..." Pogledala je po prenatrpanoj kabini, boreći se sa panikom. "Ovo mogu da podnesem, ali ne i šlem." Zadrhtala je.
<BR>&nbsp;&nbsp;&nbsp;&nbsp;&nbsp;"Dobro", reče Rez, "evo šta ćemo. Obućićemo te u odelo, ali bez šlema. Naučiću te kako da ga pričvrstiš. Dogovoreno? Inače nećeš napustiti moj brod..." Usne su joj bile ravna i tvrda crta.
<BR>&nbsp;&nbsp;&nbsp;&nbsp;&nbsp;"Da", reče Marli, "da..."
<BR>
<BR>&nbsp;&nbsp;&nbsp;&nbsp;&nbsp;"Postupak je sledeći", reče Rez. "Nalazimo se komora uz komoru. Kad se ovaj poklopac otvori, ulaziš, ja ga zatvaram. Onda otvaram spoljni. Tu ulaziš u tamošnju atmosferu, kakva god bila. Sigurna si da nećeš šlem?"
<BR>&nbsp;&nbsp;&nbsp;&nbsp;&nbsp;"Neću", reče Marli, gledajući naniže u šlem koji je stezala crvenim rukavicama odela, u svoj bledi odraz u ogledalu vizira.
<BR>&nbsp;&nbsp;&nbsp;&nbsp;&nbsp;Rez zacokta jezikom. "Tvoj život. Ako budeš 'tela da se vratiš, neka upute poruku preko stanice JAL-a, za Slatku Džejn."
<BR>&nbsp;&nbsp;&nbsp;&nbsp;&nbsp;Marli se nespretno odbaci i odlebde napred u komoru, ne veću od uspravljenog mrtvačkog sanduka. Ploča na grudima odela snažno zveknu o spoljnji poklopac, i ona začu kako se unutrašnji poklopac uz šištanje zatvara za njom. Pored glave joj se upali svetlost, podsetivši je na sijalice u frižiderima. "Zbogom, Tereza."
<BR>&nbsp;&nbsp;&nbsp;&nbsp;&nbsp;Ništa se ne dogodi. Bila je sama sa otkucajima sopstvenog srca.
<BR>&nbsp;&nbsp;&nbsp;&nbsp;&nbsp;Onda vrata spoljne komore Slatke Džejn kliznuše u stranu. Mala razlika u pritisku bila je dovoljna da je isisa u tamu koja je mirisala drevno i tužno ljudski, kao davno napuštena svlačionica. Vazduh je bio gust i nezdravo vlažan, i ona ugleda, još se prevrćući, kako se komora Slatke Džejn zatvara iza nje. Zrak svetlosti proseče vazduh pored nje, zadrhta, prošeta i uhvati je u obrtanju.
<BR>&nbsp;&nbsp;&nbsp;&nbsp;&nbsp;"Svetlost", neko promuklo povika, "svetlost za našu gošću! Džounse!" Bio je to glas koji je čula preko zvučnika. Čudno je odzvanjao u gvozdenom prostranstvu ovog mesta, ove pećine kroz koju je propadala, a onda se začu zvuk struganja i u daljini zasja prsten jarkog plavetnila, osvetljavajući joj daleku krivinu čeličnog zida ili školjke i istopljenog mesečevog kamena. Površina je bila izbrazdana i isprugana precizno usečenim kanalima i udubljenjima, gde je nekada ležala neka vrsta opreme. U dubljim usecima još su se videla čupava klupka smeđe zaptivne pene, dok su druga bila u senci crnoj poput smrti... "Bolje joj dobaci uže, Džounse, pre nego što rascopa glavu..."
<BR>&nbsp;&nbsp;&nbsp;&nbsp;&nbsp;Nešto udari u rame njenog odela, sa vlažnim pljeskom, i ona okrenu glavu; ugleda ružičastu grudvu jarke plastike iza koje se vukla tanka, ružičasta nit koja se na njene oči zateže i prevrnu je. Šupljina veličine napuštene katedrale ispuni se mučnim zavijanjem mašine, i oni je polako uvukoše dublje unutra.
<BR>&nbsp;&nbsp;&nbsp;&nbsp;&nbsp;"Dugo vam je trebalo", reče glas. "Pitao sam se ko će biti prvi, i ispade Virek... Mamon..." Onda je uhvatiše i okrenuše. Zamalo da izgubi šlem; lebdeo je sve dalje od nje, ali joj ga neko odgurnu u ruke. Njena tašna, sa čizmama i jaknom unutra, načini samovoljan luk, na ramenom kaišu, i udari je postrance po glavi.
<BR>&nbsp;&nbsp;&nbsp;&nbsp;&nbsp;"Ko ste vi?" upita ona.
<BR>&nbsp;&nbsp;&nbsp;&nbsp;&nbsp;"Ladgejt!" zagrme starac. "Vigan Ladgejt, kao što već znate. Kome bi vas drugom poslao da ga obmanete?" Njegovo naborano, zamrljano lice bilo je glatko izbrijano, ali je njegova siva, dugačka kosa slobodno lebdela, morska trava u struji ustajalog vazduha.
<BR>&nbsp;&nbsp;&nbsp;&nbsp;&nbsp;"Oprostite", reče ona, "ali nisam ovde da vas obmanem. Više ne radim za Vireka... Došla sam ovamo zato... Mislim, nisam sigurna zašto sam došla, za početak, ali sam na putu ovamo saznala da je umetnik koji je napravio one kutije u opasnosti. Zato što postoji još nešto, nešto što Virek misli da ovaj poseduje, nešto za šta misli da će ga osloboditi raka..." Reči joj zamreše u tišini, u gotovo opipljivom ludilu koje je zračilo iz Vigana Ladgejta, i tada vide da ovaj nosi napukli, plastični oklop starog radnog odela, sa jeftinim, metalnim raspećima zalepljenim u obliku ogrlice oko izlizanog, čeličnog okovratnika šlema. Lice mu je bilo sasvim blizu njenog. Osećala je zadah njegovih trulih zuba.
<BR>&nbsp;&nbsp;&nbsp;&nbsp;&nbsp;"Kutije!" Sa usana mu poleteše kuglice pljuvačke, povinujući se elegantnim zakonima njutnovske fizike. "Kurvo! One su delo Božjih ruku!"
<BR>&nbsp;&nbsp;&nbsp;&nbsp;&nbsp;"Polako, Lade", reče drugi glas, "plašiš gospoju. Smir'te se, gospoja, znate, stari Lad retko dobiva goste. To ga mlogo uzruja, al' je u suštini bezazlen starkelja..." Okrenula je glavu i susrela spokojan pogled širokih, plavih očiju na veoma mladom licu. "Ja sam Džouns", reče on, "ja takođe živim ovde..."
<BR>&nbsp;&nbsp;&nbsp;&nbsp;&nbsp;Vigan Ladgejt zabaci glavu i zaurla, a taj zvuk divlje odjeknu između zidova od čelika i kamena.
<BR>&nbsp;&nbsp;&nbsp;&nbsp;&nbsp;"Uglavnom, vi'te", reče Džouns, dok se Marli vukla za njim duž čvorastog užeta zategnut niz hodnik koji se činio bez kraja, "dosta je miran. Sluša svoje glasove, znate. Razgovara sam sa sobom, il' možda sa tijem glasovima, ne znam, a ondak mu dođe i postane k'o sad..." Kad je zaćutao, još su se čuli slabi odjeci Ladgejtovih urlika. "Mož'te pomislit' da je to bez duše, što sam ga ostavio 'nako, al' tako je ponajbolje, zaista. Uskoro će se umorit'. Ogladnit'. Ondak dođe k meni. 'Oće svoje slatkiše, vi'te."
<BR>&nbsp;&nbsp;&nbsp;&nbsp;&nbsp;"Vi ste Australijanac?"
<BR>&nbsp;&nbsp;&nbsp;&nbsp;&nbsp;"Novi Melburn", reče on. "Il' sam bio, pre neg' sam se popeo uz bunar..."
<BR>&nbsp;&nbsp;&nbsp;&nbsp;&nbsp;"Smem li da vas pitam zašto ste ovde? Mislim, ovde u ovom, ovom... šta li je već."
<BR>&nbsp;&nbsp;&nbsp;&nbsp;&nbsp;Mladić se nasmeja. "Uglavnom ga nazivam Mesto. Lad za nj ima više imena, ali uglavnom Carstvo. Smatra da je naš'o Boga. Može bit' da je', ako to tako posmatrate. Kol'ko se ja tu razabirem, pre neg' se popeo uz bunar, bio je neka vrst kompjuterske varal'ce. Ne znam tačno kak' se naš'o ovde, samo znam da starom jarcu tu odgovara... A ja sam stig'o vamo bežeć', znate? Naš'o se u nevolji tamo dole, da ne kažem baš 'de, i izvuk'o guz'cu 'vamo. Završio ovde - to je dugačka, zasebna priča - i naš'o đavoljeg Ladgejta polumrtvog o' gladi. Im'o je taj pos'o, prodajuć' stvari koje bi mu naišle, i te kutije što i' tražite, ali bio je već premlogo otkačio za to. Njegovi kupci, dolaz'li su, tako, tri puta godišnje, al' on bi i' posl'o nazad. Tad sam pomislio, ovden se mogu dobro skriti, te sam mu uz'o pomagat'. I to vam je sve, valjda..."
<BR>&nbsp;&nbsp;&nbsp;&nbsp;&nbsp;"Možete li me odvesti do umetnika? Je li on ovde? Hitno je..."
<BR>&nbsp;&nbsp;&nbsp;&nbsp;&nbsp;"Povešću vas, brez brige. Al' ovo mesto nije nikad bilo sagrađeno za ljude, mislim da se po njem šeću, pa je to pomalo dug put... Mada ono neće nikud otić'. I ne mogu vam jemčit' da će vam načinit' kutiju. Stvarno radite za Vireka? Ono brezobrazno, bogato, matoro govno na teliški? Švaba, je li?"
<BR>&nbsp;&nbsp;&nbsp;&nbsp;&nbsp;"Radila sam", reče ona, "nekoliko dana. Što se tiče nacionalnosti, rekla bih da je Herr Virek jedini pripadnik nacije koja se zove Herr Virek..."
<BR>&nbsp;&nbsp;&nbsp;&nbsp;&nbsp;"S'vatam na šta mislite", reče Džouns veselo. "Svi su isti, ti bogati, matori zajebanti, čini mi se, iako je zabavnije nego gledat' jebenu zaibacu... Ne možete videt' neku zaibacu da skonča u krvi, zar ne? Uzmite starog Ešpula - bio mi zemljak - koj' je podig'o sve ovo; kažu da ga je zaklala rođena 'ćer, a sad je i ona ista k'o matori Lad, skriva se negde u porodičnom zamku. Vi'te, Mesto je nekad bilo deo toga."
<BR>&nbsp;&nbsp;&nbsp;&nbsp;&nbsp;"Rez... mislim moj pilot, takođe je rekla nešto slično. A i jedna moja prijateljica, u Parizu, nedavno je pominjala Tezje-Ešpulove... Klan se osipa?"
<BR>&nbsp;&nbsp;&nbsp;&nbsp;&nbsp;"Osipa? Gospode! Pre će bit' načisto nest'o. Razmislite: vi i ja sad puzamo kroz nji'ova bivša korporacijska jezgra podataka. Kupio i' neki preduzimač iz Pakistana; školjka je u redu, a u kolima ima podosta zlata, al' ga je skuplje pokupit' neg' neki računaju... I stvar otad visi ovden, sa matorim Ladom da joj pravi društvo, k'o i ono njemu. To jes', dok ja nisam stig'o. Može bit' da će jednog dana doć' ekipe iz Pakistana i početi rezat'... Čudno, ipak, kol'ko toga još radi, bar povremeno. Čuo sam da se priča, što me je i dovelo 'vamo, da su T-E izbrisali jezgra pre neg' su i' napustili..."
<BR>&nbsp;&nbsp;&nbsp;&nbsp;&nbsp;"Vi, dakle, mislite da su u ispravnom stanju?"
<BR>&nbsp;&nbsp;&nbsp;&nbsp;&nbsp;"Bogami, da. Otprilike kolk'o i Lad, ako se to može nazvat' ispravnim. Šta vi mislite, šta je taj vaš gra'telj kutija?"
<BR>&nbsp;&nbsp;&nbsp;&nbsp;&nbsp;"Šta znate o Maas Biolabsu?"
<BR>&nbsp;&nbsp;&nbsp;&nbsp;&nbsp;"Kakva mas'?"
<BR>&nbsp;&nbsp;&nbsp;&nbsp;&nbsp;"Maas. Oni što prave biočipove."
<BR>&nbsp;&nbsp;&nbsp;&nbsp;&nbsp;"A. Oni. Pa, to je sve što znam o njima..."
<BR>&nbsp;&nbsp;&nbsp;&nbsp;&nbsp;"Ladgejt ih pominje?"
<BR>&nbsp;&nbsp;&nbsp;&nbsp;&nbsp;"Može bit'. Ne mogu reć' da ga baš tol'ko slušam. Lad, taj vam jako mlogo priča..."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
