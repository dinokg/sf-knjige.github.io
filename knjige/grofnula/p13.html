<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. OBEMA RUKAMA
<P>&nbsp;&nbsp;&nbsp;&nbsp;&nbsp;"Možda ako biste mi još jednom ponovili", reče Bobi, punih usta pirinča i jaja. "Mislio sam da ste rekli da to nije nešto versko."
<BR>&nbsp;&nbsp;&nbsp;&nbsp;&nbsp;Bovoar skinu okvir naočara i uperi u njega jednu njihovu dršku. "Nisam to rekao. Samo sam rekao da nema potrebe da mozgaš o tome, bilo versko ili ne. To je jednostavno struktura. Daj da nas dvojica popričamo o nekim stvarima koje se događaju, inače nećemo imati izraz za njih, pojam..."
<BR>&nbsp;&nbsp;&nbsp;&nbsp;&nbsp;"Ali govorili ste o tim, kako-ono-beše, loama, kao da su..."
<BR>&nbsp;&nbsp;&nbsp;&nbsp;&nbsp;"Loa", popravi ga Bovoar, odloživši naočare na sto. Uzdahnuo je, iskopao jednu od kineskih cigareta iz Dva-na-danove paklice i zapalio je lobanjom od kalaja. "Množina je ista kao jednina." Duboko je udahnuo i izbacio dve struje dima iz raširenih nozdrva. "Kada kažeš vera, na šta tačno misliš?"
<BR>&nbsp;&nbsp;&nbsp;&nbsp;&nbsp;"Pa, recimo, sestra moje majke je naučnik, prava pravoslavka. A jedna žena, u našem hodniku, ona je katolikinja. Moja stara..." zastao je, a hrana mu je odjednom bila bez ukusa u ustima, "... ponekad lepi te holograme po mojoj sobi. Isusa ili Habarda ili neko slično sranje. Rek'o bi' da mislim na to."
<BR>&nbsp;&nbsp;&nbsp;&nbsp;&nbsp;"Vudu je drugačiji", reče Bovoar. "Ne bavi se zamislima spasenja i vaznesenja. Vudu je način da se nešto uradi. Kapiraš? U našem sistemu ima puno bogova, duhova. Jedna velika porodica, sa svim vrlinama i porocima. Postoji obredna tradicija skupnog prikazanja, razumeš? Vudu kaže: Bog postoji, naravno, Gran Met, ali On je suviše veliki, suviše nedokučiv da bi Ga zamajavao ako ti je guzica siromašna ili ako nemaš šta da povališ. Hajde, čoveče, valjda znaš to, to je ulična religija, rođena među neukima i ubogima pre milion godina. Vudu je kao ulica. Ako ti neki prašinar sasecka sestru, ne ideš da logoruješ Jakuzama na pragu, zar ne? Nema šeme. Ideš kod nekoga ko može da obavi stvar. Je l' tako il' nije?"
<BR>&nbsp;&nbsp;&nbsp;&nbsp;&nbsp;Bobi potvrdi, zamišljeno žvaćući. Još jedna derma i dve čaše ružice puno su mu pomogle, a veliki je odveo Dva-na-dana u šetnju između stabala i fluorescentnih slamki, ostavivši Bobija sa Bovoarom. Onda se pojavila Džeki, sva nešto vesela, sa velikom zdelom te klope od pirinča i jaja, koja uopšte nije bila loša, i kada ju je spustila na sto ispred njega, pritisnula mu je sisu o rame.
<BR>&nbsp;&nbsp;&nbsp;&nbsp;&nbsp;"Dakle", reče Bovoar, "nas zanima kako da postignemo neke stvari. Ako hoćeš, zanimaju nas sistemi. Tako je i sa tobom, ili bi bar voleo da je tako, inače ne bi bio kauboj i ne bi bi imao ono ime, tačno?" Ubacio je ostatak cigarete u musavu čašu do pola punu ružice. "Izgleda da se Dva-na-dan pripremao za opasan tulum, kada su počela da lete govna."
<BR>&nbsp;&nbsp;&nbsp;&nbsp;&nbsp;"Kakva govna?" upita Bobi, brišući usta nadlanicom.
<BR>&nbsp;&nbsp;&nbsp;&nbsp;&nbsp;"Ti", reče Bovoar, mršteći čelo. "Mada ti tu ništa nisi kriv. Koliko god Dva-na-dan želeo da ispadne tako."
<BR>&nbsp;&nbsp;&nbsp;&nbsp;&nbsp;"Stvarno? Izgleda mi prilično napeto. I otrovno."
<BR>&nbsp;&nbsp;&nbsp;&nbsp;&nbsp;"Tačno tako. Ubo si. Napeto. Bolje reći usrano od straha."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Pa, vidiš, stvari nisu baš onakve kakve izgledaju, sa Dva-na-danom. Mislim, jeste, on se zaista bavi tim sranjima po kojima ga znaš, protura vruć softver gedžama, pardon" - nacerio se - "dole u Baritaunu, ali njegovo glavno loženje, mislim prave ambicije, razumeš, leže u sasvim drugom smeru." Bovoar podiže jedan premazan kreker, osmotri ga sa vidljivim podozrenjem i baci ga preko stola, među drveće. "Njegov posao, razumeš, jeste da njuška okolo za par krupnih dvopištoljaca iz Gradova."
<BR>&nbsp;&nbsp;&nbsp;&nbsp;&nbsp;Bobi zbunjeno zatrese glavom.
<BR>&nbsp;&nbsp;&nbsp;&nbsp;&nbsp;"Tipova koji služe obema rukama."
<BR>&nbsp;&nbsp;&nbsp;&nbsp;&nbsp;"Tu si me izgubio."
<BR>&nbsp;&nbsp;&nbsp;&nbsp;&nbsp;"Reč je o profesionalnom sveštenstvu, da ga tako nazovem. Inače, samo zamisli par glavnih frajera - kauboja konzole, između ostalog - čiji je posao da obavljaju stvari za ljude. 'Služiti obema rukama' jeste izraz koji koristimo za njih i znači otprilike da rade na obe strane. Crno i belo, kapiraš?"
<BR>&nbsp;&nbsp;&nbsp;&nbsp;&nbsp;Bobi proguta, a onda odmahnu glavom.
<BR>&nbsp;&nbsp;&nbsp;&nbsp;&nbsp;"Čarobnjaci", reče Bovoar. "Nema veze. Opasni tipovi, velika lova, to je sve što treba da znaš. Dva-na-dan radi kao potrčko, posrednik odozdo, za te ljude. Ponekad nađe nešto što bi moglo da ih zanima, doturi im to, posle je dobar par usluga od njih. Moguće je da oni, kada se nakupi usluga koje mu duguju, doture nešto njemu. Malo drugačija ponuda, razumeš? Recimo da imaju nešto za šta misle da je moćno, ali ih plaši. Znaš, ta vrsta tipova teži izvesnom konzervativizmu. Ne znaš? Pa, saznaćeš."
<BR>&nbsp;&nbsp;&nbsp;&nbsp;&nbsp;Bobi klimnu glavom.
<BR>&nbsp;&nbsp;&nbsp;&nbsp;&nbsp;"Softver koji Dva-na-dan iznajmljuje ništa ne vredi. Mislim, on radi, ali nije nešto čime bi se zamajavao neko od teškaša. Gledao si puno filmova o kaubojima, je l' tako? E pa, roba koju prave za te stvari nije ništa naročito, u poređenju sa onim sranjima sa kojima se sreću pravi muvaroši. Posebno kada su u pitanju ledolomci. Teški ledolomci su čupava rabota, čak i za velike momke. Znaš zašto? Zato što je led, ali onaj pravi, tvrdi, od koga su zidovi oko svih glavnih skladišta podataka u matrici, uvek proizvod neke VI, veštačke inteligencije. Ništa drugo nije dovoljno brzo da satka dobar led i da ga neprestano menja i poboljšava. Pa kada se na crnom tržištu pojavi zaista moćan ledolomac, uvek je u igri nekoliko veoma rizičnih činilaca. Kao prvo, čiji je to proizvod? U devet desetina slučajeva dolazi od neke VI, a na njih neprestano paze, uglavnom Turingovi ljudi, da slučajno ne postanu prepametne. Tako za guzicom može da ti se nađe Turingova mašina, zato što negde neka VI hoće da poveća privatne prihode. Neke VI imaju državljanstvo, je l' tako? Druga stvar koje treba da se paziš jeste da ne naletiš na vojni ledolomac, što je takođe gadno sranje, ili na nešto što je možda išetalo iz ogranka za špijunažu neke zaibacu, a ni to ne bi valjalo da doživiš. Razumeš li ti nešto od ovih sranja koja ti govorim, Bobi?"
<BR>&nbsp;&nbsp;&nbsp;&nbsp;&nbsp;Bobi potvrdi. Osećao se kao da je ceo život čekao da čuje Bovoarovo objašnjenje sveta čije je postojanje dotad samo naslućivao.
<BR>&nbsp;&nbsp;&nbsp;&nbsp;&nbsp;"Ipak, ledolomac koji stvarno seče vredi mega, mislim beaucoup. Recimo da si Gospodin Budža na tržištu, i neko ti ponudi takvu stvar, nećeš mu tek tako reći da šeta. Dakle, kupiš. Kupiš, lepo i diskretno, ali ga ne ubaciš, još ne. Šta radiš s tim? Poneseš ga kući, daš da ga tvoj teh udesi da izgleda prosečno. Recimo, smestiš ga u ovakav format" - i lupnu po hrpi softvera ispred sebe - "a onda ga pošalješ svom potrčku, koji ti duguje par usluga, kao i obično..."
<BR>&nbsp;&nbsp;&nbsp;&nbsp;&nbsp;"Ček' malo", reče Bobi. "Mislim da mi se ne sviđa to što..."
<BR>&nbsp;&nbsp;&nbsp;&nbsp;&nbsp;"Dobro. To znači da postaješ pametan, ili bar pametniji. Zato što su upravo to uradili. Doneli su ga ovamo, tvom pajtosu dileru, gospodinu Dva-na-dan, i ispričali mu svoj problem. 'Lafe', rekli su, 'treba da proverimo ovo sranje, da napravimo probnu vožnju, ali nema šeme da to sami uradimo. Uzdamo se u tebe, dečko.' I, kad već stvari tako stoje, šta će Dva-na-dan da uradi s tim? Hoće li on da ga ubaci? Malo sutra. Napraviće isti zajeb koji su stariji dečaci napravili njemu, samo što neće ni reč reći tipu šta mu radi. A šta mu to radi? Izabere bazu na Srednjem zapadu koja je puna neoporezovanih programa i tabela za pranje novca za neku javnu kuću u Kanzas Sitiju, i svako ko nije pao s Marsa zna da je taj zverinjak do očiju duboko u ledu, crnom ledu, sa krajnje pogubnim povratnim programima. U Gradovima ili van njih nema kauboja koji bi se zezao s tom bazom; pre svega, zato što kipi od odbrane, drugo, zato što je roba unutra zanimljiva samo za Poresko, a oni su verovatno već na vlasnikovom platnom spisku."
<BR>&nbsp;&nbsp;&nbsp;&nbsp;&nbsp;"Hej", reče Bobi, "ako sam dobro shvatio..."
<BR>&nbsp;&nbsp;&nbsp;&nbsp;&nbsp;"Dovoljno sam jasan, belče! Odabrao je tu bazu, a onda je pregledao svoj spisak muvaroša, ambicioznih protuva preko iz Baritauna, čabronja dovoljno tupavih da upotrebe program koji prvi put vide protiv baze koju je im je pokazao neki zajebant poput Dva-na-dana i rekao im da je mačji kašalj. I koga bira? Bira nekog ko je nov u igri, ma šta, nekog ko ne zna ni gde on živi, nema čak ni njegov broj, i kaže, evo, čoveče, nosi ovo kući i namlati pare. Ako doneseš nešto dobro, ja ću ti ga proturiti!" Bovoarove oči bile su široko otvorene; nije se smešio. "Podseća li te ovo na nekoga koga znaš, čoveče, ili si od onih koji ne vise sa gubitnicima?"
<BR>&nbsp;&nbsp;&nbsp;&nbsp;&nbsp;"Hoćeš da kažeš da je znao da sam čabrir'o ako se uključim u tu bazu?"
<BR>&nbsp;&nbsp;&nbsp;&nbsp;&nbsp;"Ne, Bobi, ali je znao za mogućnost da paket bude neispravan. Hteo je pre svega da vidi šta će biti kad ga probaš. Ni to nije morao sam, već je uposlio dva kauboja. Stvar je mogla da se završi na nekoliko načina. Da je taj ledolomac obavio posao s crnim ledom, ti bi ušao, našao gomilu brojeva koji ti znače đoku, pa bi izišao, možda čak ne ostavivši traga. Tada bi se vratio do Liona i rekao Dva-na-danu da ti je pokazao pogrešnu bazu. Oh, on bi se toliko izvinjavao, a ti bi dobio novu metu i novi ledolomac, dok bi on odneo onaj prvi u Gradove i izvestio da mu izgleda u redu. U međuvremenu bi jednim okom pazio na tebe, tek da vidi da li ti je dobro i da se osigura da niko nije dolazio po ledolomac koji si koristio. Drugo što je moglo da se dogodi, što se gotovo i dogodilo, bilo je to da kod ledolomca nešto ne bude kako treba i da te sprži led. Tada bi jedan od kauboja morao da upadne u stan tvoje mame i pokupi softver pre nego što nađu tvoj leš."
<BR>&nbsp;&nbsp;&nbsp;&nbsp;&nbsp;"Ne znam, Bovoare, to je jebeno teško..."
<BR>&nbsp;&nbsp;&nbsp;&nbsp;&nbsp;"Teško, moje dupe. Život je težak. Mislim, govorimo o bizu, znaš?" Bovoar ga je posmatrao sa izvesnom strogošću, preko okvira koji mu je skliznuo na vrh tankog nosa. Imao je svetliju put od Dva-na-dana ili velikog, boje kafe sa sasvim malo krema, visoko i glatko čelo ispod kratko podšišanih kovrdžica. Izgledao je mršavo ispod sive odore od ajkuline kože, i Bobi u njemu nije video ništa preteće. "Ali naš problem, razlog zbog koga smo ovde, zbog koga si ti ovde, jeste da utvrdimo šta se dogodilo. A to je nešto sasvim drugo."
<BR>&nbsp;&nbsp;&nbsp;&nbsp;&nbsp;"Ali misliš da mi je namestio, Dva-na-dan mi je namestio da poginem?" Bobi je još bio u kolicima iz porodilišta Sveta Marija, iako više nije osećao da su mu potrebna. "I da je u dubokim govnima sa onim tipovima, teškašima iz Gradova?"
<BR>&nbsp;&nbsp;&nbsp;&nbsp;&nbsp;"Sad ti je jasno."
<BR>&nbsp;&nbsp;&nbsp;&nbsp;&nbsp;"I da se zato onako ponaša, k'o da ga boli dupe, ili k'o da me mrzi k'o psa, je li? I da se usr'o od straha?"
<BR>&nbsp;&nbsp;&nbsp;&nbsp;&nbsp;Bovoar klimnu glavom.
<BR>&nbsp;&nbsp;&nbsp;&nbsp;&nbsp;"Pa da", reče Bobi, jer mu je odjednom sinulo zbog čega Dva-na-dan toliko pizdi i zašto se utrtio, "to je zato što su me zaskočili oni jebeni Polutani, dole na Velikom Igralištu, i digli mi dek! A njihov softver je ostao u njemu!" Nagnuo se napred, uzbuđen što je sklopio celu sliku. "A oni tipovi će ga ubiti ili tako nešto, ako im ga ne vrati?"
<BR>&nbsp;&nbsp;&nbsp;&nbsp;&nbsp;"Vidim da gutaš filmove", reče Bovoar, "ali to je otprilike to, nema šta."
<BR>&nbsp;&nbsp;&nbsp;&nbsp;&nbsp;"Tako je", reče Bobi, zavali se u kolica i podiže bose noge na ivicu stola. "Dobro, Bovoare, ko su oni tipovi? Kako-ono-beše, dvopištoljci? Čarobnjaci, kažeš? Koji mu moj to znači?"
<BR>&nbsp;&nbsp;&nbsp;&nbsp;&nbsp;"Pa, Bobi", reče Bovoar, "ja sam jedan, a onaj veliki - možeš ga zvati Lukas - jeste drugi."
<BR>
<BR>&nbsp;&nbsp;&nbsp;&nbsp;&nbsp;"Verovatno si već viđao ovu stvar", reče Bovoar, kada je čovek za koga je rekao da se zove Lukas spustio projekcionu kadu na sto, pošto je pažljivo oslobodio prostor.
<BR>&nbsp;&nbsp;&nbsp;&nbsp;&nbsp;"U školi", reče Bobi.
<BR>&nbsp;&nbsp;&nbsp;&nbsp;&nbsp;"Ti ideš u školu, čoveče?" obrecnu se Dva-na-dan. "Pa što nisi tamo ostao, jebote?" Otkako se vratio sa Lukasom, pušio je jednu za drugom i, činilo se, bio u gorem stanju nego maločas.
<BR>&nbsp;&nbsp;&nbsp;&nbsp;&nbsp;"Začepi, Dva-na-dan", reče Bovoar. "Ne bi ti škodilo malo obrazovanja."
<BR>&nbsp;&nbsp;&nbsp;&nbsp;&nbsp;"Učili su nas da se snalazimo u matrici, da pozovemo podatke za štampanje iz biblioteke i tome slično."
<BR>&nbsp;&nbsp;&nbsp;&nbsp;&nbsp;"Pa, kad je tako", reče Lukas, uspravivši se i brišući nepostojeću prašinu sa ogromnog, ružičastog dlana, "jesi li ikada probao to da uradiš, da pozoveš knjige za štampanje?" Bio je skinuo besprekorni crni sako; preko blistavo bele košulje nosio je tanke kestenjaste naramenice i olabavio je jednostavnu, crnu kravatu.
<BR>&nbsp;&nbsp;&nbsp;&nbsp;&nbsp;"Ne umem baš najbolje da čitam", reče Bobi. "Mislim, umem, ali to traje. Ali da, jesam. Razgledao sam neke stvarno stare knjige u matrici i još ponešto."
<BR>&nbsp;&nbsp;&nbsp;&nbsp;&nbsp;"Znači, pogodio sam", reče Lukas, uključivši neki mali dek u konzolu na osnovi kade. "Grof Nula. Povratak na nulto stanje. Stari programerski izraz." Dodao je dek Bovoaru, a ovaj poče da ukucava naredbe.
<BR>&nbsp;&nbsp;&nbsp;&nbsp;&nbsp;U kadi se pojaviše složeni geometrijski oblici, poređani po gotovo nevidljivim poljima trodimenzione mreže. Bobi shvati da Bovoar ucrtava koordinate Baritauna. "Recimo da si ti ova plava piramida, Bobi. Ova ovde." U samoj sredini kade poče da pulsira plava piramida. "Sada ćemo ti pokazati šta su videli Dva-na-danovi kauboji, oni što su te posmatrali. Od ovog trenutka gledaćeš snimak." Iz piramide izbi isprekidana linija plave svetlosti, prateći liniju mreže. Bobi vide sebe u majčinoj sobi, sa Ono-Sendaijem na krilu, iza navučenih zavesa. Prsti su mu igrali po tastaturi.
<BR>&nbsp;&nbsp;&nbsp;&nbsp;&nbsp;"Ledolomac je pošao", reče Bovoar. Linija plavih tačaka stiže do zida kade. Bovoar dodirnu dek, i koordinate se promeniše. Novi raspored geometrijskih oblika zameni prvi. Bobi prepozna grozd narandžastih pravougaonika na mreži. "To je to", reče.
<BR>&nbsp;&nbsp;&nbsp;&nbsp;&nbsp;"Vidi se da tu nešto nije u redu", reče Lukas. "To je njihov led i već je spreman za tebe. Pregazio te je pre nego što si ga dodirnuo."
<BR>&nbsp;&nbsp;&nbsp;&nbsp;&nbsp;Kada je linija plavih tačaka dosegnula nemirnu narandžastu ravan, okruži je prozirna narandžasta cev nešto većeg prečnika. Cev poče da se izdužuje, napredujući duž linije, sve dok nije stigla do zida kade...
<BR>&nbsp;&nbsp;&nbsp;&nbsp;&nbsp;"Za to vreme", reče Bovoar, "kod kuće u Baritaunu..." Ponovo je dodirnuo dek, i sada je Bobijeva plava piramida bila u sredini. Bobi je posmatrao kako se iz zida kade pojavljuje narandžasta cev, i dalje prateći plavu liniju, i bez zastoja priđe piramidi. "U ovoj tački trebalo je da počneš ozbiljno da se baviš umiranjem, kauboju." Cev stiže do piramide; podigoše se trouglaste narandžaste ravni, ograđujući je. Bovoar zaledi sliku.
<BR>&nbsp;&nbsp;&nbsp;&nbsp;&nbsp;"Sad", reče Lukas, "kada je Dva-na-dan unajmio pomoć, tačnije dvojicu tvrdih i iskusnih jahača konzole, i kada su ovi videli ono što ćeš sada da vidiš, čoveče, zaključili su da je njihov dek viđen za onaj veliki otpad na nebu. Kao profesionalci, imali su rezervni dek. Kada su ga uključili, ugledali su istu stvar. Bio je to trenutak kada su odlučili da pozovu svog poslodavca, gospodina Dva-na-dan, koji je, kao što vidimo po ovom svinjcu, spremao gozbu u svoju čast..."
<BR>&nbsp;&nbsp;&nbsp;&nbsp;&nbsp;"Čoveče", reče Dva-na-dan, glasom piskavim od histerije, "rekao sam ti. Imao sam ovde neke mušterije koje je trebalo zabaviti. Platio sam onim momcima da posmatraju, posmatrali su, pozvali me, ja sam pozvao vas. Šta vi sad 'oćete?"
<BR>&nbsp;&nbsp;&nbsp;&nbsp;&nbsp;"Ono što je naše", reče Bovoar blago. "Sad gledaj ovo, pažljivo. Ovaj jebač majke je prava natprirodna pojava, nema šta..." Ponovo je dodirnuo dek, puštajući snimak.
<BR>&nbsp;&nbsp;&nbsp;&nbsp;&nbsp;Na dnu kade procvaše tečni cvetovi mlečne beline; nagnuvši se napred, Bobi vide da se sastoje od hiljada sićušnih kugli ili mehurova, a oni se tada savršeno poređaše na kubičnoj mreži i stopiše se u asimetrični oblik proširenog vrha, stvar nalik na pravolinijsku pečurku. Fasete su joj bile bele, potpuno čiste. Slika u tanku nije bila veća od Bobijeve otvorene šake, ali bi svakom ko bi se uključio u dek izgledala ogromna. Stvar razmota par rogova; ovi se izdužiše, poviše, postadoše štipaljka koja se pružala da zahvati piramidu. Gledao je kako vrhovi glatko prolaze kroz treperave narandžaste ravni neprijateljskog leda.
<BR>&nbsp;&nbsp;&nbsp;&nbsp;&nbsp;"Rekla je, 'Šta to radiš?'" začu sebe kako govori. "Onda me je pitala zašto to rade kada me to ubija..."
<BR>&nbsp;&nbsp;&nbsp;&nbsp;&nbsp;"A", reče Bovoar, tiho, "to je već nešto."
<BR>
<BR>&nbsp;&nbsp;&nbsp;&nbsp;&nbsp;Nije znao kuda idu, ali mu je bilo drago da napusti ona kolica. Bovoar se sagnu da izbegne iskošenu svetiljku koja se ljuljala na dva spiralna kabla; Bobi pođe za njim, gotovo se okliznuvši u lokvi zelenkaste vode. Dalje od Dva-na-danove čistine za sedenje, vazduh je postajao zagušljiviji. Osećao se miris vlage i bujanja kao u stakleniku. "Znači, tako je to bilo", reče Bovoar. "Dva-na-dan je poslao neke prijatelje do Kovina Konkurs Kourtsa, ali ti nisi bio tamo. Kao ni tvoj dek."
<BR>&nbsp;&nbsp;&nbsp;&nbsp;&nbsp;"Pa", reče Bobi, "onda to možda i nije njegova greška. Hoću da kažem, da nisam zbrisao od Liona - a tražio sam Dva-na-dana i način da se nekako popnem ovamo - on bi našao mene, zar ne?" Bovoar stade da se nadivi ocvalom stablu konoplje, pruživši tanki, smeđi prst da dodirne blede, bezbojne cvetove.
<BR>&nbsp;&nbsp;&nbsp;&nbsp;&nbsp;"Tačno", reče, "ali ovo su poslovne stvari. Trebalo je da odredi nekoga da pazi na tvoj stan dok si u matrici, da ni ti ni softver ne pođete u neku neplaniranu šetnju."
<BR>&nbsp;&nbsp;&nbsp;&nbsp;&nbsp;"Pa, poslao je Riu i Džeki kod Liona, znam jer sam ih vid'o tamo." Bobi uvuče ruku kroz okovratnik pidžame i počeša zatvorenu ranu preko grudi i stomaka. Onda se seti stonoge koju je Paj upotrebio umesto hirurškog konca i brzo povuče ruku. Svrbelo ga je, osećao je ravnu liniju svraba, ali nije hteo da dira tu stvar.
<BR>&nbsp;&nbsp;&nbsp;&nbsp;&nbsp;"Nije, Džeki i Ria su naše. Džeki je mambo, sveštenica, ždrebica Dambale."
<BR>&nbsp;&nbsp;&nbsp;&nbsp;&nbsp;Bovoar pođe dalje, kroz zamršenu šumu hidroponika, krećući se nekom stazom ili putanjom za koju je Bobi pretpostavljao da je utvrđena, iako nije izgledalo da idu u nekom određenom pravcu. Neki od krupnijih grmova imali su korenje u bokastim zelenim plastičnim kesama za smeće, punim mrkog humusa. Mnoge su bile pocepane, a bledo korenje tražilo je sveže materije u senkama između visećih svetiljki, gde su se vreme i dugotrajno opadanje lišća urotili da stvore tanku podlogu. Bobi je nosio crne najlonske sandale koje mu je našla Džeki, ali mu se između nožnih prstiju već nakupila zemlja. "Ždrebica?" upita Bovoara, oprezno se provlačeći pored bodljikave biljke nalik na izvrnutu palmu.
<BR>&nbsp;&nbsp;&nbsp;&nbsp;&nbsp;"Dambala je njen jahač. Dambala Vedo, zmija. Kad je ne jaše on, služi Aidi Vedo, njegovoj ženi."
<BR>&nbsp;&nbsp;&nbsp;&nbsp;&nbsp;Bobi odustade od daljih pitanja. Pokuša da promeni temu: "Otkud Dva-na-danu ovol'ka gajba? Čemu služi ovo drveće i ostalo?" Video je da su ga Džeki i Ria dogurale kroz vrata, u kolicima iz Svete Marije, ali od tada nije video nijedan zid. Znao je da toranj pokriva x hektara, i da je sasvim moguće da Dva-na-dan ima prostran stan, ali nije ličilo na sitnog dilera, pa čak ni na nekog većeg, da može sebi da priušti tako veliki prostor. Niko nije mogao da priušti sebi tako veliki prostor, i ko bi uopšte izabrao da živi u vlažnoj bašti hidroponika?
<BR>&nbsp;&nbsp;&nbsp;&nbsp;&nbsp;Dejstvo poslednje derme je prestajalo, i počinjala su da ga bole leđa i grudi.
<BR>&nbsp;&nbsp;&nbsp;&nbsp;&nbsp;"Stabla fikusa i mapua... Ceo ovaj nivo Projekata jeste lieu saint, sveto mesto." Bovoar potapša Bobija po ramenu i pokaza iskrivljene, dvobojne žice koje su visile sa grana obližnjeg stabla. "Svako stablo posvećeno je određenom loa. Ovo je Uguovo. Ugu Feraj, bog rata. Ovde rastu mnoge stvari, trave potrebne travarima, neke tek tako, iz zabave. Ali ovo nije Dva-na-danovo mesto, već zajedničko."
<BR>&nbsp;&nbsp;&nbsp;&nbsp;&nbsp;"Misliš, Projekti su skroz u ovom fazonu? Svi upražnjavaju vudu, i to?" Bilo je to gore od Maršinih najmračnijih fantazija.
<BR>&nbsp;&nbsp;&nbsp;&nbsp;&nbsp;"Ne, čoveče." Bovoar se nasmeja. "Gore na krovu postoji mošeja, a tu je i nekoliko hiljada baptista, raštrkanih okolo, pa nešto onih iz Naučne Crkve... Kao i svuda. Ipak" - nacerio se - "mi smo oni koji obavljaju pos'o... Ali to kako je nastao ovaj nivo, stara je priča. Ljudi koji su projektovali ova mesta, pre nekih osamdeset ili sto godina, zamislili su da ih načine što više samodovoljnim. Da uzgajaju svoju hranu, da se greju, proizvode energiju, i šta još ne. Ovo ovde, kad bušiš dovoljno duboko, leži na bogatim izvorima geotermalne vode. Dole je stvarno vruće, ali ne dovoljno vruće da se pokreću mašine, tako da ne mogu da prave energiju. Da bi doskočili problemu, postavili su oko stotinu Darijeovih rotora gore na krov, onih što ih zovu mikserima. Napravili su farmu vetrenjača, znaš? Danas najveći broj vati dobijaju od Uprave za fisiju, k'o i svi ostali. Ali ovu geotermalnu vodu pumpaju do razmenjivača toplote. Suviše je slana za piće, tako da u razmenjivaču greje standardnu pitku vodu iz Džersija, za koju ionako većina ljudi misli da ne valja..."
<BR>&nbsp;&nbsp;&nbsp;&nbsp;&nbsp;Konačno su ugledali neku vrstu zida. Bobi se osvrnu. Plitke lokve na blatnjavom betonskom podu odražavale su grane patuljastog drveća, čije se bledo korenje spuštalo do improvizovanih tankova sa hidroponskom tečnošću.
<BR>&nbsp;&nbsp;&nbsp;&nbsp;&nbsp;"Zatim je pumpaju u rezervoare sa račićima, gde gaje svu silu račića. Račići brzo rastu u toploj vodi. Onda je pumpaju kroz cevi u betonu, ovamo gore, radi grejanja. To je namena ovog mesta, uzgajanje nevena, zelene salate, takvih stvari. Odavde je ispumpavaju u rezervoare sa somovima, a alge jedu račja govna. Somovi jedu alge, pa iznova sve u krug. Bar je tako zamišljeno. Moguće je da niko nije računao da će neko otići na krov i pobacati one Darijeve rotore da raskrči prostor za mošeju, kao i na mnogo drugih promena. Eto kako je ovaj prostor ostao nama. Ali zato u Projektima još možeš da dobiješ prokleto dobre račiće... i somovinu."
<BR>&nbsp;&nbsp;&nbsp;&nbsp;&nbsp;Stigoše do zida. Bio je od stakla, sav orošen kondenzacijom. Nekoliko centimetara iza nalazio se drugi zid, od nečega što je podsećalo na zarđalu čeličnu ploču. Bovoar izvuče ključ iz nekog džepa na odori od ajkuline kože i gurnu ga u otvor na goloj gredi od legure koja je razdvajala dva široka okna. Negde u blizini pokrenu se motor; prostrani čelični zastor se podiže uz trzaj i otkri vidik koji je Bobi često zamišljao.
<BR>&nbsp;&nbsp;&nbsp;&nbsp;&nbsp;Mora da su bili blizu krova, na samom vrhu Projekata, jer se Veliko Igralište pretvorilo u nešto što je mogao da pokrije sa dva dlana. Stanovi Baritauna izgledali su kao sivo-bele gljive koje su se širile prema obzorju. Bilo se gotovo smračilo, i iza poslednjih redova stambenih konstrukcija nazirao se ružičasti odsjaj.
<BR>&nbsp;&nbsp;&nbsp;&nbsp;&nbsp;"Ono su Gradovi, zar ne? Ono ružičasto svetlo?"
<BR>&nbsp;&nbsp;&nbsp;&nbsp;&nbsp;"Tako je, ali što im bliže prilaziš, manje su privlačni. Voleo bi da odeš tamo, Bobi? Grof Nula je spreman za Gradove?"
<BR>&nbsp;&nbsp;&nbsp;&nbsp;&nbsp;"Oh, da", reče Bobi, naslonivši dlanove na oznojeno staklo, "nemaš pojma koliko..." Dejstvo derme sada je potpuno prestalo, a leđa i grudi su ga pakleno boleli.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
