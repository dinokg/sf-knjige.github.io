<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. MARLI
<P>&nbsp;&nbsp;&nbsp;&nbsp;&nbsp;Za razgovor je obukla najbolje što je imala, ali je u Briselu padala kiša, a ona nije imala novac za taksi. Morala je da pešači od stanice Eurotransa.
<BR>&nbsp;&nbsp;&nbsp;&nbsp;&nbsp;Njena ruka, u džepu najbolje jakne koju je imala - model Seli Stenli, ali nošena već godinu dana - bila je beli čvor oko zgužvanog telefaksa. Više joj nije bio potreban, pošto je zapamtila adresu, ali joj se činilo da ne može da ga ispusti, kao što nije mogla ni da prekine trans koji ju je sada držao tu, zagledanu u izlog skupe prodavnice muške odeće, preletajući pogledom sa pastelnih flanelskih košulja na odraz sopstvenih tamnih očiju.
<BR>&nbsp;&nbsp;&nbsp;&nbsp;&nbsp;Bila je sigurna da su već te oči dovoljne da izgubi posao. Za to joj nije bila potrebna pokisla kosa; žalila je što nije dopustila Andrei da joj je skrati. Oči su odavale bol i pasivnost koje je svako mogao da pročita, pa će uskoro tako biti i sa Herr Jozefom Virekom, najmanje verovatnim od mogućih poslodavaca.
<BR>&nbsp;&nbsp;&nbsp;&nbsp;&nbsp;Kada je telefaks bio uručen, tvrdoglavo ga je smatrala za nečiju neslanu šalu, još jedan besposleni poziv. Zahvaljujući medijima, takvih joj je bilo preko glave, toliko da je Andrea naručila poseban program za telefon u stanu. Program je isključivao sve pozive sa brojeva koji nisu bili uneseni u stalni imenik. Andrea ju je ubeđivala da je baš to bio razlog za telefaks. Kako inače neko da dopre do nje?
<BR>&nbsp;&nbsp;&nbsp;&nbsp;&nbsp;Ali Marli je vrtela glavom i još se više skupljala u Andreinom starom, frotirskom ogrtaču. Zašto bi Virek, neizmerno bogat čovek, kolekcionar i pokrovitelj, poželeo da zaposli prokaženu bivšu upravnicu male galerije u Parizu?
<BR>&nbsp;&nbsp;&nbsp;&nbsp;&nbsp;Tu je bio red na Andreu da vrti glavom, nezadovoljna novom, osramoćenom Marli Kruškovom, koja je sada provodila čitave dane u stanu. Često se ne bi ni potrudila da se obuče. Pokušaj prodaje onog jednog falsifikata u Parizu, rekla je, teško da je bio senzacija, kako je to Marli zamišljala. Da štampa nije bila željna da prikaže onog odurnog Gnasa kao budalu što svakako i jeste, cela stvar teško da bi uopšte dospela u vesti. Gnas je bio dovoljno bogat i nepopularan da se od toga napravi skandal za potrebe vikenda. Andrea se nasmešila. "Da si manje privlačna, privukla bi mnogo manje pažnje."
<BR>&nbsp;&nbsp;&nbsp;&nbsp;&nbsp;Marli je vrtela glavom.
<BR>&nbsp;&nbsp;&nbsp;&nbsp;&nbsp;"A falsifikat je bio Alenovo delo. Ti su tu bila nedužna. Zar si to zaboravila?"
<BR>&nbsp;&nbsp;&nbsp;&nbsp;&nbsp;Marli je otišla u kupatilo, bez odgovora, i dalje šćućurena u iznošenom ogrtaču.
<BR>&nbsp;&nbsp;&nbsp;&nbsp;&nbsp;Ispod prijateljičine želje da je uteši, da joj pomogne, Marli je već osećala nestrpljenje osobe primorane da deli neveliki prostor sa nesrećnim gostom, koji uz to ništa ne plaća.
<BR>&nbsp;&nbsp;&nbsp;&nbsp;&nbsp;Andrea je morala da joj pozajmi i za put Eurotransom.
<BR>&nbsp;&nbsp;&nbsp;&nbsp;&nbsp;Sa svesnim, bolnim naporom volje uspela je da raskine misaoni krug i da se stopi sa gustim ali neužurbanim tokom ozbiljnih Belgijanaca u kupovini.
<BR>&nbsp;&nbsp;&nbsp;&nbsp;&nbsp;Devojka u jarkim hulahopkama i prevelikoj postavljenoj jakni svoga momka očešala ju je u prolazu, očešljana i nasmejana. Na sledećoj raskrsnici, Marli je opazila reklamu za modnu liniju koja joj se dopadala u studentskim danima. Odeća je izgledala zaprepašćujuće novo.
<BR>&nbsp;&nbsp;&nbsp;&nbsp;&nbsp;U skrovištu njene pobelele šake, telefaks.
<BR>&nbsp;&nbsp;&nbsp;&nbsp;&nbsp;Galerija Dipre, Ri-o-Ber 14, Brisel.
<BR>&nbsp;&nbsp;&nbsp;&nbsp;&nbsp;Jozef Virek.
<BR>
<BR>&nbsp;&nbsp;&nbsp;&nbsp;&nbsp;Devojka na recepciji u hladovitom, sivom predvorju galerije Dipre kao da je izrasla na tom mestu, lepa i verovatno otrovna biljka, ukorenjena iza ploče izglačanog mermera sa ugrađenom svetlucavom tastaturom. Kada je Marli prišla, odmerila ju je blistavim očima. Marli zamisli škljocanje i zujanje blendi, koje su prenele sliku njene neugledne pojave u nepoznate dubine Virekovog carstva.
<BR>&nbsp;&nbsp;&nbsp;&nbsp;&nbsp;"Marli Kruškova", reče, odupirući se porivu da pokaže grudvu telefaksa, da je ponizno poravna na hladnom, glatkom mermeru. "Po pozivu Herr Vireka."
<BR>&nbsp;&nbsp;&nbsp;&nbsp;&nbsp;"Fraulein Kruškova", reče devojka, "Herr Virek nije mogao da se pojavi danas u Briselu."
<BR>&nbsp;&nbsp;&nbsp;&nbsp;&nbsp;Marli je zurila u savršene usne, istovremeno svesna bola koji su joj zadale te reči i bolnog zadovoljstva koje je naučila da pronalazi u razočaranju. "Shvatam."
<BR>&nbsp;&nbsp;&nbsp;&nbsp;&nbsp;"Međutim, odlučio je da obavi razgovor preko čulne veze. Molim vas, uđite na treća vrata sa desne strane..."
<BR>
<BR>&nbsp;&nbsp;&nbsp;&nbsp;&nbsp;Soba je bila prazna i bela. Na dva zida visile su neuramljene ploče koje kao da su bile od kartona poprskanog kišom, višestruko izbodenog raznim oruđima. Katatonenkunst. Konzervativno. Vrsta rada kakvu su kupovali posrednici upravnih odbora holandskih komercijalnih banaka.
<BR>&nbsp;&nbsp;&nbsp;&nbsp;&nbsp;Sela je na nisku klupu postavljenu kožom i konačno dozvolila prstima da puste telefaks. Bila je sama, ali je pretpostavljala da je na neki način posmatraju.
<BR>&nbsp;&nbsp;&nbsp;&nbsp;&nbsp;"Fraulein Kruškova", na vratima nasuprot onima na koja je ušla stajao je mlad muškarac u tamnozelenom mantilu tehničara. "Sada ćete, molim vas, izići na ova vrata. Budite ljubazni da polako pritisne kvaku, i čvrsto, na način koji omogućava maksimalni dodir sa dlanom. Pazite kad ulazite. Možda će doći do minimalnog nesnalaženja u prostoru."
<BR>&nbsp;&nbsp;&nbsp;&nbsp;&nbsp;Trepnula je. "Kako, molim...?"
<BR>&nbsp;&nbsp;&nbsp;&nbsp;&nbsp;"Čulna veza", reče on i povuče se, zatvarajući vrata za sobom.
<BR>&nbsp;&nbsp;&nbsp;&nbsp;&nbsp;Ustala je, pokušala da poravna mokre peševe jakne, dodirnula kosu i odmah se predomislila, duboko udahnula i prišla vratima. Devojčine reči pripremile su je za jedinu vezu koju je poznavala, signal simstima preko Bel Evrope. Pretpostavila je da će nositi šlem načičkan dermatrodama, da će Virek koristiti pasivnog posmatrača kao živu kameru.
<BR>&nbsp;&nbsp;&nbsp;&nbsp;&nbsp;Ali Virekovo bogatstvo uveliko je prevazilazilo sve što je mogla da zamisli.
<BR>&nbsp;&nbsp;&nbsp;&nbsp;&nbsp;Kada su joj se prsti sklopili oko hladnog mesinga kvake, ova kao da se uzvrpoljila, poprimivši osećaj i toplotu kože u prvoj sekundi dodira.
<BR>&nbsp;&nbsp;&nbsp;&nbsp;&nbsp;Zatim se ponovo pretvorila u metal, ovaj put zeleno obojeno gvožđe, pružajući se naniže u daljinu duž linije perspektive, stara ograda za koju se prepadnuta držala.
<BR>&nbsp;&nbsp;&nbsp;&nbsp;&nbsp;Na lice joj pade nekoliko kišnih kapi.
<BR>&nbsp;&nbsp;&nbsp;&nbsp;&nbsp;Miris kiše i vlažne zemlje.
<BR>&nbsp;&nbsp;&nbsp;&nbsp;&nbsp;Zbrka sitnih pojedinosti iz njenog sećanja na pijani izlet sa umetničkom školom, koje je ratovalo za prevlast sa savršenstvom Virekove opsene.
<BR>&nbsp;&nbsp;&nbsp;&nbsp;&nbsp;Ispod nje se prostirala dobro poznata panorama Barselone, sa čudnim tornjevima crkve Sagrada Familia u velu dima. Uhvatila se i drugom rukom za ogradu, boreći se sa vrtoglavicom. Poznaje ovo mesto. Nalazi se u Huel Parku, razbarušenom vilinskom carstvu Antonija Gaudija, na golom brežuljku iza samog središta grada. Sa njene leve strane, džinovski gušter od šašavo skalupljene keramike bio je zamrznut usred spuštanja niz tobogan od grubog kamena. Vodoskok njegovog keza navodnjavao je leju cveća umornog izgleda.
<BR>&nbsp;&nbsp;&nbsp;&nbsp;&nbsp;"Ne možeš da se snađeš. Oprosti mi."
<BR>&nbsp;&nbsp;&nbsp;&nbsp;&nbsp;Na jednoj od zmijolikih klupa u parku ispod nje sedeo je Jozef Virek, pogrbljenih, širokih ramena u mekom kaputu. To lice joj se celog života činilo maglovito poznato. Sada se zbog nečega setila fotografije Vireka sa engleskim kraljem. Nasmešio joj se. Glava mu je bila velika i lepo oblikovana ispod oštre četke tamnosive kose. Nozdrve su mu bile neprestano raširene, kao da udiše nevidljive vetrove umetnosti i trgovine. Oči, veoma krupne iza okruglih naočara bez rama koje su bile njegov zaštitni znak, bile su bledoplave i neobično blage.
<BR>&nbsp;&nbsp;&nbsp;&nbsp;&nbsp;"Molim te." Potapšao je uskim dlanom mozaik klupe od krhotina grnčarije. "Moraš mi oprostiti što se oslanjam na tehnologiju. Već više od decenije moje telo obitava u tanku. U nekom groznom industrijskom predgrađu Stokholma. Ili možda u paklu. Ja nisam zdrav čovek, Marli. Sedi pored mene."
<BR>&nbsp;&nbsp;&nbsp;&nbsp;&nbsp;Duboko udahnuvši, sišla je niz kameno stepenište i prešla preko ploča. "Herr Virek", reče, "bila sam na vašem predavanju u Minhenu, pre dve godine. Kritika Feslera i njegovog autistiches Theater-a. Tada ste izgledali sasvim dobro..."
<BR>&nbsp;&nbsp;&nbsp;&nbsp;&nbsp;"Fesler?" Virekovo preplanulo čelo se nabora. "Videla si dvojnika. Možda hologram. Mnogo toga se pripisuje mom imenu, Marli. Delovi mog bogatstva postali su u izvesnoj meri samostalni; ponekad čak ratuju međusobno. Pobune u poreskim sferama. Međutim, iz razloga koji su suviše složeni da bi bili samo okultne prirode, istina o mojoj bolesti nikada nije objavljena."
<BR>&nbsp;&nbsp;&nbsp;&nbsp;&nbsp;Sela je pored njega i zagledala se u prljavi pločnik između oguljenih vrhova svojih crnih pariskih čizama. Ugledala je komad bledog šljunka, zarđalu spajalicu, mali, prašnjavi leš pčele ili ose. "Neverovatno koliko je podrobno..."
<BR>&nbsp;&nbsp;&nbsp;&nbsp;&nbsp;"Jeste", reče on. "Novi Maasovi biočipovi. Trebalo bi da znaš", nastavio je, "da je ono što znam o tvom privatnom životu gotovo jednako podrobno. A o ponečemu i više nego što sama znaš."
<BR>&nbsp;&nbsp;&nbsp;&nbsp;&nbsp;"Stvarno?" Otkrila je da joj je najlakše da se usredsredi na grad, birajući mesta koja je pamtila iz nekoliko studijskih poseta. Ovde, samo ovde, mogli su se naći Ramblasi, papagaji i cveće, krčme u kojima se služi crno pivo i lignje.
<BR>&nbsp;&nbsp;&nbsp;&nbsp;&nbsp;"Da. Znam da te je tvoj ljubavnik ubedio da si pronašla izgubljeni Kornelov original..."
<BR>&nbsp;&nbsp;&nbsp;&nbsp;&nbsp;Marli sklopi oči.
<BR>&nbsp;&nbsp;&nbsp;&nbsp;&nbsp;"Načinio je falsifikat, unajmivši za to dva nadarena studenta umetnosti i uvaženog istoričara koji se nalazio u izvesnim ličnim nedaćama... Isplatio ih je novcem koji je potkradao od tvoje galerije, što si svakako već pogodila. Ti plačeš..."
<BR>&nbsp;&nbsp;&nbsp;&nbsp;&nbsp;Marli klimnu glavom. Hladni prsti potapšaše je po zglobu šake.
<BR>&nbsp;&nbsp;&nbsp;&nbsp;&nbsp;"Kupio sam Gnasa. Platio sam policiji da prekine istragu. Novinare nije bilo potrebno kupovati; nisu vredni toga. A sada će, možda, tvoja blaga ozloglašenost biti samo prednost."
<BR>&nbsp;&nbsp;&nbsp;&nbsp;&nbsp;"Herr Virek, ja..."
<BR>&nbsp;&nbsp;&nbsp;&nbsp;&nbsp;"Samo trenutak. Pako! Dođi ovamo, dete."
<BR>&nbsp;&nbsp;&nbsp;&nbsp;&nbsp;Marli otvori oči i ugleda dečaka od možda šest godina, odevenog u tesni kaputić i kratke pantalone, svetle čarape i visoke, crne cipele na zakopčavanje. Preko čela mu je padalo meko krilo smeđe kose. Držao je nešto u rukama, neku vrstu kutije.
<BR>&nbsp;&nbsp;&nbsp;&nbsp;&nbsp;"Gaudi je počeo da gradi park 1900. godine", reče Virek. "Pako nosi kostim iz tog vremena. Dođi ovamo, dete. Pokaži nam svoje blago."
<BR>&nbsp;&nbsp;&nbsp;&nbsp;&nbsp;"Senjor", zašuška Pako, klanjajući se, i priđe da pokaže predmet koji je nosio.
<BR>&nbsp;&nbsp;&nbsp;&nbsp;&nbsp;Marli raširi oči. Kutija od običnog drveta, sa staklenim poklopcem. U njoj predmeti.
<BR>&nbsp;&nbsp;&nbsp;&nbsp;&nbsp;"Kornel", izusti, zaboravivši na suze. "Kornel?" Okrenula se Vireku.
<BR>&nbsp;&nbsp;&nbsp;&nbsp;&nbsp;"Naravno da nije. Predmet ugrađen u tu kost je Braunov biomonitor. Ovo je rad živog umetnika."
<BR>&nbsp;&nbsp;&nbsp;&nbsp;&nbsp;"Ima ih još? Još kutija?"
<BR>&nbsp;&nbsp;&nbsp;&nbsp;&nbsp;"Pronašao sam ih sedam. Za tri godine. Znaš, Virekova zbirka je neka vrsta crne rupe. Neprirodna gustina mog bogatstva neodoljivo privlači najređa dela ljudskog duha. Autonoman proces, koji me obično slabo zanima..."
<BR>&nbsp;&nbsp;&nbsp;&nbsp;&nbsp;Ali Marli je bila opčinjena kutijom, nepojamnim daljinama koje je prizivala, daljinama gubitka i čežnje. Bila je setna, nežna i nekako detinjasta. Sadržala je sedam predmeta.
<BR>&nbsp;&nbsp;&nbsp;&nbsp;&nbsp;Tanku, šuplju kost, verovatno stvorenu za let, verovatno od krila neke velike ptice. Tri staromodne štampane ploče, sa zlatnim lavirintima vodova. Glatku, belu kuglu od pečene gline. Krpicu čipke, potamnelu od starosti. Odlomak dužine prsta, za koji je zaključila da je od kosti ljudske šake, sivkasto beo, sa vešto ugrađenim silikonskim štapićem koji jednom mora da se pružao površinom kože... ali je sada bio nagoreo i čađav.
<BR>&nbsp;&nbsp;&nbsp;&nbsp;&nbsp;Kutija je bila svet u malom, pesma, zamrznuta na granicama ljudskog iskustva.
<BR>&nbsp;&nbsp;&nbsp;&nbsp;&nbsp;"Gracias, Pako."
<BR>&nbsp;&nbsp;&nbsp;&nbsp;&nbsp;Kutija i dečak nestadoše.
<BR>&nbsp;&nbsp;&nbsp;&nbsp;&nbsp;Zinula je.
<BR>&nbsp;&nbsp;&nbsp;&nbsp;&nbsp;"Ah, oprosti mi, zaboravio sam da su ovi prelasci suviše nagli za tebe. Sada, međutim, treba da popričamo o tvom zadatku..."
<BR>&nbsp;&nbsp;&nbsp;&nbsp;&nbsp;"Herr Virek", reče ona, "šta je 'Pako'?"
<BR>&nbsp;&nbsp;&nbsp;&nbsp;&nbsp;"Potprogram."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Uzeo sam te da pronađeš tvorca ove kutije."
<BR>&nbsp;&nbsp;&nbsp;&nbsp;&nbsp;"Ali, Herr Virek, sredstva sa kojima vi raspolažete..."
<BR>&nbsp;&nbsp;&nbsp;&nbsp;&nbsp;"Sada si i ti jedno od njih, dete. Zar ne želiš posao? Kada sam saznao kako se Gnas upecao na onog lažnog Kornela, shvatio sam da bi mogla da mi budeš od koristi u ovom slučaju." Slegnuo je ramenima. "Priznaćeš da imam izvestan dar da pronađem sredstva kojima ću ostvariti željene naume."
<BR>&nbsp;&nbsp;&nbsp;&nbsp;&nbsp;"Svakako, Herr Virek. I, da, želim ovaj posao."
<BR>&nbsp;&nbsp;&nbsp;&nbsp;&nbsp;"Vrlo dobro. Biće ti isplaćen honorar. A imaćeš na raspolaganju i određena sredstva, mada, ako bude potrebno da kupiš, recimo, nekretnine u većoj vrednosti..."
<BR>&nbsp;&nbsp;&nbsp;&nbsp;&nbsp;"Nekretnine?"
<BR>&nbsp;&nbsp;&nbsp;&nbsp;&nbsp;"Ili korporaciju, ili svemirski brod. U tom slučaju, trebaće ti moja posredna dozvola. Koju ćeš gotovo sigurno dobiti. Za sve drugo imaš odrešene ruke. Ipak, preporučujem ti da radiš u okvirima koji ti najviše odgovaraju. U suprotnom, rizikovaćeš da izgubiš dodir sa intuicijom, a intuicija je, u slučaju kao što je ovaj, od odlučujućeg značaja." Podario joj je još jedan čuveni osmeh.
<BR>&nbsp;&nbsp;&nbsp;&nbsp;&nbsp;Duboko je udahnula. "Herr Virek, šta ako ne uspem? Koliko vremena imam da pronađem tog umetnika?"
<BR>&nbsp;&nbsp;&nbsp;&nbsp;&nbsp;"Do kraja života", reče on.
<BR>&nbsp;&nbsp;&nbsp;&nbsp;&nbsp;"Oprostite mi", začu sebe kako govori i užasnu se, "ali koliko sam razumela, rekli ste da živite u... u tanku?"
<BR>&nbsp;&nbsp;&nbsp;&nbsp;&nbsp;"Tako je, Marli. I iz te prilično ograničene perspektive, savetovao bih ti da uživaš u svakom satu proživljenom u svom rođenom telu. A ne u prošlosti, ako me razumeš. Govorim kao neko ko više ne može da postigne to jednostavno stanje, jer su ćelije mog tela odlučile da se upute u kihotovsku potragu za pojedinačnim sudbinama. Verujem da bi srećnijem čoveku, ili siromašnijem, bilo dozvoljeno da skonča, ili da bude ovekovečen u jezgru nekog hardvera. Ali ja sam, izgleda, sužanj mreže vizantinskih okolnosti koje potražuju, koliko znam, otprilike deseti deo mojih godišnjih prihoda. Što me čini, pretpostavljam, najskupljim invalidom na svetu. Bio sam dirnut, Marli, tvojim stvarima srca. Zavidim tvojim uređenim ćelijama iz kojih one potiču."
<BR>&nbsp;&nbsp;&nbsp;&nbsp;&nbsp;Tada je na trenutak pogledala pravo u te blage plave oči i uvidela, sa nagonskim pouzdanjem sisara, da je onima najbogatijima oduzeto sve što je ljudsko.
<BR>&nbsp;&nbsp;&nbsp;&nbsp;&nbsp;Krilo noći zakrili nebo Barselone, kao treptaj veoma spore blende, a Virek i Huel nestadoše i ona se ponovo nađe na niskoj, kožnoj klupi, zagledala u iskidane i umrljane kartonske ploče.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
