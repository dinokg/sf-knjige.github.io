<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. PARIZ
<P>&nbsp;&nbsp;&nbsp;&nbsp;&nbsp;Andrea je stanovala u Quartier des Ternes, gde je njena drevna zgrada, kao i druge u ulici, očekivala da joj neumorni obnovitelji grada očiste pročelje peskom. Iza mračne kapije, jedna od biofluorescentnih traka Fudži Elektrika mutno je svetlela iznad oronulog zida od drvenih sandučića, od kojih su neki još imali vratanca sa prorezom. Marli je znala da su nekada kroz te proreze poštari svakodnevno ubacivali poštu; u toj slici bilo je nečeg romantičnog, iako su je sandučići, sa svojim požutelim posetnicama koje su objavljivale zanimanja davno pomrlih stanara, uvek rastuživali. Zidovima hodnika protezali su se svežnjevi kablova i optičkih vlakana, svaki vod potencijalna noćna mora za nekog nesrećnog službenika održavanja. Na drugom kraju, iza otvorenih vrata sa pločom od mutnog zrnastog stakla, bilo je dvorište koje niko nije upotrebljavao, sa kaldrmom sjajnom od vlage.
<BR>&nbsp;&nbsp;&nbsp;&nbsp;&nbsp;Kada je Marli ušla u zgradu, kućepazitelj je sedeo u dvorištu, na beloj, plastičnoj gajbi od mineralne vode. Strpljivo je podmazivao svaki zub starog, crnog lanca za bicikl. Podigao je pogled kada je pošla uz prvo stepenište, ali nije video ništa što bi ga zainteresovalo.
<BR>&nbsp;&nbsp;&nbsp;&nbsp;&nbsp;Stepenice su bile mermerne, izlizane i udubljene od pokolenja stanara. Andrein stan bio je na četvrtom spratu. Dve sobe, kuhinja i kupatilo. Marli je došla kod nje kada je zauvek zatvorila galeriju, kada više nije mogla da spava u improvizovanoj sobi koju je delila sa Alenom, sobičku iza skladišta. Zgrada joj je sada ponovo prizvala potištenost, ali su je nova odeća i zvonki zvuk potpetica čizama na mermeru držali na rastojanju. Nosila je komotan kožni kaput, par nijansi svetliji od tašne, vunenu suknju i svilenu bluzu iz Paris Isetana. Tog jutra bila je kod frizera na Faubourg St. Honore: šišala ju je mlada Burmanka, laserskom olovkom; skupa frizura, otmena, mada ne suviše konzervativna.
<BR>&nbsp;&nbsp;&nbsp;&nbsp;&nbsp;Dodirnula je okruglu pločicu ugrađenu na sredini Andreinih vrata i začula kratak i tih pisak, dok joj je čitala krivulje na prstima. "Ja sam, Andrea", reče u sićušni mikrofon. Niz škljocaja, kada joj je prijateljica otključala vrata.
<BR>&nbsp;&nbsp;&nbsp;&nbsp;&nbsp;Pojavi se Andrea, mokra, u starom, frotirskom ogrtaču. Odmerila je novi Marlin izgled i nasmešila se. "Jesi li dobila posao ili si opljačkala banku?" Marli uđe i poljubi je u vlažan obraz. "Reklo bi se pomalo od oboje", odvrati ona i nasmeja se.
<BR>&nbsp;&nbsp;&nbsp;&nbsp;&nbsp;"Kafu", reče Andrea, "skuvaj nam kafu. Grandes cremes. Moram da isperem kosu. A tvoja je divna..." Ušla je u kupatilo i Marli začu kako voda prska po porculanu.
<BR>&nbsp;&nbsp;&nbsp;&nbsp;&nbsp;"Donela sam ti poklon", reče Marli, ali Andrea nije mogla da je čuje. Otišla je u kuhinju, napunila čajnik, upalila štednjak staromodnim bacačem varnica i počela da pretura po pretrpanim policama u potrazi za kafom.
<BR>
<BR>&nbsp;&nbsp;&nbsp;&nbsp;&nbsp;"Da", govorila je Andrea, "videla sam je." Zurila je u hologram kutije koju je Marli prvi put videla u Virekovom konstruktu Gaudijevog parka. "Po tvom je ukusu." Dodirnu dugme i Braunova opsena se ugasi. Na prozoru sobe, nebo je bilo prošarano sa nekoliko pramičaka cirusa. "Suviše tmurno za mene, suviše ozbiljno. Kao ono što si izlagala u galeriji. Ali to samo znači da je Herr Virek dobro izabrao; rešićeš tu njegovu tajnu. Da sam na tvom mestu, a s obzirom na visinu honorara, dobro bih se potrudila oko toga." Andrea je nosila Marlin poklon, skupu, prelepo izrađenu mušku košulju, od sivog flamanskog flanela. Najradije je nosila takve stvari, i njena radost bila je očigledna. Slagala joj se sa svetlom kosom i bila je bezmalo boje njenih očiju.
<BR>&nbsp;&nbsp;&nbsp;&nbsp;&nbsp;"On je prilično strašan, mislim Virek..." Marli zastade.
<BR>&nbsp;&nbsp;&nbsp;&nbsp;&nbsp;"Sasvim prirodno", reče Andrea, otpijajući kafu. "Jesi li očekivala da neko tako bogat bude prijatan, normalan tip?"
<BR>&nbsp;&nbsp;&nbsp;&nbsp;&nbsp;"U jednom trenutku sam osetila nešto neljudsko u njemu. Jak osećaj."
<BR>&nbsp;&nbsp;&nbsp;&nbsp;&nbsp;"Pa to je i bilo tako, Marli. Razgovarala si sa projekcijom, specijalnim efektom..."
<BR>&nbsp;&nbsp;&nbsp;&nbsp;&nbsp;"A ipak..." Napravila je bespomoćan pokret, zbog koga se odmah ljutnula na sebe.
<BR>&nbsp;&nbsp;&nbsp;&nbsp;&nbsp;"A ipak je veoma, veoma bogat i puno ti plaća da uradiš nešto što možda samo ti možeš." Andrea se osmehnu i popravi uredno zavrnutu tamnosivu manžetnu. "Nemaš baš mnogo izbora, zar ne?"
<BR>&nbsp;&nbsp;&nbsp;&nbsp;&nbsp;"Znam. Pretpostavljam da me to čini nespokojnom."
<BR>&nbsp;&nbsp;&nbsp;&nbsp;&nbsp;"Pa", reče Andrea, "mislila sam da ću moći još malo da odložim to što imam da ti kažem. Još jedna stvar koja bi mogla da te učini nespokojnom. Ako je 'nespokojstvo' prava reč."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Mislila sam da ti uopšte ne kažem, ali sam sigurna da bi na kraju nekako došao do tebe. Namirisao je novac, valjda."
<BR>&nbsp;&nbsp;&nbsp;&nbsp;&nbsp;Marli pažljivo odloži praznu šoljicu na klimavi stočić od ratana.
<BR>&nbsp;&nbsp;&nbsp;&nbsp;&nbsp;"Ima oštar njuh za takve stvari", reče Andrea.
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Juče. Počelo je, mislim, jedan sat posle vremena kada si imala zakazan razgovor sa Virekom. Pozvao me je na posao. Ovde je ostavio poruku, kod kućepazitelja. Da sam isključila zaštitni program" - pokazala je prema telefonu - "mislim da bi zvao svakih pola sata."
<BR>&nbsp;&nbsp;&nbsp;&nbsp;&nbsp;Setila se kućepaziteljevog pogleda, zveckanja lanca za bicikl.
<BR>&nbsp;&nbsp;&nbsp;&nbsp;&nbsp;"Hoće da razgovara, kazao je", reče Andrea. "Samo da razgovara. Hoćeš da razgovaraš s njim, Marli?"
<BR>&nbsp;&nbsp;&nbsp;&nbsp;&nbsp;"Ne", reče ona, glasom male devojčice, visokim i smešnim. Zatim, "Je li ostavio broj?" Andrea uzdahnu, polako zavrte glavom, a onda reče, "Da, naravno da jeste."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
