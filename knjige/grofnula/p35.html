<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. TALI IŠAM
<P>&nbsp;&nbsp;&nbsp;&nbsp;&nbsp;"Dobra je", reče direktor jedinice, dve godine kasnije, močeći koricu smeđeg seljačkog hleba u ulje na dnu posude sa salatom. "Stvarno je dobra. Brzo uči. Moraš to da joj priznaš, zar ne?"
<BR>&nbsp;&nbsp;&nbsp;&nbsp;&nbsp;Zvezda se nasmeja i podiže čašu ohlađene recine. "Mrziš je, zar ne, Robertse? Suviše je srećna za tvoj ukus. Još nije napravila nijedan pogrešan potez..." Naslanjali su se na hrapavu, kamenu ogradu balkona, posmatrajući kako večernji brod isplovljava za Atinu. Dva krova niže prema luci, devojka je ležala ispružena na vodenom krevetu sa sunčanim ćelijama, naga, raširenih ruku, kao da grli poslednje zrake sunca.
<BR>&nbsp;&nbsp;&nbsp;&nbsp;&nbsp;Ubacio je namočenu koricu u usta i oblizao tanke usne. "Nimalo", reče. "Ne mrzim je. Čudi me da ti to uopšte pada na pamet."
<BR>&nbsp;&nbsp;&nbsp;&nbsp;&nbsp;"Njen momak", reče Tali, kada se druga prilika, muška, pojavila dole na krovu. Mladić je imao tamnu kosu i nosio je široku, skupu, francusku sportsku odeću. Prišao je vodenom krevetu i čučnuo pored devojke, dodirnuvši je rukom. "Lepa je, zar ne, Robertse?
<BR>&nbsp;&nbsp;&nbsp;&nbsp;&nbsp;"Pa", reče direktor jedinice, "video sam njene 'pređašnje'. Sve je to hirurgija." Slegnuo je ramenima, posmatrajući mladića.
<BR>&nbsp;&nbsp;&nbsp;&nbsp;&nbsp;"Ako si video i moje 'pređašnje'", reče ona, "neko će visiti zbog toga. Ali ona ima ono nešto. Skladne kosti..." Otpila je malo vina. "Hoće li to biti ona? 'Nova Tali Išam?'"
<BR>&nbsp;&nbsp;&nbsp;&nbsp;&nbsp;On ponovo slegnu ramenima. "Pogledaj tog picopevca", reče. "Znaš da je sada plaćen gotovo kao ja? A šta radi da to zasluži? Telohranitelj..." Usta su mu bila stisnuta, tanka i kisela.
<BR>&nbsp;&nbsp;&nbsp;&nbsp;&nbsp;"Čini je srećnom." Tali se osmehnu. "Dobili smo ih u paketu. On ulazi u njen ugovor. Znaš to."
<BR>&nbsp;&nbsp;&nbsp;&nbsp;&nbsp;"Mrzim to malo kopile. Došao je pravo s ulice, svestan je toga i nije ga briga. Smeće. Znaš šta nosi u prtljagu? Dek kiberprostora! Juče su nas držali tri sata na turskoj granici, kada su pronašli prokletu stvar..." On zavrte glavom.
<BR>&nbsp;&nbsp;&nbsp;&nbsp;&nbsp;Dečak ustade, okrenu se i priđe ivici krova. Devojka sede da ga pogleda, sklonivši kosu sa očiju. Dugo je tako stajao, zagledan u brodove atinske luke, a da ni Tali Išam ni direktor jedinice ni Endži nisu znali da vidi sive obrise stambenih zgrada Baritauna kako se dižu prema tamnim kulama Projekata.
<BR>&nbsp;&nbsp;&nbsp;&nbsp;&nbsp;Ustade i devojka, pređe krov do njega i uze ga za ruku.
<BR>&nbsp;&nbsp;&nbsp;&nbsp;&nbsp;"Šta imamo sutra?" upita Tali konačno.
<BR>&nbsp;&nbsp;&nbsp;&nbsp;&nbsp;"Pariz", reče on, uzimajući svoju beležnicu 'Hermes' sa kamene ograde i mahinalno okrećući žute, štampane listove. "Ona ženska Kruškova."
<BR>&nbsp;&nbsp;&nbsp;&nbsp;&nbsp;"Znam li je?"
<BR>&nbsp;&nbsp;&nbsp;&nbsp;&nbsp;"Ne", reče on. "Umetničko mesto. Vodi jednu od dve tamošnje najpoznatije galerije. Nema Bog zna kakvu prošlost, iako u njenoj ranijoj karijeri postoji nagoveštaj zanimljivog skandala."
<BR>&nbsp;&nbsp;&nbsp;&nbsp;&nbsp;Tali Išam klimnu glavom, ne slušajući ga. Gledala je kako njena učenica grli rukom struk tamnokosog mladića.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
