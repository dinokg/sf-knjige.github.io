<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Robert Šekli: DAN KADA SU DOŠLI SVEMIRCI
<P>&nbsp;&nbsp;&nbsp;&nbsp;&nbsp;Jednog dana na vratima mi se pojavio čovek. Zapravo, baš i nije ličio na čoveka, iako je hodao na dve noge. Nešto nije bilo u redu sa njegovim licem. Kao da je najpre bilo istopljeno u nekakvoj pećnici, a potom naglo zamrznuto. Kasnije sam saznao da je takav izgled sasvim uobičajen među grupom vanzemaljaca zvanih Sinestri, te da su ga smatrali odrazom izuzetne lepote. Istopljeno lice, kako su oni to nazivali, često se isticalo na izborima za najlepšeg Sinestrijanca.
<BR>&nbsp;&nbsp;&nbsp;&nbsp;&nbsp;"Čuo sam da ste pisac", rekao je.
<BR>&nbsp;&nbsp;&nbsp;&nbsp;&nbsp;Potvrdio sam. Zašto lagati u vezi s takvim stvarima?
<BR>&nbsp;&nbsp;&nbsp;&nbsp;&nbsp;"Nije li to prava sreća", reče. "Ja kupujem priče."
<BR>&nbsp;&nbsp;&nbsp;&nbsp;&nbsp;"Ma, nije valjda", odgovorih.
<BR>&nbsp;&nbsp;&nbsp;&nbsp;&nbsp;"Imate li neke koje biste želeli da prodate?"
<BR>&nbsp;&nbsp;&nbsp;&nbsp;&nbsp;Bio je veoma neposredan. Rešio sam da se i ja slično ponašam.
<BR>&nbsp;&nbsp;&nbsp;&nbsp;&nbsp;"Da, imam."
<BR>&nbsp;&nbsp;&nbsp;&nbsp;&nbsp;"U redu", rekao je. "Baš mi je drago. Ne poznajem ovaj grad. Nepoznata mi je i planeta, kad bolje razmislim. Ipak, izgled grada me najviše uznemirava. Drugačiji običaji, i sve ostalo. Čim sam stigao ovde, rekao sam sebi: putovanje je bilo divno, ali gde naći nekoga da mi proda priče?"
<BR>&nbsp;&nbsp;&nbsp;&nbsp;&nbsp;"Jeste, to je problem", složio sam se.
<BR>&nbsp;&nbsp;&nbsp;&nbsp;&nbsp;"Dobro, pređimo na stvar, jer mnogo toga treba da se uradi. Voleo bih da počnemo s novelom od deset hiljada reči."
<BR>&nbsp;&nbsp;&nbsp;&nbsp;&nbsp;"Gotovo da je već imate", rekao sam mu. "Kada biste hteli da je dobijete?"
<BR>&nbsp;&nbsp;&nbsp;&nbsp;&nbsp;"Potrebna mi je do kraja nedelje."
<BR>&nbsp;&nbsp;&nbsp;&nbsp;&nbsp;"Šta smo se dogovorili oko plaćanja, ako ne zamerate?"
<BR>&nbsp;&nbsp;&nbsp;&nbsp;&nbsp;"Platiću vam hiljadu dolara za novelu od deset hiljada reči. Rečeno mi je da je to uobičajena nadoknada za pisca sa ovog dela Zemlje. Ovo je Zemlja, zar ne?"
<BR>&nbsp;&nbsp;&nbsp;&nbsp;&nbsp;"Jeste, Zemlja je. Vaših hiljadu dolara je sasvim prihvatljivo. Još mi samo recite o čemu bi trebalo da pišem?"
<BR>&nbsp;&nbsp;&nbsp;&nbsp;&nbsp;"To prepuštam vama. Na kraju krajeva, vi ste pisac."
<BR>&nbsp;&nbsp;&nbsp;&nbsp;&nbsp;"Do vraga, naravno da jesam! Dakle, vas nije briga o čemu će priča biti?"
<BR>&nbsp;&nbsp;&nbsp;&nbsp;&nbsp;"Ni najmanje. Uostalom, ja je neću ni čitati."
<BR>&nbsp;&nbsp;&nbsp;&nbsp;&nbsp;"Sasvim logično", rekao sam. "Zašto bi vas onda i bilo briga?"
<BR>&nbsp;&nbsp;&nbsp;&nbsp;&nbsp;Nisam više hteo da navaljujem s takvim pitanjima. Pretpostavio sam da će je neko čitati. To je ono što se obično radi sa novelama.
<BR>&nbsp;&nbsp;&nbsp;&nbsp;&nbsp;"Kakva prava kupujete?" To sam ga pitao jer je u ovim stvarima veoma važno biti profesionalan.
<BR>&nbsp;&nbsp;&nbsp;&nbsp;&nbsp;"Prvo i drugo Sinestrijansko pravo", odgovorio je. "I, naravno, zadržavam sinesterijanska filmska prava, a vi biste dobili pedeset posto od čiste zarade ukoliko bih prodao film."
<BR>&nbsp;&nbsp;&nbsp;&nbsp;&nbsp;"Koliko je to verovatno?"
<BR>&nbsp;&nbsp;&nbsp;&nbsp;&nbsp;"Teško je reći. Što se nas tiče, Zemlja je sasvim novo književno područje."
<BR>&nbsp;&nbsp;&nbsp;&nbsp;&nbsp;"U tom slučaju, šezdeset posto meni."
<BR>&nbsp;&nbsp;&nbsp;&nbsp;&nbsp;"Dobro, neću da se raspravljam. Ovaj put neću. Već sledeći, mogao bih biti vrlo čvrst orah. Ko zna kakav bih mogao biti? Ovo je za mene potpuno nova kobasica."
<BR>&nbsp;&nbsp;&nbsp;&nbsp;&nbsp;Nisam ništa šrimetio. Ne mora značiti da je vanzemaljac neznalica ako tu i tamo napravi poneku jezičku grešku.
<BR>
<BR>&nbsp;&nbsp;&nbsp;&nbsp;&nbsp;Za nedelju dana sam završio priču i odneo je u sinestrijanski biro u staroj zgradi MGM-a na Brodveju.
<BR>&nbsp;&nbsp;&nbsp;&nbsp;&nbsp;Kada sam mu je predao, mahnuo mi je rukom da sednem i sačekam dok je pročita.
<BR>&nbsp;&nbsp;&nbsp;&nbsp;&nbsp;"Sasvim je dobra", rekao je posle izvesnog vremena. "Prilično mi se dopada."
<BR>&nbsp;&nbsp;&nbsp;&nbsp;&nbsp;"Oh, sjajno!
<BR>&nbsp;&nbsp;&nbsp;&nbsp;&nbsp;"Ali, želim neke izmene."
<BR>&nbsp;&nbsp;&nbsp;&nbsp;&nbsp;"Imate na umu neke određene izmene?"
<BR>&nbsp;&nbsp;&nbsp;&nbsp;&nbsp;"Ovaj lik ovde",odgovorio je Sinestrijanac, "Alisa, jel' tako?"
<BR>&nbsp;&nbsp;&nbsp;&nbsp;&nbsp;"Jeste, Alisa", potvrdio sam, iako se baš nisam mogao setiti da sam u priči pominjao neku Alisu. Da nije možda mislio na Alzas, francusku pokrajinu? Rešio sam da ga ne pitam. Ne bi imalo smisla ispasti glup se na sopstvenoj priči.
<BR>&nbsp;&nbsp;&nbsp;&nbsp;&nbsp;"Dakle, ta Alisa", nastavio je, "to je nekakva državica, zar ne?"
<BR>&nbsp;&nbsp;&nbsp;&nbsp;&nbsp;Definitivno je mislio na Alzas, francusku pokrajinu, a meni je promakao trenutak kada sam ga još mogao ispraviti.
<BR>&nbsp;&nbsp;&nbsp;&nbsp;&nbsp;"Da", rekoh, "tako je, to je baš nešto kao državica."
<BR>&nbsp;&nbsp;&nbsp;&nbsp;&nbsp;"Dobro, zašto onda ne biste napisali da se Alisa zaljubila u neku veću državu u obliku pereca?"
<BR>&nbsp;&nbsp;&nbsp;&nbsp;&nbsp;"Čega?"
<BR>&nbsp;&nbsp;&nbsp;&nbsp;&nbsp;"Pereca", odgovorio je. "Taj izgled je veoma često korišćen u sinestrijanskoj literaturi. Sinestrijanci vole da čitaju takve stvari."
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;"Da, Sinestrijanci rado zamišljaju ljude u obliku pereca. Udenite to negde, priča će biti slikovitija."
<BR>&nbsp;&nbsp;&nbsp;&nbsp;&nbsp;"Slikovitija", ponovio sam, jer mi ništa drugo nije palo na pamet.
<BR>&nbsp;&nbsp;&nbsp;&nbsp;&nbsp;"Da, moramo uzeti u obzir mogućnost snimanja filma."
<BR>&nbsp;&nbsp;&nbsp;&nbsp;&nbsp;"Svakako", kazao sam, setivši se svojih šezdeset posto.
<BR>&nbsp;&nbsp;&nbsp;&nbsp;&nbsp;"Dalje, za filmsku verziju vaše priče mislim da bismo morali da premestimo radnju u neko drugo doba dana."
<BR>&nbsp;&nbsp;&nbsp;&nbsp;&nbsp;Pokušavao sam da se setim u koje doba dana sam smestio priču. Uopšte mi nije izgledalo da sam je smestio u neko određeno vreme. To sam mu i rekao.
<BR>&nbsp;&nbsp;&nbsp;&nbsp;&nbsp;"Tačno, niste je smestili u određeno doba dana. Ali reklo bi se da je reč o sumraku. Neki nejasan prizvuk u vašim rečima uverio me je da ste govorili o sumraku."
<BR>&nbsp;&nbsp;&nbsp;&nbsp;&nbsp;"Da, u redu je", rekao sam. "Sumorno raspoloženje."
<BR>&nbsp;&nbsp;&nbsp;&nbsp;&nbsp;"Zvuči kao lep naslov."
<BR>&nbsp;&nbsp;&nbsp;&nbsp;&nbsp;"Da", rekoh, mrzeći to što govorim.
<BR>&nbsp;&nbsp;&nbsp;&nbsp;&nbsp;"Sumorno raspoloženje", prevrtao je reči po ustima. "Možete je tako nazvati, ali mislim da bi bolje bilo da se radnja priče događa po danu. Zbog ironije, znate."
<BR>&nbsp;&nbsp;&nbsp;&nbsp;&nbsp;"Shvatam na šta mislite."
<BR>&nbsp;&nbsp;&nbsp;&nbsp;&nbsp;"Onda, zašto je ne biste još jednom prečešljali u kompjuteru i ponovo mi je doneli?"
<BR>
<BR>&nbsp;&nbsp;&nbsp;&nbsp;&nbsp;Kada sam stigao kući, Rimb je prala sudove. Delovala je smireno. Trebalo bi da kažem da je ona plavokosa osoba srednjeg rasta i uzbudljivog izgleda koji je svojstven vanzemaljcima gotičke vrste. Iz dnevne sobe dopirali su čudni zvuci. Na moj zbunjeni pogled uzvratila je sležući ramenima i kolutajući očima u pravcu dnevne sobe. Ušao sam unutra i video dve prilike. Bez reči sam se vratio u kuhinju i obratio se Rimb: "Ko su ovi?"
<BR>&nbsp;&nbsp;&nbsp;&nbsp;&nbsp;"Rekoše mi da su Bajersonovi."
<BR>&nbsp;&nbsp;&nbsp;&nbsp;&nbsp;"Vanzemaljci?"
<BR>&nbsp;&nbsp;&nbsp;&nbsp;&nbsp;Klimnula je glavom. "Ali nisu moje vrste. Za mene su oni vanzemaljci, isto kao i za tebe."
<BR>&nbsp;&nbsp;&nbsp;&nbsp;&nbsp;Tada sam prvi put potpuno razumeo da vanzemaljci mogu biti vanzemaljci i jedni drugima.
<BR>&nbsp;&nbsp;&nbsp;&nbsp;&nbsp;"Šta oni rade ovde?" pitao sam.
<BR>&nbsp;&nbsp;&nbsp;&nbsp;&nbsp;"Ne znam, nisu ništa rekli", odgovori Rimb.
<BR>&nbsp;&nbsp;&nbsp;&nbsp;&nbsp;Vratio sam se u dnevnu sobu. Gospodin Bajerson je sedeo u mojoj naslonjači i čitao Večernje novosti. Bio je visok oko metar i imao je narandžastu kosu. Gospođa Bajerson takođe je bila malena i riđokosa i štrikala je nešto narandžasto i zeleno. Čim sam ponovo ušao u sobu, gospodin Bajerson je skočio iz naslonjače.
<BR>&nbsp;&nbsp;&nbsp;&nbsp;&nbsp;"Vanzemaljci?" upitah, spuštajući se na stolicu.
<BR>&nbsp;&nbsp;&nbsp;&nbsp;&nbsp;"Da", reče Bajerson, "mi smo sa Kapele."
<BR>&nbsp;&nbsp;&nbsp;&nbsp;&nbsp;"A šta radite ovde, u našem stanu?"
<BR>&nbsp;&nbsp;&nbsp;&nbsp;&nbsp;"Pa, rekli su nam da možemo da budemo ovde."
<BR>&nbsp;&nbsp;&nbsp;&nbsp;&nbsp;"Ko vam je to rekao?"
<BR>&nbsp;&nbsp;&nbsp;&nbsp;&nbsp;Bajerson je neodređeno slegnuo ramenima. Već sam navikao na to.
<BR>&nbsp;&nbsp;&nbsp;&nbsp;&nbsp;"Ali ovo je naš stan", istakao sam.
<BR>&nbsp;&nbsp;&nbsp;&nbsp;&nbsp;"Naravno da je vaš", odgovori Bajerson. "To niko ne osporava. Ali zar biste nam uskratili malčice životnog prostora? Mi nismo mnogo veliki."
<BR>&nbsp;&nbsp;&nbsp;&nbsp;&nbsp;"Ali zašto baš u našem stanu? Zašto ne negde drugde?"
<BR>&nbsp;&nbsp;&nbsp;&nbsp;&nbsp;"Jednostavno, ovde smo ušli i dopalo nam se. Sad se već osećamo kao kod kuće."
<BR>&nbsp;&nbsp;&nbsp;&nbsp;&nbsp;"Mogli biste i na nekom drugom mestu da se osećate kao kod kuće."
<BR>&nbsp;&nbsp;&nbsp;&nbsp;&nbsp;"Možda, možda i ne. Želimo da ostanemo ovde. Slušajte, zar ne biste mogli da nas doživljavate recimo, kao školjke, ili kao smeđe tačkice na tapetama? Na neki način smo se vezali za ovo mesto. Takvi smo mi, Kapelijanci. Ne želimo nikome da smetamo."
<BR>
<BR>&nbsp;&nbsp;&nbsp;&nbsp;&nbsp;Rimb i ja nismo bili odveć srećni zbog novih stanara, ali nije bilo ni razloga zbog kojih bi oni otišli. Hoću reći, bili su tu, i šta sad. Sem toga, bili su u pravu: zaista nam nisu smetali. Na izvestan način bili su čak mnogo bolji od ostalih vanzemaljaca - sustanara koje smo kasnije upoznali.
<BR>&nbsp;&nbsp;&nbsp;&nbsp;&nbsp;Zapravo, Rimb i ja smo uskoro poželeli da su Bajersonovi nešto nametljiviji, te da nam malčice pomažu u kućnim poslovima. Ili barem da paze na stvari. Pogotovo onog dana kada su upali provalnici.
<BR>&nbsp;&nbsp;&nbsp;&nbsp;&nbsp;Rimb i ja smo bili van kuće. Koliko sam shvatio, Bajersonovi nisu ni pokušali da ih spreče. Nisu pozvali policiju, niti su preduzeli bilo šta drugo. Jednostavno su samo gledali kako debeli, kabasti lopovi - vanzemaljci iz sistema Barnardove zvezde, preturaju unaokolo, sporo se krećući. Pokupili su svo staro Anino srebro. Oni su bili barnardijanski kradljivci srebra sa veoma dugom tradicijom. To su otprilike kazali Bajersonovima kada su nas pljačkali, dok je gospodin Bajerson mirno radio svoje vežbe za očne kapke, kao da se ništa ne dešava.
<BR>&nbsp;&nbsp;&nbsp;&nbsp;&nbsp;Zapravo, sve je počelo kada sam upoznao Rimb u baru 'Kod Frenka', u ulici Mek Dagel u Njujorku. Naravno, viđao sam i pre toga vanzemaljce, nekolicinu njih, kako kupuju na Petoj Aveniji ili gledaju klizanje na ledu u Rokfeler Centru. Ali tada sam prvi put razgovarao sa jednim od njih. Zanimalo me je kog je pola i tako sam saznao da Rimb pripada gotičkoj vrsti. Takvo polno određenje zvučalo je zanimljivo, pogotovo nekom kao što sam ja, koji je uvek pokušavao da prevaziđe podelu na žene i muškarce. Pošto smo utvrdili da je Rimb u osnovi ipak ona, pomislio sam da bi bilo zabavno spariti se sa nekim od Gotiča. Kasnije sam sve proverio kod velečasnog Henlina u Velikoj Crvenoj Crkvi. Iako on lično nije bio za takvu vezu, ipak je rekao da je, gledano očima Crkve, to sasvim u redu. Rimb i ja smo bili jedan od prvih mešovitih bračnih parova.
<BR>&nbsp;&nbsp;&nbsp;&nbsp;&nbsp;Preselili smo se u moj stan u zapadnom Vilidžu. U prvo vreme tamo niste mogli videti puno vanzemaljaca. No, ubrzo su se pojavili i dosta ih se naselilo u našem susedstvu.
<BR>&nbsp;&nbsp;&nbsp;&nbsp;&nbsp;Bez obzira na to odakle su došli, svi vanzemaljci su morali da se prijave policiji i lokalnim vlastima odgovornim za kontrolu pridošlica. Međutim, prijavilo se samo nekoliko njih. I niko nije ništa preduzimao. Policija i gradske vlasti već su imale previše muke sa evidentiranjem sopstvenog stanovništva.
<BR>
<BR>&nbsp;&nbsp;&nbsp;&nbsp;&nbsp;Napisao sam priču za Sinestrijance i Rimb i ja smo mirno živeli sa našim gostima. Bajersonovi su bili miran svet i učestvovali su u plaćanju stanarine. Ni o čemu nisu mnogo brinuli, za razliku od Rimb, koju je brinulo sve i svašta.
<BR>&nbsp;&nbsp;&nbsp;&nbsp;&nbsp;U početku mi se to dopadalo, mislio sam da su hladnokrvni i nonšalantni. Prestalo je da mi se dopada onog dana kada su im provalnici ukrali najmlađe dete, malog Kloda Bajersona.
<BR>&nbsp;&nbsp;&nbsp;&nbsp;&nbsp;Trebalo bi da napomenem da su Bajersonovi dobili bebu ubrzo pošto su se uselili kod nas. Ili su je možda držali negde i doneli tek pošto su zauzeli našu gostinsku sobu. U stvari, nikada nam nije bilo sasvim jasno odakle dolaze vanzemaljci, a njihove bebe su za nas predstavljale potpunu misteriju.
<BR>&nbsp;&nbsp;&nbsp;&nbsp;&nbsp;Po onome što su Bajersonovi rekli, otmica malog Kloda bila je sasvim jednostavna. "Do viđenja, Klode." "Do viđenja, tata." Kada smo ih pitali kako su mogli tako da se ponašaju, odgovorili su: "Oh, pa to je sasvim u redu. U stvari, tome smo se i nadali. Mi Bajersonovi se širimo tako što nam neko krade decu."
<BR>&nbsp;&nbsp;&nbsp;&nbsp;&nbsp;Digao sam ruke. Šta da radiš sa ljudima kao što su oni? Kako mogu da podnesu da se mali Klod podiže kao barnerdijanski kradljivac srebra? Jednog dana jedna rasa, drugog dana - druga. Neki vanzemaljci zaista nemaju rasnog ponosa. Mislim da je to blesavo.
<BR>
<BR>&nbsp;&nbsp;&nbsp;&nbsp;&nbsp;S tim u vezi više se ništa nije moglo učiniti, te smo tako zajedno seli pred televizor. Svi smo hteli da gledamo naš omiljeni šou Savane Rid.
<BR>&nbsp;&nbsp;&nbsp;&nbsp;&nbsp;Savanin glavni gost te večeri bio je prvi čovek koji je ikada pojeo Mungulua. U tom pogledu on je bio sasvim otvoren, čak nekako prkosan. Rekao je: "Ako bolje razmislite, zašto bi bilo moralno jesti samo glupa stvorenja, ili ona koja ste na prevaru uhvatili? Jedino nas slepe predrasude sprečavaju da se hranimo inteligentnim bićima. To mi je palo na pamet pre nekoliko dana dok sam razgovarao sa nekoliko gločeva."
<BR>&nbsp;&nbsp;&nbsp;&nbsp;&nbsp;"Koliko Mungulua čini gloč?" pitala je Savana. Nije bila glupa.
<BR>&nbsp;&nbsp;&nbsp;&nbsp;&nbsp;"Između petnaest i dvadeset, iako ima izuzetaka."
<BR>&nbsp;&nbsp;&nbsp;&nbsp;&nbsp;"I šta su oni radili na tanjiru?"
<BR>&nbsp;&nbsp;&nbsp;&nbsp;&nbsp;"To je mesto na kome Mungului obično vise. Kako bih vam rekao - tu se okupljaju. Vidite, Mungului su posebno naklonjeni tanjirima."
<BR>&nbsp;&nbsp;&nbsp;&nbsp;&nbsp;"Rekla bih da mi ta vrsta nije poznata", rekla je Savana.
<BR>&nbsp;&nbsp;&nbsp;&nbsp;&nbsp;"Prilično su retki, ali ih ima u mom delu Jonkera."
<BR>&nbsp;&nbsp;&nbsp;&nbsp;&nbsp;"Kako su dospeli tamo?"
<BR>&nbsp;&nbsp;&nbsp;&nbsp;&nbsp;"Jednostavno, jedne noći su se pojavili na mom tanjiru. Prvo samo jedan ili dva gloča. Pomalo su ličili na ostrige. Onda ih je došlo još. Na kraju je bilo pet-šest, što je dovoljno za koliko-toliko pristojan razgovor."
<BR>&nbsp;&nbsp;&nbsp;&nbsp;&nbsp;"Jesu li rekli odakle su?"
<BR>&nbsp;&nbsp;&nbsp;&nbsp;&nbsp;"Sa planete koja se zove Espadrila. Nikako nisam uspeo da tačno ukapiram gde se nalazi."
<BR>&nbsp;&nbsp;&nbsp;&nbsp;&nbsp;"Da li su kazali kako su dospeli ovde?"
<BR>&nbsp;&nbsp;&nbsp;&nbsp;&nbsp;"Rekli su nešto u vezi sa jahanjem na svetlosnim talasima."
<BR>&nbsp;&nbsp;&nbsp;&nbsp;&nbsp;"Šta vas je navelo na pomisao da pojedete Mungulua?"
<BR>&nbsp;&nbsp;&nbsp;&nbsp;&nbsp;"Pa, u prvo vreme nisam razmišljao o tome. Kada neko biće razgovara sa vama, ne pomišljate baš odmah da ga pojedete. Njega ili nju. Ne, ukoliko ste civilizovani. Ali ti Mungului počeli su da mi se pojavljuju na tanjiru svake noći. Dobrim delom su sami krivi što sam ih pojeo. Poređali su se po ivici mog tanjira od kineskog porcelana, preko puta mene. Ponekad bi pričali samo međusobno, kao da me nema. Tada bi se jedan od njih napravio da me je primetio - oh, Zemljanin - i tako bismo počeli da razgovarmo. To je nastavilo da se dešava svake noći. Počeo sam da mislim kako je bilo nečeg izazovnog u načinu na koji su to radili. Činilo mi se da pokušavaju nešto da mi kažu."
<BR>&nbsp;&nbsp;&nbsp;&nbsp;&nbsp;"Da li mislite da su oni hteli da budu pojedeni?"
<BR>&nbsp;&nbsp;&nbsp;&nbsp;&nbsp;"Pa, oni nikada nisu to rekli, bar ne izričito. Ali ja sam počeo da pomišljam na to. Hoću reći, ako nisu hteli da budu pojedeni, šta su onda tražili na ivici mog tanjira?"
<BR>&nbsp;&nbsp;&nbsp;&nbsp;&nbsp;"Šta se onda dogodilo?"
<BR>&nbsp;&nbsp;&nbsp;&nbsp;&nbsp;"Ukratko, jedne noći mi se smučilo to ludiranje i navraga sam natakao jednog na viljušku i progutao ga."
<BR>&nbsp;&nbsp;&nbsp;&nbsp;&nbsp;"Šta su radili ostali?"
<BR>&nbsp;&nbsp;&nbsp;&nbsp;&nbsp;"Pravili su se da ne primećuju. Jednostavno su nastavili da pričaju. Samo je njihov razgovor bio nešto gluplji bez onoga koji je nedostajao. Naprezali su svu preostalu pamet."
<BR>&nbsp;&nbsp;&nbsp;&nbsp;&nbsp;"Vratimo se Munguluu koga ste pojeli. Da li se bunio dok ste ga gutali?"
<BR>&nbsp;&nbsp;&nbsp;&nbsp;&nbsp;"Ne, nije ni trepnuo. Izgledalo je kao da je to očekivao. Imao sam osećaj da za Mungulua nije ni okrutna ni neobična kazna da bude pojeden."
<BR>&nbsp;&nbsp;&nbsp;&nbsp;&nbsp;"Kakvog su ukusa?"
<BR>&nbsp;&nbsp;&nbsp;&nbsp;&nbsp;"Kao pohovane ostrige u ljutom sosu. Vanzemaljci su to, znate."
<BR>
<BR>&nbsp;&nbsp;&nbsp;&nbsp;&nbsp;Posle završetka TV emisije primetio sam u uglu dnevne sobe kolevku. Najpre sam pomislio da je u njoj mali Klod Bajerson koji se vratio na neki volšeban način. Rimb mi je ubrzo objasnila:
<BR>&nbsp;&nbsp;&nbsp;&nbsp;&nbsp;"To je maleni Meni. On je naš."
<BR>&nbsp;&nbsp;&nbsp;&nbsp;&nbsp;"Oh, nešto se ne sećam da si ga rodila!"
<BR>&nbsp;&nbsp;&nbsp;&nbsp;&nbsp;"Tehnički i nisam. Pravi porođaj sam odložila za neko zgodnije vreme."
<BR>&nbsp;&nbsp;&nbsp;&nbsp;&nbsp;"Zar ti to možeš?"
<BR>&nbsp;&nbsp;&nbsp;&nbsp;&nbsp;Potvrdno je klimnula glavom: "Mi pripadnici gotičke vrste to možemo."
<BR>&nbsp;&nbsp;&nbsp;&nbsp;&nbsp;"I kako si ga nazvala?"
<BR>&nbsp;&nbsp;&nbsp;&nbsp;&nbsp;"Zove se Meni", odgovori Rimb.
<BR>&nbsp;&nbsp;&nbsp;&nbsp;&nbsp;"Da li je Meni uobičajeno ime na vašoj planeti?"
<BR>&nbsp;&nbsp;&nbsp;&nbsp;&nbsp;"Ne, uopšte. Tako sam ga nazvala u čast tvoje vrste."
<BR>&nbsp;&nbsp;&nbsp;&nbsp;&nbsp;"Kako to misliš?" pitao sam.
<BR>&nbsp;&nbsp;&nbsp;&nbsp;&nbsp;"Poreklo reči je jasno. Meni znači 'mali čovek'." <EM>Man: čovek; vanzemaljac ne shvata da dodavanjem sufiksa 'y' neće dobiti deminutiv od reči 'man' kao što je moguće, na primer, sa 'pig - pigy', prase - prasence) već sasvim novu reč, sasvim drugog značenja (many: mnogo) - prim. prev.</EM>
<BR>&nbsp;&nbsp;&nbsp;&nbsp;&nbsp;"Ovde se to ne radi baš tako", pokušao sam da joj objasnim. Ali ona nije razumela o čemu sam govorio. Kao što ni ja nisam shvatao njeno objašnjenje postupka rađanja kojim je Meni došao na svet. PP - Pomereni Porođaj nije uobičajen kod Zemljana. Koliko sam uspeo da shvatim, Rimb bi se podvrgla pravom porođaju posle izvesnog vremena, kada dođe zgodniji trenutak. U stvari, porodica nam se nije uvećala. Ponekad to tako biva.
<BR>&nbsp;&nbsp;&nbsp;&nbsp;&nbsp;Meni je ležao u svom krevecu, kmečao je i drečao kao i sve bebe, pretpostavljam. Bezmalo sam bio ponosan tatica. Naš brak bio je jedan od prvih mešovitih brakova koji su potrajali. Kasnije sam saznao da to i nije nešto naročito. Ljudi su to radili na celoj Zemlji. Ali, u ono vreme, nama je sve ukupno bilo veoma važno.
<BR>&nbsp;&nbsp;&nbsp;&nbsp;&nbsp;Razni susedi su dolazili da vide bebu. Bajersonovi su stigli iz svoje nove sobe koju su, kada su se olinjali, 'dozidali' na bočnoj strani naše zgrade. Sav materijal za izgradnju gospođa Bajerson je isprela sopstvenim ustima i rekao bih da je zbog toga bila vrlo ponosna. Odmerili su Menija od glave do pete i kazali: "Izgleda kvalitetno."
<BR>&nbsp;&nbsp;&nbsp;&nbsp;&nbsp;Ponudili su se da ga čuvaju, ali nam se nije svidelo da ga ostavljamo samog sa njima. Nismo tačno znali njihov način ishrane. U stvari, dugo je trebalo da se dobiju bilo kakvi pouzdani podaci o vanzemaljcima, iako je federalna vlada donela odluku da sva obaveštenja o vrstama koje su došle na Zemlju učini dostupnim.
<BR>&nbsp;&nbsp;&nbsp;&nbsp;&nbsp;Prisustvo došljaka iz svemira bilo je presudno za sledeći korak čovekovog razvoja. Ono je izazvalo novo zanimanje za život u kombinovanoj grupi, pogotovo što posle nekog vremena uvek isti, stari individualizam počne da zamara. Rimb i ja smo mislili da bi bilo zanimljivo biti deo nečeg drugog. Hteli smo da se spojimo i obrazujemo stvorenje kao što je meduza ili otrovna ćubasta hidra. Ali nismo baš bili sigurni kako se na to gleda. Zato nismo znali da li da se radujemo ili sekiramo kada smo poštom primili obaveštenje da smo izabrani za kombinovani vanzemaljski oblik života. Tih dana je još bilo neobično postati deo mešovitog organizma.
<BR>&nbsp;&nbsp;&nbsp;&nbsp;&nbsp;Rimb i ja smo prestali da se oko toga raspravljamo. Odlučili smo da odemo na prvi sastanak, koji je uostalom besplatan, i da vidimo kako sve to izgleda.
<BR>&nbsp;&nbsp;&nbsp;&nbsp;&nbsp;Sastanak se održavao u našoj mesnoj Unitarskoj crkvi, a prisustvovalo mu je gotovo dvesta ljudi i vanzemaljaca. Neko vreme svi smo bili zbunjeni onim što treba da uradimo. Svi smo bili novajlije i jednostavno nismo mogli da poverujemo da se od nas dvesta očekuje da se pomešamo bez predhodnog uvežbavanja.
<BR>&nbsp;&nbsp;&nbsp;&nbsp;&nbsp;Konačno se pojavio momak u ljubičastocrvenom blejzeru, noseći beležnicu, i rekao da bi najpre trebalo da obrazujemo pet manjih kombinovanih organizama, da bismo naučili kako da se oblikujemo i pretapamo, posle čega bismo mogli da pređemo na viši nivo kombinovanog života.
<BR>&nbsp;&nbsp;&nbsp;&nbsp;&nbsp;Tada smo shvatili da takav vid života može imati više nivoa, od kojih je svaki potpuno zasebna celina, sa svim svojim pravima.
<BR>&nbsp;&nbsp;&nbsp;&nbsp;&nbsp;Srećom, u podrumu Unitarske crkve bio je veliki otvoren prostor u kome smo se spajali sa našim himeričkim partnerima.
<BR>&nbsp;&nbsp;&nbsp;&nbsp;&nbsp;Taj proces nas je u početku zbunjivao. Većina nas nije imala nikakvog iskustva u spajanju sa drugim bićima. Tako nam je, recimo, bio veoma neobičan inglan - organ Pseudontoika koji se potpuno bezbedno uvlačio u čovečije levo uho.
<BR>&nbsp;&nbsp;&nbsp;&nbsp;&nbsp;Ipak, uz našeg stručnjaka (momka u ljubičastocrvenom blejzeru) koji nam je dobrovoljno pomagao, ubrzo smo obrazovali naš prvi kombinovani organizam. Iako nije bilo baš sve na svom mestu, pošto ima organa koji odgovaraju veoma različitim vrstama čovekovih udubljenja, ipak je bilo uzbudljivo videti kako se preobražavamo u novo biće, potpuno samosvesno i individualno.
<BR>&nbsp;&nbsp;&nbsp;&nbsp;&nbsp;Najuzbudljiviji trenutak mog udruživanja u kombinovani organizam bio je godišnji piknik. Otišli smo u ruševine Hanforda, gde se nekada nalazila stara atomska centrala. Mesto je bilo obraslo korovom, pri čemu su neke trave bile zaista čudnih oblika i boja. U blizini je bila i mala zagađena reka. Tamo smo kampovali. U grupi nas je bilo oko dve stotine. Odložili smo spajanje za posle ručka.
<BR>&nbsp;&nbsp;&nbsp;&nbsp;&nbsp;Gospođe Oksilirijanke su iznele hranu. Odmah iza njih bilo je mesto za sakupljanje priloga. Svako je davao onoliko koliko je mogao. Ubacio sam sinesterijansku novčanicu kojom su mi upravo platili novelu. Mnogo ljudi se skupilo da je vidi, čulo se mnogo 'ohhh' i 'ahhh', jer su sinestrijanske novčanice zaista divne, mada tako debele da se ne mogu presaviti, te prave ružnu izbočinu u vašem džepu.
<BR>&nbsp;&nbsp;&nbsp;&nbsp;&nbsp;Jedan muškarac, pripadnik Velikog Crvenog kombinovanog organizma, muvao se unaokolo i gledao moju sinesterijansku novčanicu. Približio je svetlu i posmatrao kako se oblici i boje prelivaju.
<BR>&nbsp;&nbsp;&nbsp;&nbsp;&nbsp;"Ovo je predivno", rekao je. "Jeste li ikada razmišljali o tome da je uramite i okačite na zid?"
<BR>&nbsp;&nbsp;&nbsp;&nbsp;&nbsp;"Baš sam nameravao da o tome porazmislim."
<BR>&nbsp;&nbsp;&nbsp;&nbsp;&nbsp;Čovek je hteo da ima tu novčanicu i pitao me je koliko tražim za nju. Rekao sam mu brojku tri puta veću od njene vrednosti izraženu u američkoj valuti. Bio je oduševljen cenom. Držeći pažljivo rub novčanice, nežno ju je njušio.
<BR>&nbsp;&nbsp;&nbsp;&nbsp;&nbsp;"Stvarno je dobra", rekao je.
<BR>&nbsp;&nbsp;&nbsp;&nbsp;&nbsp;Kada porazmislim, sinesterijanski novac je zaista dobro mirisao.
<BR>&nbsp;&nbsp;&nbsp;&nbsp;&nbsp;"To su vrhunske novčanice", uveravao sam ga.
<BR>&nbsp;&nbsp;&nbsp;&nbsp;&nbsp;Pomirisao je ponovo. "Jeste li ikada pojeli jednu ovakvu?"
<BR>&nbsp;&nbsp;&nbsp;&nbsp;&nbsp;Odmahnuo sam glavom. Tako nešto mi nikad nije palo na pamet.
<BR>&nbsp;&nbsp;&nbsp;&nbsp;&nbsp;Tip je stajao u uglu i grickao. "Mmmm, izvrsno je."
<BR>&nbsp;&nbsp;&nbsp;&nbsp;&nbsp;Videvši ga kako uživa, počeo sam da razmišljam. Hteo sam i ja da je probam. Ali sada je bila njegova. Prodao sam mu je. Sve što sam sada imao bio je samo običan američki novac.
<BR>&nbsp;&nbsp;&nbsp;&nbsp;&nbsp;Pretražio sam džepove. Više nisam imao sinesterijanskih novčanica. Ni jednu jedinu, čak ni da je zakačim na zid kad se vratim kući, a kamoli da je pojedem.
<BR>&nbsp;&nbsp;&nbsp;&nbsp;&nbsp;Tada sam u uglu primetio Rimb, kako se otapa sasvim sama. Izgledala je tako slatko dok je to radila, da sam požurio da joj se pridružim.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
