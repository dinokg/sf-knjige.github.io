<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Gde sam ja to, zapravo? Trebalo mi je mnogo vremena da sam sebi odgovrim na to pitanje, između ostalog i zato što ga je moj mudri savetnik, Albert, odbacio kao glupo. "Pitanje 'gde' se šta nalazi je glupava preokupacija ljudske rase, Robine", gunđao je on. "Koncentriši se! Nauči kako da radiš i kako da osećaš! Ostavi filozofiju i metafiziku za one duge dokone večeri uz lulu i kriglu dobrog piva."
<BR>&nbsp;&nbsp;&nbsp;&nbsp;&nbsp;"Piva, Alberte?"
<BR>&nbsp;&nbsp;&nbsp;&nbsp;&nbsp;On uzdahnu. "Elektronski analog piva", uzvrati on ljutito "je sasvim dovoljno 'stvaran' za elektronski analog jednog čoveka. A sad obrati, molim te, pažnju na ulazne informacije koje ti sad dajem, a koje prenosi video-skener iz unutrašnjosti kontrolne kabine Verne Drage.
<BR>&nbsp;&nbsp;&nbsp;&nbsp;&nbsp;Postupio sam kako je rekao, razume se. I ja sam isto toliko jedva čekao kao i Albert da se ova moja obuka završi pa da mogu da pređem da radim - ono što već budem mogao da radim u ovom novom, jezovitom stanju. Ali tokom onih preostalih femtosekundi nisam mogao a da to pitanje ne preturam po glavi, i napokon sam pronašao odgovor. Gde sam ja to, zapravo?
<BR>&nbsp;&nbsp;&nbsp;&nbsp;&nbsp;Ja sam na nebu.
<BR>&nbsp;&nbsp;&nbsp;&nbsp;&nbsp;Razmislite i sami. Većina specifikacija je zadovoljena, znate. Moj stomak više nije boleo - ja stomak nisam imao. Osuđenost na telesnu smrtnost bila je završena, jer ako sam nešto dugovao smrti to sam joj isplatio, tako da sam za sutrašnji dan bio slobodan. Ako me nije čakala baš večnost, onda je bilo nešto vrlo slično tome. Već smo znali da je uskladištenje podataka u Hiči-lepezama moglo da traje najmanje pola miliona godina bez većeg oštećenja - zato što smo posedovali autentične Hiči-lepeze koje su još funkcionisale - što predstavlja veliku količinu femtosekundi. Nema više zemaljskih briga; uopšte nikakvih briga, osim onih koje sam sebi natovarim.
<BR>&nbsp;&nbsp;&nbsp;&nbsp;&nbsp;Da. Nebo.
<BR>&nbsp;&nbsp;&nbsp;&nbsp;&nbsp;Vi u to verovatno ne verujete, zato što nećete da prihvatite da postojanje u obliku ispreturane gomile jedinica informacije rastavljenih od tela uskladištenih u lepezu može sadržavati istinski bilo šta "nebesko". Ja to znam zato što sam i sam imao problema da to prihvatim. Pa ipak "stvarnost" je... "stvarno"... subjektivna stvar. Mi stvorenja od krvi i mesa "stvarno" smo opažali stvarnost iz druge ili treće ruke, kao faksimil odslikan pomoću sistema naših čula na sinaptičkim vezama u našim mozgovima. To je Albert uvek govorio. To je bilo tačno - odnosno gotovo tačno - ne, to je bilo više nego tačno, u izvesnom smislu, zato što mi imamo veći izbor realnosti nego vi.
<BR>&nbsp;&nbsp;&nbsp;&nbsp;&nbsp;Ali ako mi i dalje ne verujete, neću moći da se žalim. Bez obzira koliko puta sam to rekao samom sebi, ni meni se nije činilo da je vrlo 'nebeski'. Nikada mi ranije nije padalo na pamet koliko je nezgodno - finansijski, pravno i u mnogom drugom pogledu, uključujući naravno i bračno stanje - biti mrtav.
<BR>&nbsp;&nbsp;&nbsp;&nbsp;&nbsp;Dakle, vratimo se na pitanje gde sam ja to zapravo? Pa, zapravo, ja sam kod kuće. Odmah pošto sam ja - ovaj - umro, Albert je pun griže savesti okrenuo brod unazad. Bilo je potrebno prilično vremena da stignemo kući ali ja nisam radio ništa posebno. Samo sam učio kako da se pretvaram da sam živ kad u stvari nisam to bio.
<BR>&nbsp;&nbsp;&nbsp;&nbsp;&nbsp;Čitav povratak potrošen je na prve korake samo, jer bilo je mnogo teže doći na svet u obliku računske memorije u lepezi nego doći na svet na onaj stari biološki način - ja sam morao aktivno da učestvujem u svom rođenju, znate. Oko mene sve je bilo ogromno prošireno. S jedne strane bio sam ograničen na dimenzije jedne lepeze podataka urađene prema Hiči-modelu sa zapreminom samo nešto malo preko hiljadu kubnih centimetara i u tom smislu bio sam izvađen iz svoje utične kutije, prošao kroz carinu i donet sam u našu vilu na Tapanskom moru isto onoliko bezbolno kao kad biste preneli jedan par cipela koji imate kao višak. U drugom smislu ja sam bio veći od čitavih galaksija, jer su u meni bile uskladištene sve lepeze sveta. Brže od srebrnog metka, brzo kao živa, hitro kao bljesak munje - tako sam mogao da idem tamo gde je bilo koja uskladištena banka podataka, Hiči ili ljudska, ikada bila, što znači na svako mesto za koje sam ikad čuo. Slušao sam ede žitelja mulja sa svemirskog jedrenjaka i išao u poteru sa prvom grupom Hiči-istraživača koji su uhvatili australopitekuse; ćaskao sam sa mrtvacima sa Hiči-neba (jadni neartikulisani nesrećnici, tako loše uskladišteni na brzinu i tako nestručno, koji su se ipak sećali šta znači biti živ). No, dobro. Nije važno kuda sam sve išao; vi nemate vremena da slušate. A sve je to bilo lako.
<BR>&nbsp;&nbsp;&nbsp;&nbsp;&nbsp;Ljudske poslove bilo je teže obaviti...
<BR>&nbsp;&nbsp;&nbsp;&nbsp;&nbsp;Pre nego što smo se vratili na obalu Tapanskog mora, Esi je uspela da se odmori a ja sam imao vremena da uvežbam da raspoznajem ono što vidim, tako da smo se oboje donekle oporavili od traume prouzrokovane mojom smrću. Ne kažem da smo se sasvim oporavili, ali bar smo mogli da razgovaramo.
<BR>&nbsp;&nbsp;&nbsp;&nbsp;&nbsp;U početku smo samo razgovarali zato što sam se ja snebivao da pokušam da se prikažem svojoj dragoj ženi kao hologram. Onda mi je Esi naredila: "Ti, Robine! To se više ne može izdržati, ovo razgovaranje s tobom kad ti čujem samo glas. Dođi gde mogu da te vidim!"
<BR>&nbsp;&nbsp;&nbsp;&nbsp;&nbsp;"Da, dolazi!" naredila mi je ona druga Esi, uskladištena zajedno sa mnom, a Albert joj upade u reč:
<BR>&nbsp;&nbsp;&nbsp;&nbsp;&nbsp;"Jednostavno se opusti i pusti da se to dogodi, Robine. Potprogrami su svi na svom mestu." I pored svih njih, bila mi je potrebna sva hrabrost koju sam imao da im se prikažem, a kad sam to učinio moja draga žena me je osmotrila od glave do pete i kazala:
<BR>&nbsp;&nbsp;&nbsp;&nbsp;&nbsp;"Oh, Robine. Kako ti očajno izgledaš!"
<BR>&nbsp;&nbsp;&nbsp;&nbsp;&nbsp;E sad, ovo možda ne zvuči baš mnogo ljubazno, ali ja sam shvatio šta Esi hoće da kaže. Ona me nije kritikovala; ona je saosećala sa mnom, pokušavajući da zadrži suze. "Kasnije ću biti bolji, dušo", rekao sam, želeći da mogu da je dodirnem.
<BR>&nbsp;&nbsp;&nbsp;&nbsp;&nbsp;"Zaista će biti, gđo Brodhed", reče Albert ozbiljnim tonom, i tako sam shvatio da on sedi pored mene. "Zasad mu ja pomažem, a teško je postići projekciju dva lika odjedanput. Bojim se da su obe lošijeg kvaliteta."
<BR>&nbsp;&nbsp;&nbsp;&nbsp;&nbsp;"Onda se ti izgubi!" predložila je ona, ali je on na to zavrteo glavom.
<BR>&nbsp;&nbsp;&nbsp;&nbsp;&nbsp;"Robinu je takođe potrebno da uvežbava - a, čini mi se, i vi sami biste možda želeli da napravite neke ispravke u programu. Ja ne mogu Robinu da dam fon a da ga u isto vreme ne delim sa njim. Potrebna su takođe doterivanja u pogledu pune animacije, reagovanja u realnom vremenskom intervalu, slaganje u kadriranju ..."
<BR>&nbsp;&nbsp;&nbsp;&nbsp;&nbsp;"Da, da", prostenjala je Esi, i latila se posla u svojoj laboratoriji.
<BR>&nbsp;&nbsp;&nbsp;&nbsp;&nbsp;Svi smo se latili posla. A bilo je mnogo posla, naročito za mene.
<BR>&nbsp;&nbsp;&nbsp;&nbsp;&nbsp;Mene su zabrinjavale mnoge stvari u moje vreme, i to gotovo uvek pogrešne stvari. Zabrinjavala me je pomisao na smrt i ona se vrzmala negde na okrajcima moje svesti gotovo tokom celog mog fizičkog bitisanja - kao što se vrzma i u vama. Ono čega sam se bojao bilo je potpuno zatiranje. Potpuno zatiranje nije me snašlo. Snašao me je čitav niz novih problema.
<BR>&nbsp;&nbsp;&nbsp;&nbsp;&nbsp;Mrtav čovek, znate, nema više nikakva prava. On ne može da poseduje imovinu. On ne može da raspolaže imovinom. Ne može da glasa - ne samo da ne može da glasa na izborima za nekog vladinog službenika; on ne može da glasa čak ni kao najveći akcionar u sto raznih korporacija koje je sam osnovao. Kad negde ima mali broj akcija - čak i kad je vrlo uticajan, kao što sam bio ja, na primer, u projektu prevoženja novih kolonista na planetu Pegi - neće uopšte ni da ga slušaju. Štono rekli, kao da je mrtav.
<BR>&nbsp;&nbsp;&nbsp;&nbsp;&nbsp;Nisam bio voljan da budem toliko mrtav.
<BR>&nbsp;&nbsp;&nbsp;&nbsp;&nbsp;To nije bila gramzivost. Budući da sam bio uskladištena inteligencija, ja sam imao vrlo malo potreba; nije bilo opasnosti da me isključe zato što ne mogu da platim račune za komunalne usluge. Postojao je jedan mnogo urgentniji posao od toga. Teroristi nisu iščezli zato što se Pentagon dočepao njihovog kosmičkog broda. Svakodnevno je bilo bombardovanja i kidnapovanja i pucnjave. Još dve lansirne petlje su napadnute i jedna od njih je bila oštećena; jedan tanker natovaren pesticidima namerno je torpedovan u blizini obale Kvinslenda zbog čega je sto kilometara Velikog Barijernog Grebena bilo na izdisaju. Prve bitke vođene su u Africi i Centalnoj Americi i na Bliskom Istoku; bure baruta samo što nije eksplodiralo. Bilo nam je potrebno još hiljadu transportnih letelica poput S. Ja., a ko će ih sagraditi ako ja budem ćutao?
<BR>&nbsp;&nbsp;&nbsp;&nbsp;&nbsp;I tako smo lagali.
<BR>&nbsp;&nbsp;&nbsp;&nbsp;&nbsp;U svet je krenula priča da je Robin Brodhed pretrpeo cerebrovaskularni poremećaj, što je bilo tačno, ali laž koja je na ovo nadovezana govorila je da pokazujem znake stalnog poboljšanja. Pa, to je bilo tačno. Ne u onom doslovnom smislu, razume se. Ali gotovo odmah po povratku kući bio sam u stanju da razgovaram, bez slike, sa generalom Mancbergenom i nekim ljudima u Roterdamu; posle nedelju dana pokazivao sam se, s vremena na vreme - umotan u krzneni prekrivač zahvaljujući Albertovoj bogatoj mašti; posle mesec dana dopuštao sam da PV-ekipa snimi jedan film o meni, kako preplanuo i u dobroj kondiciji, mada smršao, jedrim u našoj maloj jedrilici po moru. Razume se, ta PV ekipa pripadala je meni lično a inserti koji su se pojavili u emisiji vesti bili su više režirana predstava nego reportaža, ali predstava je bila vrlo dobra. Lične susrete nisam mogao da imam. Ali to mi nije bilo potrebno.
<BR>&nbsp;&nbsp;&nbsp;&nbsp;&nbsp;I tako sve u svemu, znate, nije mi baš bilo loše. Obavljao sam svoje poslove. Planirao i sprovodio planove za ublažavanje previranja koja su podbadala teroriste - što nije bilo dovoljno da se uzroci problema izleče, ali je zadržavalo bure da još izvesno vreme ne eksplodira. Imao sam vremena da slušam o tome kako je Albert zabrinut zbog čudnih objekata koje je on nazivao kugelblicom, a to što u to vreme nismo znali šta oni predstavljaju verovatno je bilo dobro. Meni je nedostajalo isključivo telo, no kad sam se zbog toga požalio Esi ona je energično izjavila: "Bože dragi, Robine, pa to nije za tebe kraj sveta! Koliki drugi su imali taj isti problem!"
<BR>&nbsp;&nbsp;&nbsp;&nbsp;&nbsp;"Da ih svedu na banku podataka? Ne baš mnogi, pretpostavljam."
<BR>&nbsp;&nbsp;&nbsp;&nbsp;&nbsp;"Ali u svakom slučaju isti problem", insistirala je ona. "Evo uzmi ovo! Zdrav, mlad muškarac skače na skakaonici, padne i polomi kičmu. Paraplegičar, a, oduzet od struka naniže? Ima telo koje mu je samo na teretu, drugi moraju da ga hrane, drugi da ga presvlače, drugi da ga kupaju - ti si toga pošteđen, Robine. Ali onaj važan deo tebe, taj je i dalje ovde!"
<BR>&nbsp;&nbsp;&nbsp;&nbsp;&nbsp;"Dabome", kazao sam ja. Nisam dodao ono što je Esi bolje od svih drugih znala, da su po mojoj definiciji "važni" delovi obuhvatali izvesne organe kojima sam ja uvek pridavao posebnu važnost. Ali čak i u tom pogledu izvesne prednosti odnosile su prevagu nad nezgodama izazvanim njihovim gubitkom. Ako više nemam, na primer, seksualne organe, onda svakako ne postoji više problem mojih iznenadno iskomplikovanih seksualnih odnosa.
<BR>&nbsp;&nbsp;&nbsp;&nbsp;&nbsp;Ništa od toga nije bilo potrebno da se kaže. Umesto toga, Esi je kazala: "Glavu gore, stari. Vodi računa da si ti zasad samo prva aproksimacija finalnog produkta."
<BR>&nbsp;&nbsp;&nbsp;&nbsp;&nbsp;"Šta to znači?" upitao sam.
<BR>&nbsp;&nbsp;&nbsp;&nbsp;&nbsp;"Bilo je mnogo problema, Robine! Uskladištenje za Drugi život bilo je, priznajem, sasvim nesavršeno. Naučila sam mnogo radeći na razvoju tvog novog Alberta. Nikad ranije nisam pokušala kompletno uskladištenje celikupne, i vrlo dragocene osobe, na žalost mrtve. Tehnički problemi..."
<BR>&nbsp;&nbsp;&nbsp;&nbsp;&nbsp;"Shvatam da je bilo tehničkih problema", prekinuh je ja, nisam zaista želeo da čujem, još ne, detalje tog riskantnog, neisprobanog, izvanredno složenog posla o presipanju "mene" iz istrulele kofe, tj. moje glave, u spremljeni lavor, tj. matricu memorijskog elementa.
<BR>&nbsp;&nbsp;&nbsp;&nbsp;&nbsp;"Nego šta. No, sada imam više slobodnog vremena. Sad mogu da pređem na fino podešavanje. Veruj mi, stari moj, još veća poboljšanja su moguća."
<BR>&nbsp;&nbsp;&nbsp;&nbsp;&nbsp;"Kod mene?"
<BR>&nbsp;&nbsp;&nbsp;&nbsp;&nbsp;"Kod tebe, sigurno! Takođe", reče ona, namigujući, kod vrlo neprimereno uskladištene kopije mene same. Imam razloga da verujem da može da se napravi tako da ti budem mnogo interesantnija."
<BR>&nbsp;&nbsp;&nbsp;&nbsp;&nbsp;"O", rekoh ja. "Oho." I poželeh više nego ikada da dobijem privremeno na pozajmicu neke delove tela, jer ono što sam u tom času želeo više od svega bilo je da uzmem u naručje svoju vrlo dragu ženu.
<BR>&nbsp;&nbsp;&nbsp;&nbsp;&nbsp;A za to vreme, a za to vreme svetovi su nastavljali svoj život. Čak i vrlo mali svet moga prijatelja Odija Voltersa s njegovim komplikovanim ljubavnim problemima.
<BR>&nbsp;&nbsp;&nbsp;&nbsp;&nbsp;Kad na njih gledate iznutra, svi životi su iste veličine. Odijev se njemu samom nije činio mali. Ja sam se pobrinuo vrlo brzo za jedan od njihovih problema: svakome od njih preneo sam po deset hiljada akcija kao učešće u kapitalu vezanom za prevoz transporterom S. Ja. na planetu Pegi i poslove u vezi s tim. Dženi Ji-đing nije više morala da brine da li će je otpustiti s posla; mogla je, ako je htela, sama sebe ponovo da zaposli kao pilota, ili da leti na S. Ja. kao putnik ako joj se dopada. Isto to je mogao da učini i Odi; ili je mogao da se vrati na Pegi i da bude gazda svojim bivšim gazdama na naftnim poljima; ili ni jedno ni drugo, već da do kraja života lenčari okružen luksuzom; baš kao i Doli. No, razume se, to nipošto nije rešilo njihove probleme. Njih troje su tumarali unaokolo po gostinskim apartmanima izvesno vreme sve dok Esi nije predložila da im pozajmimo Vernu Dragu za jedno kružno putovanje u nedođiju dok im se u glavi ne razbistri, pa smo tako i učinili.
<BR>&nbsp;&nbsp;&nbsp;&nbsp;&nbsp;Niko od njih nije uopšte bio lud - kao i mi ostali, i oni su se tu i tamo tako ponašali, može biti. Shvatili su dobro da se radi o podmićivanju. Znali su da ja zapravo želim da oni nikome ne kažu ni reč o mom sadašnjem neprijatnom netelesnom stanju. Ali su isto tako znali šta je prijateljski poklon, a ta komponenta bila je prisutna u onom prenosu kapitala.
<BR>&nbsp;&nbsp;&nbsp;&nbsp;&nbsp;I šta su radili njih troje na Vernoj Dragoj?
<BR>&nbsp;&nbsp;&nbsp;&nbsp;&nbsp;O tome neću da pričam. To se uglavnom ticalo samo njih i nikoga više. Evo razmislite. Ima trenutaka u svačijem životu - uključujući sigurno i vaš, a moj život pogotovu - kad ono što činite i govorite nije ni važno ni lepo. Kad vas zavija u crevima, kad vam kroz glavu projuri neka užasna pomisao, kad pustite vetar, kad slažete. Nijedna od ovih stvari nije mnogo važna ali ne želite da se unaokolo trubi o tim stvarima koje se događaju u svačijem životu a u kojima izgledate smešno ili ružno ili kao podlac. O njima se obično ne rastrubi unaokolo zato što ih niko ne vidi - ali sada kad sam ja ogromno uvećan neko ih uvek vidi, a to sam ja. Možda ne istog časa. Ali ranije ili kasnije, kako se baza podataka dopunjava sećanjima svih ljudi, više uopšte ne postoje privatne tajne.
<BR>&nbsp;&nbsp;&nbsp;&nbsp;&nbsp;Evo šta ću vam ispričati o privatnim stvarima Odija Voltersa. Ono što je motivisalo njegove postupke i potpirivalo njegove glavobolje bila je ona divna i poželjna stvar, ljubav. Ono što je osujećivalo njegovu ljubav bila je takođe ljubav. On je voleo svoju ženu Doli zato što se pripremao da je voli sve vreme dok budu u braku - takvo je bilo njegovo shvatanje braka. S druge strane, Doli ga je ostavila zbog drugog čoveka (ovaj termin koristim nešto slobodnije kad je u pitanju Von), a pojavila se Dženi Ji-đing da ga teši. One su obadve bile vrlo privlačne. Ali bilo ih je više nego što treba. Odi je bio monogamist, baš kao i ja. Kad bi pomislio da se izmiri sa Doli, isprečila bi se Dženi - koja je bila tako dobra; njoj je dugovao izvestan obzir - nazovimo to ljubavlju. Međutim, između njega i Dženi nalazila se Doli: njih dvoje su napravili plan da provedu život zajedno i on nije imao nameru da to ikada izmeni, pa biste i to mogli nazvati ljubavlju, isto tako. Iskomplikovanu nekakvim osećanjem da on Doli duguje nekakvu kaznu zato što ga je napustila, a Dženi nekakvu zamerku što mu stoji na putu - sećate se, rekao sam vam da u životu postoje ružne i smešne stvari. A sve to iskomplikovano još više zbog isto tako složenih osećanja Doli i Dženi...
<BR>&nbsp;&nbsp;&nbsp;&nbsp;&nbsp;Mora biti da im je svima došlo kao olakšanje kad je - dok su dokono kružili po ogromnoj elipsi, kometastoj elipsi koja ih je potiskivala u pravcu asteroida zaklapajući ugao sa ekliptikom - diskusija koju su u tom trenutku vodili bila prekinuta Dolinim krkljanjem i Dženinim prigušenim vriskom, na šta se Odi Volters okrenuo i na ekranu ugledao veliku skupinu kosmičkih letelica, ogromnu, sastavljenu od većeg broja mnogo, mnogo većih brodova nego što je ijedno ljudsko biće u Zemljinom solarnom sistemu dotada videlo.
<BR>&nbsp;&nbsp;&nbsp;&nbsp;&nbsp;Oni su bili izbezumljeni od straha, nema sumnje.
<BR>&nbsp;&nbsp;&nbsp;&nbsp;&nbsp;Ali ne više od nas ostalih. Po celoj Zemlji, i svuda u svemirskom prostranstvu gde je bilo ljudskih bića i komunikacionih uređaja da tu vest prenesu, nastali su šok i panika. Bio je to najstrašniji košmar koji su ljudska bića doživela otprilike za poslednjih sto godina.
<BR>&nbsp;&nbsp;&nbsp;&nbsp;&nbsp;Hičiji su se vraćali.
<BR>&nbsp;&nbsp;&nbsp;&nbsp;&nbsp;Nisu se skrivali. Evo ih - a koliko ih samo ima! Optički senzori u orbitalnim stanicama registrovali su više od pedeset brodova - i to kakvih brodova! Dvanaest do četrnaest velikih kao S. Ja. Pa onda dvanaest još većih u obliku lopte, kao onaj koji je progutao jedrenjak. Bilo je "trojki" i "petica" i nekih osrednje velikih za koje je Svemirski Pentagon podozrevao da bi mogli biti krstarice, a svi su se spuštali tačno na nas iz pravca Vage. Mogao bih da kažem da su Zemljini odbrambeni sistemi zatečeni nespremni, ali to bi bila laskava laž. Istina je bila da Zemlja nije imala odbrambene snage vredne pomena. Bilo je patrolnih bodova, naravno; ali njih su sagradili Zemljani za borbe sa drugim Zemljanima. Nikome nije padalo ni na pamet da u njima zametne borbu sa polumitskim Hičijima.
<BR>&nbsp;&nbsp;&nbsp;&nbsp;&nbsp;A onda su nam se oni obratili.
<BR>&nbsp;&nbsp;&nbsp;&nbsp;&nbsp;Poruka je bila na engleskom jeziku, i bila je kratka. Glasila je: "Hičiji ne mogu više da dozvole putovanja i komuniciranje u međuzvezdanim prostranstvima izuzev pod određenim uslovima koje će oni odrediti i čije će izvršenje nadgledati. Sve ostalo mora ovog časa biti obustavljeno. Oni su došli da to obaveste." To je bilo sve što je rečeno pre nego što je spiker, vrteći bespomoćno glavom, iščezao sa ekrana.
<BR>&nbsp;&nbsp;&nbsp;&nbsp;&nbsp;Zvučalo je vrlo mnogo kao objava rata.
<BR>&nbsp;&nbsp;&nbsp;&nbsp;&nbsp;Tako je, takođe, bilo i shvaćeno. U Svemirskom Pentagonu, u orbitalnim utvrđenjima ostalih nacija, u ministarskim savetima širom sveta, održani su hitni sastanci i konferencije i sednice; brodovi su opozvani radi snabdevanja novim oružjem, dok su drugi bili preusmereni u pravcu Hiči-flote; oružje u kosmosu koje je mirovalo nekoliko decenija prekontrolisano je i postrojeno - korisno možda koliko srednjovekovne strele, ali ako samo njega imamo za borbu, onda ćemo se njime boriti. Zabuna, šok, i priprema za otpor, zavladaše svetom.
<BR>&nbsp;&nbsp;&nbsp;&nbsp;&nbsp;Nigde nije bilo veće zbunjenosti i zapanjenosti nego među ljudima koji su sačinjavali moje sopstveno srećno domaćinstvo; jer osobu koja je saopštila ultimatum Hičija, Albert je prepoznao smesta, a Esi samo trenutak kasnije, a ja čak pre nego što sam joj video lice. Bila je to Džil-Klara Mojnlin.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
