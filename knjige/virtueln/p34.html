<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. IZLAZAK IZ RAJA
<P>&nbsp;&nbsp;&nbsp;&nbsp;&nbsp;"Podzemna, dušo", reče gospođa Sablet, "Talita Morou, Tod Probert, Geri Andervud. 1996." Bila je zavaljena u garnituri, sa pokvašenom krpom na čelu. Bila je iste plave boje kao njene papuče, i od istog materijala.
<BR>&nbsp;&nbsp;&nbsp;&nbsp;&nbsp;"Nisam gledala", reče Čueta, koja je prelistavala časopis posvećen Prečasnom Falonu. Tu je bila i ta bivša glumica, Gudrun Viver, koja je na slici grlila Falona na nekoj pozornici. Da je okrenuo glavu, pomislila je Čueta, nos bi mu jedva bio u visini njene grudne kosti. Izgledao je kao da su mu pod kožu ušprcali nekakav ružičasti vosak; imao je najgnusniju kosu koju je ikada videla, nalik na neku kratku periku, periku koja je svakog časa mogla da se digne i otpuzi sama od sebe.
<BR>&nbsp;&nbsp;&nbsp;&nbsp;&nbsp;"Radnja se vrti oko televizije", reče gospođa Sablet, "tako da je od posebnog značaja za crkvu."
<BR>&nbsp;&nbsp;&nbsp;&nbsp;&nbsp;"Kakva je priča?"
<BR>&nbsp;&nbsp;&nbsp;&nbsp;&nbsp;"Talita Morou je ta novinarka, a Tod Probert je pljačkaš banaka, ali dobar pljačkaš banaka, zato što mu pare trebaju da plati da njegovoj ženi presade srce. Keri Li. Sećaš je se? Prva odrasla uloga. Liči na nekog dečaka. Pa, Geri Andervud igra Talitinog bivšeg, ali još zaljubljenog u nju, i to gadno. U stvari, to je već neka... kako to, beše, zovu?... erotomanija, to jest kao da misli samo na ono, dušo, i to se pretvara u čisto zlo. Prvo joj šalje te raskomadane Barbike, pa crknutog belog zeca, pa sve neki seksi veš urmljan krvlju..."
<BR>&nbsp;&nbsp;&nbsp;&nbsp;&nbsp;Čueta pusti staricu da priča. Shvatila je da može da je isključi, onako kako je nekad uspevala da ne sluša majčino pričanje. Pitala se čime su to Rajdel i Sablet toliko zaokupljeni. Nešto su smerali; domunđavali su se u kuhinji.
<BR>&nbsp;&nbsp;&nbsp;&nbsp;&nbsp;Posmatrala je muvu kako sleće na stvari gospođe Sablet na policama. Let joj je bio nekako usporen, kao da joj ne odgovara klimatizacija.
<BR>&nbsp;&nbsp;&nbsp;&nbsp;&nbsp;Činilo joj se da počinje se pali trza na Rajdela. Možda je to bilo samo zato što se istuširao i obrijao i obukao čistu odeću iz one njegove blesave putne torbe. Odeća je bila ista kao ona od ranije. Možda nikada i nije nosio drugu. Ipak, morala je da prizna da ima slatko dupence u onim farmerkama. Sabletova majka rekla je da liči na mladog Tomija Li Džounza. Ko li joj je taj Tomi Li Džounz? Ili je to bilo zbog toga što joj se činilo da namerava nekako da napakosti Lauelu. Mislila je da je još zaljubljena u Lauela, ili tako nešto, ali je sada znala da nije, nimalo. Samo da nije počeo da uzima igrača. Setila se kako je delovalo na Lavlesa kada je prosula sav onaj prašak u kolu. Pitala je Rajdela da li je to dovoljno da ga ubije, i Rajdel joj je rekao da nije. Rekao je da je dovoljno da neko vreme bude lud k'o cipela, i da mu posle, kada mu izbistri u glavi, bude loše. Onda je pitala zašto je Lavles onako mlatio pištoljem po krilu. Rajdel se samo počešao po glavi i rekao da nije siguran, ali da misli da to ima neke veze sa dejstvom na nervni sistem. Rekao je da je čuo da droga izaziva, između ostalog, prijapizam. <EM>Prijapizam, patološko stanje produžene i bolne erekcije, i prenaglašeno erotično ponašanje - prim. prev.</EM> Pitala ga je šta je to. Pa, rekao je, to je kad čovek postane, recimo, preterano napaljen. Nije znala za to, ali je i Lauel imao nenormalna ukrućenja koja nikako nisu htela da prestanu. To ne bi bio neki problem, ali je tada postajao opak, tako da ju je sve bolelo, a on bi je posle olajavao u društvu, pred tipovima kao što je Kouds. U svakom slučaju, odlučila je da više neće lupati glavu o tome šta Rajdel planira da uradi Lauelu, ne ona. Više je brinula zbog Skinera, da li mu je dobro, da li se brinu o njemu. Plašila se da ponovo pozove Fontejna; svaki put kada bi Rajdel upotrebio telefon, strahovala je da će ih pronaći ili tako nešto. A pomisao na bicikl činila ju je tužnom. Bila je sigurna da ga je neko do sada uzeo. Odbijala je da to prizna, ali je počinjala podjednako da žali zbog toga kao zbog Semijeve besmislene pogibije. A Rajdel je rekao da misli da je i Najdžel ubijen.
<BR>&nbsp;&nbsp;&nbsp;&nbsp;&nbsp;"A onda", govorila je Sabletova majka, "Geri Andervud izleti kroz taj prozor i padne pravo na onu ogradu, znaš? Onih sa šiljcima."
<BR>&nbsp;&nbsp;&nbsp;&nbsp;&nbsp;"Auh, mamo", reče Sablet, "opet gnjaviš Čuetu."
<BR>&nbsp;&nbsp;&nbsp;&nbsp;&nbsp;"Samo joj prepričavam Podzemnu", reče gospođa Sablet ispod krpe.
<BR>&nbsp;&nbsp;&nbsp;&nbsp;&nbsp;"1996", reče Sablet. "Pa, znaš, trebalo bi nešto da nam pomogne, Rajdelu i meni." Sablet joj pokaza da pođe za njim u kuhinju.
<BR>&nbsp;&nbsp;&nbsp;&nbsp;&nbsp;"Mislim da nije najpametnije za nju da izlazi, Beri", reče on Rajdelu. "Bar ne po danu."
<BR>&nbsp;&nbsp;&nbsp;&nbsp;&nbsp;Čueta pogleda narukvicu lisica na zglobu. Rajdel je presekao lanac keramičkom testerom koju je pozajmio od nekoga usput. Trebalo mu je oko dva sata.
<BR>&nbsp;&nbsp;&nbsp;&nbsp;&nbsp;Rajdel je sedeo za plastičnim stočićem gde je ona doručkovala. "Pa, ti ne možeš, Sablete, zbog te tvoje apostaze. A ja ne bih da budem tamo, sa onim videofonom na glavi. Mogli bi da banu njegovi roditelji. Ili on da prisluškuje."
<BR>&nbsp;&nbsp;&nbsp;&nbsp;&nbsp;"Zar ne možeš da ih zoveš preko običnog telefona, Beri?" Sablet je zvučao zabrinuto.
<BR>&nbsp;&nbsp;&nbsp;&nbsp;&nbsp;"Ne", reče Rajdel. "Ne mogu. Oni to nikako ne vole. Rekao je da će pristati da razgovaraju, i to možda, samo ako ih pozovem preko videofona."
<BR>&nbsp;&nbsp;&nbsp;&nbsp;&nbsp;"U čemu je problem?" reče Čueta.
<BR>&nbsp;&nbsp;&nbsp;&nbsp;&nbsp;"Sablet ima prijatelja koji ima videofon."
<BR>&nbsp;&nbsp;&nbsp;&nbsp;&nbsp;"Bracu", reče Sablet.
<BR>&nbsp;&nbsp;&nbsp;&nbsp;&nbsp;"Tvoj brat?" upita ona.
<BR>&nbsp;&nbsp;&nbsp;&nbsp;&nbsp;"Zove se Braca", reče Sablet, "al' je ta VS stvar, videofon i ostalo, protiv crkvenih pravila. Prečasni Falon je im'o otkrovenje da je virtuelna stvarnost Sotonino oruđe, zato što se pored nje ne gleda dovoljno televizija..."
<BR>&nbsp;&nbsp;&nbsp;&nbsp;&nbsp;"Valjda ne veruješ u to?" reče Rajdel.
<BR>&nbsp;&nbsp;&nbsp;&nbsp;&nbsp;"Ne veruje ni Braca", reče Sablet, "al' bi mu otac zavrn'o šiju kad bi mu pronaš'o taj VS što ga krije ispod kreveta."
<BR>&nbsp;&nbsp;&nbsp;&nbsp;&nbsp;"Samo ga pozovi", reče Rajdel, "i kaži mu ono što sam ti rekao. Dvesta dolara u gotovom, plus vreme i cena razgovora."
<BR>&nbsp;&nbsp;&nbsp;&nbsp;&nbsp;"Ljudi će je videti", reče Sablet, okrznuvši stidljivim, srebrnim pogledom Čuetu.
<BR>&nbsp;&nbsp;&nbsp;&nbsp;&nbsp;"Kako to misliš, da će me 'videti'?"
<BR>&nbsp;&nbsp;&nbsp;&nbsp;&nbsp;"Pa, ovaj, ta tvoja frizura", reče Sablet, "suviše je neobična za nji', veruj mi."
<BR>
<BR>&nbsp;&nbsp;&nbsp;&nbsp;&nbsp;"A sad, Braco", reče Rajdel dečaku, "daću ti ove dve novčanice od dvesta dolara. Šta si rekao, kad ti se vraća otac?"
<BR>&nbsp;&nbsp;&nbsp;&nbsp;&nbsp;"Neće još dva sata", odvrati Braca, glasom koji je pucao od nervoze. Uzeo je novac kao da je nečim zaražen. "Pomaže da naliju novu podlogu za pogonske ćelije koje dovoze iz Feniksa crkvenim teretnjakom." Braca je stalno pogledao prema Čueti. Ova je nosila slamnati šešir Sabletove majke, stvar sa velikim, mekim obodom, i stvarno otkačene damske naočari za sunce za limun-žutim okvirom i zakošenim staklima. Čueta pokuša da mu se nasmeši, ali se činilo da je to od male pomoći.
<BR>&nbsp;&nbsp;&nbsp;&nbsp;&nbsp;"Ti si Džoelov drugar, je li?" Braca je imao gotovo obrijanu glavu, neku napravu u ustima za ispravljanje zuba i Adamovu jabučicu veliku otprilike kao trećina njegove glave. Posmatrala ju je kako skače gore-dole. "Iz L.A.-a?"
<BR>&nbsp;&nbsp;&nbsp;&nbsp;&nbsp;"Tako je", reče Rajdel.
<BR>&nbsp;&nbsp;&nbsp;&nbsp;&nbsp;"Ja... i ja bi' t-teo tamo", reče Braca.
<BR>&nbsp;&nbsp;&nbsp;&nbsp;&nbsp;"Odlično", reče Rajdel. "Načinio si korak u pravom smeru, veruj mi. Sada sačekaj napolju, kao što sam ti rekao, i obavesti Čuetu ako neko naiđe."
<BR>&nbsp;&nbsp;&nbsp;&nbsp;&nbsp;Braca iziđe iz svoje majušne spavaće sobe i zatvori vrata za sobom. Čueta nije imala utisak da tu živi neko njegovih godina. Soba je bila suviše uredna i ukrašena posterima Hrista i Falona. Bilo joj ga je žao. Bilo joj je tesno i vruće, i nedostajala joj je klimatizacija gospođe Sablet. Skinula je šešir.
<BR>&nbsp;&nbsp;&nbsp;&nbsp;&nbsp;"Dobro", reče Rajdel i uze šlem, "sad sedi na krevet i izvuci utikač ako neko naiđe." Braca im je prethodno uključio uređaj. Rajdel sede na pod i stavi šlem, tako da mu nije videla oči, pa navuče jednu od onih rukavica za biranje broja i upravljanje.
<BR>&nbsp;&nbsp;&nbsp;&nbsp;&nbsp;Gledala je kako njegov kažiprst, u toj rukavici, kucka nešto na ploči koje nije bilo tamo. Potom ga je slušala kako razgovara sa računarom telefonske kompanije o preuzimanju računa po obavljenom razgovoru.
<BR>&nbsp;&nbsp;&nbsp;&nbsp;&nbsp;Tada mu se ruka ponovo podiže. "Evo", reče i poče da otkucava u vazduhu broj koji mu je dao Lauel. Kada je završio, stisnu pesnicu, okrenu je dva puta i spusti ruku u krilo.
<BR>&nbsp;&nbsp;&nbsp;&nbsp;&nbsp;Sedeo je tako nekoliko sekundi, okrećući glavu pod šlemom kao da nešto posmatra, a onda se umiri.
<BR>&nbsp;&nbsp;&nbsp;&nbsp;&nbsp;"Dobro", reče, nekim čudnim glasom, ali ne njoj, "nego, ima li nekoga ovde?"
<BR>&nbsp;&nbsp;&nbsp;&nbsp;&nbsp;Čueta oseti jezu na potiljku.
<BR>&nbsp;&nbsp;&nbsp;&nbsp;&nbsp;"Oh", reče on, "Isuse..."
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
