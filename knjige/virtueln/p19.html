<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. LOPTICA-SKOČICA
<P>&nbsp;&nbsp;&nbsp;&nbsp;&nbsp;Jamazaki je čuo pucnje sa svog mesta na podu, ruku vezanih svetlucavom plastikom za grubi metalni nosač koji je držao Skinerov sto. Ili je to bio zvuk nekog hidrauličkog oruđa?
<BR>&nbsp;&nbsp;&nbsp;&nbsp;&nbsp;U sobi se osećao miris, oštar i jedak. On pomisli da bi mogao da bude miris njegovog straha.
<BR>&nbsp;&nbsp;&nbsp;&nbsp;&nbsp;Pogled mu je bio u visini okrnjenog belog tanjira, na čijoj se ivici crnela mrlja zgnječenog avokada.
<BR>&nbsp;&nbsp;&nbsp;&nbsp;&nbsp;"Kaz'o sam mu šta imam", reče Skiner, mučeći se da ustane, sa rukama vezanim na leđima. "Nije 'teo. Oni bi ono što njima treba, zar ne?" Mali televizor kliznu sa kreveta i pade na pod, a ekran mu ispade na pljosnatu, šarenu traku. "Sranje." Zaljuljao se, trgnuvši se kada se oslonio na bolesni kuk, i Jamazaki pomisli da će pasti. Ali Skiner zakorači, pa još jednom, nagnut napred radi ravnoteže.
<BR>&nbsp;&nbsp;&nbsp;&nbsp;&nbsp;Jamazaki cimnu plastiku oko zglobova i jauknu, osetivši kako se steže. Kao nešto živo.
<BR>&nbsp;&nbsp;&nbsp;&nbsp;&nbsp;"Ako ih vučeš i uvrćeš", reče Skiner iza njega, "gadovi će ti precvikati ruke. Takve su nekad nosili panduri. Dok nisu zabranjene." Začu se tresak koji uzdrma sobu i učini da svetlost zatrepće. Jamazaki pogleda preko ramena i vide Skinera kako sedi na podu, savijenih kolena, nagnut napred. "Ovde unutra su klješta za sečenje poluga od dvadeset inča", reče starac, pokazujući levom nogom na ulubljenu, rđom prošaranu, zelenu kutiju za alat. "Poslužiće, ako uspem da ih izvadim." Jamazaki je posmatrao kako se trudi da proturi prste kroz rupe na ofucanim, sivim čarapama. "Al' nisam siguran da ću moć' išta da učinim s njima kad ih izvadim." Zastade. Pogleda Jamazakija. "Imam bolju ideju, ali ti se neće dopasti."
<BR>&nbsp;&nbsp;&nbsp;&nbsp;&nbsp;"Skiner-sane?"
<BR>&nbsp;&nbsp;&nbsp;&nbsp;&nbsp;"Pogledaj taj nosač tu."
<BR>&nbsp;&nbsp;&nbsp;&nbsp;&nbsp;Stvar su držali zajedno bezbojni mehurovi kalajnog vara, ali je izgledala dovoljno čvrsta. Izbrojao je nejednake glave devet zavrtanja. Dijagonalni nosač kao da je bio sastavljen od tankih metalnih pločica, sastavljenih na krajevima namotajima zarđale žice.
<BR>&nbsp;&nbsp;&nbsp;&nbsp;&nbsp;"Sam sam ga napravio", reče Skiner. "To su tri dela sečiva fabričke testere. Nikad nisam isturpij'o zupce. Tamo na vrhu."
<BR>&nbsp;&nbsp;&nbsp;&nbsp;&nbsp;Jamazakijevi prsti pređoše preko nevidljivih neravnina.
<BR>&nbsp;&nbsp;&nbsp;&nbsp;&nbsp;"Pregorela je, Skuteru. Nije više 'tela da seče. Zato sam ih upotrebio."
<BR>&nbsp;&nbsp;&nbsp;&nbsp;&nbsp;"Da testerišem plastiku?" Namestio je zglobove.
<BR>&nbsp;&nbsp;&nbsp;&nbsp;&nbsp;"Čekaj malo. Ako počneš da testerišeš tu ludu gumu, ima da pošizi. Moraš brzo da je presečeš, inače će se stisnut' do kosti. Čekaj, rek'o sam."
<BR>&nbsp;&nbsp;&nbsp;&nbsp;&nbsp;Jamazaki se ukoči. Pogleda unazad.
<BR>&nbsp;&nbsp;&nbsp;&nbsp;&nbsp;"Suviše si blizu sredine. Ako počneš da sečeš tu, dob'ćeš narukvice koje će se ipak stegnuti. Moraš da presečeš što bliže jednoj strani, pa da dođeš ovamo i presečeš drugi kraj klještima pre nego što on precvikuje tebe. Pokušaću da otvorim ovo." Gurnuo je kutiju nožnim prstima. Unutra zaklopara alat.
<BR>&nbsp;&nbsp;&nbsp;&nbsp;&nbsp;Jamazaki približi lice crvenoj traci. Imala je slab medicinski miris. Udahnuo je, stegnuo zube i počeo žestoko da struže zglobovima preko testera. Stvar poče da se steže. Trake gvožđa, bol usijan i nepodnošljiv. Setio se Lavlesove ruke oko zgloba.
<BR>&nbsp;&nbsp;&nbsp;&nbsp;&nbsp;"Presec' je", reče Skiner.
<BR>&nbsp;&nbsp;&nbsp;&nbsp;&nbsp;Plastika se prekinu uz besmisleno bučan prasak, nalik na zvučni efekat u crtanom filmu. Bio je slobodan, a crvena traka oko levog zgloba na trenutak popusti stisak, upijajući ostatak mase.
<BR>&nbsp;&nbsp;&nbsp;&nbsp;&nbsp;"Skuteru!"
<BR>&nbsp;&nbsp;&nbsp;&nbsp;&nbsp;Plastika se zategnu. On pruži ruku za kutijom, zapanjen što je vidi otvorenu, baš kada ju je Skiner ritnuo nogom, prosuvši stotinu raznih metalnih alatki.
<BR>&nbsp;&nbsp;&nbsp;&nbsp;&nbsp;"Plave drške!"
<BR>&nbsp;&nbsp;&nbsp;&nbsp;&nbsp;Klješta su bila dugačka, nezgrapna, drški omotanih masnom, plavom trakom. Video je kako se crvena traka steže, počinjući da uranja u kožu. Zgrabio je sekač jednom rukom, gurnuo sečivo pod traku i nalegao svom tečinom na gornju dršku. Ujed bola. Prasak.
<BR>&nbsp;&nbsp;&nbsp;&nbsp;&nbsp;Skiner ispusti vazduh, uz otegnut zvuk olakšanja. "Jes' dobro?"
<BR>&nbsp;&nbsp;&nbsp;&nbsp;&nbsp;Jamazaki osmotri zglobove. Na zglobu leve šake video se dubok, modrikast trag koji je počinjao da krvari, ali ne više nego što je očekivao. Drugi zglob bio mu je izgreban od testere. Pogledao je po podu, tražeći ostatke lisica.
<BR>&nbsp;&nbsp;&nbsp;&nbsp;&nbsp;"Sad mene", reče Skiner. "Al' zavuci ih ispod plastike, važi? Pokušaj da mi ne isečeš ruku. I požuri sa drugim zglobom."
<BR>&nbsp;&nbsp;&nbsp;&nbsp;&nbsp;Jamazaki oproba rad klješta, kleknu pored Skinera i zavuče sečivo ispod trake oko zgloba starčeve desne ruke. Koža je na tom mestu bila providna, naduvena i pobledela, vene natekle i vijugave. Plastika se bez problema prekinu, uz isti prebučan zvuk, i odmah se omota oko Skinerovog drugog zgloba, uvijajući se kao živa. Presekao ju je pre nego što se zategla, ali je ovaj put, uz zvuk iz crtanog filma, jednostavno nestala.
<BR>&nbsp;&nbsp;&nbsp;&nbsp;&nbsp;Jamazaki je zurio u mesto gde se maločas nalazila.
<BR>&nbsp;&nbsp;&nbsp;&nbsp;&nbsp;"Navuc' polugu!" zagrmi Skiner.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Zaključaj jebena vrata!"
<BR>&nbsp;&nbsp;&nbsp;&nbsp;&nbsp;Jamazaki se odvuče po podu na kolenima, spusti poklopac i zaglavi u ležište polugu od mutne bronze, nešto što je nekada možda bilo deo broda. "Devojka", reče on, osvrnuvši se prema Skineru.
<BR>&nbsp;&nbsp;&nbsp;&nbsp;&nbsp;"Ume da kuca", reče Skiner. "'Oćeš da s' onaj kuronja sa pucom vrati ovamo?"
<BR>&nbsp;&nbsp;&nbsp;&nbsp;&nbsp;Jamazaki nije hteo. Pogleda prema otvoru na krovu. Bio je otvoren.
<BR>&nbsp;&nbsp;&nbsp;&nbsp;&nbsp;"Popni se i potraži peška."
<BR>&nbsp;&nbsp;&nbsp;&nbsp;&nbsp;"Kako, molim? Skiner-sane?"
<BR>&nbsp;&nbsp;&nbsp;&nbsp;&nbsp;"Onog vel'kog toplog brata. Crnju, znaš?"
<BR>&nbsp;&nbsp;&nbsp;&nbsp;&nbsp;Iako nije imao pojma o kome ili o čemu Skiner govori, Jamazaki se pope uz merdevine. Nalet vetra poprska mu kišom lice kada je provirio na krov. Imao je iznenadan i jak osećaj da je na vrhu jarbola nekog drevnog broda, nekog crnog, gvozdenog skunera koji plovi, napušten, noćnim morima, iskidanih plastičnih jedara, sa posadom koja je poludela ili izginula, i ludim kapetanom Skinerom, koji izvikuje naređenja zarobljen u kabini u njegovoj utrobi.
<BR>&nbsp;&nbsp;&nbsp;&nbsp;&nbsp;"Ovde nema nikoga, Skiner-sane!"
<BR>&nbsp;&nbsp;&nbsp;&nbsp;&nbsp;Kiša se obruši novom silinom i zakloni svetla grada.
<BR>&nbsp;&nbsp;&nbsp;&nbsp;&nbsp;Jamazaki uvuče glavu, pipajući za poklopcem, i zatvori ga za sobom. Stavio je rezu, žaleći što nije od čvršćeg materijala.
<BR>&nbsp;&nbsp;&nbsp;&nbsp;&nbsp;Sišao je niz merdevine.
<BR>&nbsp;&nbsp;&nbsp;&nbsp;&nbsp;Skiner je bio na nogama, teturao se prema krevetu. "Sranje", reče, "neko mi razbio televizor", i sruči se napred na dušek.
<BR>&nbsp;&nbsp;&nbsp;&nbsp;&nbsp;"Skineru?"
<BR>&nbsp;&nbsp;&nbsp;&nbsp;&nbsp;Jamazaki kleknu pored kreveta. Skinerove oči bile su zatvorene, dah plitak i ubrzan. Leva ruka mu se podiže, raširenih prstiju, i počeša zamršene sede malje ispod okovratnika izlizane flanelske košulje. Jamazaki oseti kiseli miris mokraće u jetkom mirisu eksploziva koji je ispalio Lavlesov metak. Pogleda Skinerove farmerke, čija je plava boja posivela od nošenja, a nabori, sjajni od prljavštine, bili zauvek urezani, i vide da se Skiner upišao.
<BR>&nbsp;&nbsp;&nbsp;&nbsp;&nbsp;Stajao je tako nekoliko minuta, nesiguran šta da radi. Naposletku sede na farbom išaranu stolicu za stolom gde je maločas bio vezan. Pređe prstima preko zubaca testere. Oborivši pogled, ugleda pravilnu, crvenu lopticu. Ležala je na podu pored njegove desne noge.
<BR>&nbsp;&nbsp;&nbsp;&nbsp;&nbsp;Podigao ju je. Svetlucav kliker od skerletne plastike, hladan i gotovo elastičan. Jedna od lisica, njegova ili Skinerova.
<BR>&nbsp;&nbsp;&nbsp;&nbsp;&nbsp;Sedeo je tu, posmatrajući Skinera i slušajući ječanje mosta u oluji, čudnu muziku snopova kablova. Imao je želju da položi uho na njih i oslušne, ali ga je neki bezimeni strah odvraćao od toga.
<BR>&nbsp;&nbsp;&nbsp;&nbsp;&nbsp;Skiner se u jednom trenutku probudio, ili je tako izgledao, i pokušao da sedne, dozivajući, Jamazakiju se činilo, devojku.
<BR>&nbsp;&nbsp;&nbsp;&nbsp;&nbsp;"Nije tu", reče Jamazaki, sa rukom na Skinerovom ramenu. "Zar se ne sećate?"
<BR>&nbsp;&nbsp;&nbsp;&nbsp;&nbsp;"Nije bila", reče Skiner. "Dvad'set, trid'set godina. Da ga jebem. Vreme."
<BR>&nbsp;&nbsp;&nbsp;&nbsp;&nbsp;"Skineru?"
<BR>&nbsp;&nbsp;&nbsp;&nbsp;&nbsp;"Vreme. Najzajebanija stvar na svetu, zar ne?"
<BR>&nbsp;&nbsp;&nbsp;&nbsp;&nbsp;Jamazaki podiže crvenu lopticu u visinu starčevih očiju. "Pogledajte, Skineru. Vidite u šta se pretvorilo?"
<BR>&nbsp;&nbsp;&nbsp;&nbsp;&nbsp;"Loptica-skočica", reče Skiner.
<BR>&nbsp;&nbsp;&nbsp;&nbsp;&nbsp;"Skiner-sane?"
<BR>&nbsp;&nbsp;&nbsp;&nbsp;&nbsp;"Baci to govno da odskoči, Skuteru." Sklopio je oči. "Da odskoči visoko."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
