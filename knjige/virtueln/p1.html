<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. SVETLUCAVA KOŽA DŽINOVA
<P>&nbsp;&nbsp;&nbsp;&nbsp;&nbsp;Kurir pritiska čelo na slojeve stakla, argona, oklopne plastike. Posmatra borbenu letelicu kako preleće srce grada poput ose-lovca, noseći smrt ispod trupa u glatkom, crnom valjku.
<BR>&nbsp;&nbsp;&nbsp;&nbsp;&nbsp;Nekoliko sati ranije, severno predgrađe pogodile su rakete; sedamdeset troje mrtvih, počinilac još nepoznat. Ali ovde, duž Lazaro Kardenasa, zigurati odeveni u ogledala sjakte se kao svetlucava koža džinova, potiskujući noćnu baražu snova prema avenidama koje čekaju na njih - biz kao i obično, u svetu bez kraja.
<BR>&nbsp;&nbsp;&nbsp;&nbsp;&nbsp;Vazduh iza stakla dodiruje svaki izvor svetlosti blagom hepatičnom koronom, žutičavi preliv neprimetno prelazi u smeđu prozirnost. Fine, suve pahulje fekalnog snega, razvejane sa polja izmeta, popale po sočivu noći.
<BR>&nbsp;&nbsp;&nbsp;&nbsp;&nbsp;Zatvorivši oči, usredsređuje se na pozadinsko šištanje klimatizera. Zamišlja sebe u Tokiju, soba se sada nalazi u novom krilu starog Imperijala. Vidi sebe na ulicama Čijoda-kua, ispod šaputavih vozova. Crvene papirne lanterne duž uske ulice.
<BR>&nbsp;&nbsp;&nbsp;&nbsp;&nbsp;Otvara oči.
<BR>&nbsp;&nbsp;&nbsp;&nbsp;&nbsp;Meksiko Siti je još tu.
<BR>&nbsp;&nbsp;&nbsp;&nbsp;&nbsp;Osam praznih boca, plastične minijature, pomno su poređane uporedo sa ivicom čajnog stočića; japanska votka, Vrati Se Losose, ime joj više nervira nego ukus koji ostaje dugo posle.
<BR>&nbsp;&nbsp;&nbsp;&nbsp;&nbsp;Na ekranu iznad konzole, ptičke čekaju na njega, sve zajedno u kremastom zamrznuću. Kada je uzeo daljinac, njihove oštre jagodične kosti pomiču se u prostoru iza njegovih očiju. Njihovi mladići, koji bez razlike prodiru s leđa, nose crne, kožne rukavice. Slovenska lica, koja prizivaju nepozvane odlomke iz detinjstva: smrad crnog kanala, lupa čelika o čelik iza zaljuljanog voza, visoke, stare tavanice stana sa pogledom na sleđeni park.
<BR>&nbsp;&nbsp;&nbsp;&nbsp;&nbsp;Dvadeset osam perifernih slika uokviruju Ruse u neglumljenom sparivanju; nazire likove prenesene sa čađave platforme za automobile azijskog trajekta.
<BR>&nbsp;&nbsp;&nbsp;&nbsp;&nbsp;Otvara još jednu malu bocu.
<BR>&nbsp;&nbsp;&nbsp;&nbsp;&nbsp;Ptičke, čije se glave klate napred-nazad kao dobro podmazane mašine, sada dudlaju svojim nadmenim, samoljubivim momcima. Uglovi kamere podsećaju na sirovost sovjetskog industrijskog bioskopa.
<BR>&nbsp;&nbsp;&nbsp;&nbsp;&nbsp;Pogled mu odluta do NHK Vremena. Talas niskog pritiska iznad Kanzasa. Pored toga, nestvarno staložen islamski padajući tekst beskrajno ispisuje božje ime u fraktalnoj kaligrafiji.
<BR>&nbsp;&nbsp;&nbsp;&nbsp;&nbsp;Ispija votku.
<BR>&nbsp;&nbsp;&nbsp;&nbsp;&nbsp;Gleda televiziju.
<BR>
<BR>&nbsp;&nbsp;&nbsp;&nbsp;&nbsp;Posle ponoći, na raskrsnici Liverpula i Florensije, zuri u Zona Rosu sa zadnjeg sedišta bele lade; nanoporski respirator švajcarske proizvodnje žulja mu sveže obrijanu bradu.
<BR>&nbsp;&nbsp;&nbsp;&nbsp;&nbsp;Svako lice u prolazu je pod maskom, usta i nozdrva sakrivenih iza filtera. Neke maske, u čast Dana mrtvih, podsećaju na srebrom optočene vilice nacerenih šećernih lobanja. Kojeg god da su oblika, njihovi proizvođači listom ponavljaju iste sumnjive, bezlično utešne fraze o viroidima.
<BR>&nbsp;&nbsp;&nbsp;&nbsp;&nbsp;Poželeo je da pobegne jednoobraznosti, možda da otkrije nešto od lepote i prolazne zanimljivosti, ali ovde nema ničeg osim maskiranih lica, njegovog straha, svetala.
<BR>&nbsp;&nbsp;&nbsp;&nbsp;&nbsp;Prastari američki automobil mili krivinom iz Čapaltepek Avenide, ispod otkačenog branika pulsiraju oblaci čađi. Prašnjavi nanos smole boje kole i slomljena ogledala prekrivaju svaku površinu vozila; ogoljen je samo vetrobran, a taj je crn i sjajan, neproziran kao kap mastila, i podseća ga na smrtonosni valjak borbene letelice. Oseća kako strah počinje da se taloži, bez pukotina, bez misli, sa potpunim ubeđenjem, oko ovog karnevalskog duha, kadilaka, ovog relikta što sagoreva gorivo u avetinjskom ogrtaču od umrljanog mozaičkog srebra. Ko mu je dozvolio da ispušta ovu prljavštinu u već nepodnošljiv vazduh? Ko sedi unutra, iza crnog vetrobrana?
<BR>&nbsp;&nbsp;&nbsp;&nbsp;&nbsp;Drhteći, posmatra stvar kako prolazi.
<BR>&nbsp;&nbsp;&nbsp;&nbsp;&nbsp;"Ta kola..." Opaža da je povijen napred i da se obraća širokom, smeđem vratu vozača, čije ga mesnate uši zbog nečega podsećaju na reprodukovanu grnčariju u ponudi hotelskog šoping-kanala.
<BR>&nbsp;&nbsp;&nbsp;&nbsp;&nbsp;"El coche", kaže vozač, koji ne nosi masku i, osvrnuvši se, čini se da po prvi put primećuje kurira. Kurir gleda ogledala kadilaka kako signaliziraju, samo jednom, kratko, odraženom rubinskom svetlošću lasera iz noćnog kluba, pre nego što vozilo nestane.
<BR>&nbsp;&nbsp;&nbsp;&nbsp;&nbsp;Vozač zuri u njega.
<BR>&nbsp;&nbsp;&nbsp;&nbsp;&nbsp;Daje mu uputstvo da vozi nazad u hotel.
<BR>
<BR>&nbsp;&nbsp;&nbsp;&nbsp;&nbsp;Budi se iz sna od metalnih glasova, u dnu zasvođenih hodnika nekog evropskog aerodroma, gde su daleke prilike uhvaćene u nemom obredu odlaska.
<BR>&nbsp;&nbsp;&nbsp;&nbsp;&nbsp;Tmina. Šištanje klimatizera.
<BR>&nbsp;&nbsp;&nbsp;&nbsp;&nbsp;Dodir pamučnih čaršava. Njegov telefon, pod jastukom. Zvuci saobraćaja, prigušeni prozorima ispunjenim gasom. Nema više napetosti, nema panike. Seća se bara u predvorju. Muzika. Lica.
<BR>&nbsp;&nbsp;&nbsp;&nbsp;&nbsp;Postaje svestan unutrašnjeg spokoja, retkog uravnoteženja. On za drugi mir ne zna.
<BR>&nbsp;&nbsp;&nbsp;&nbsp;&nbsp;I, da, naočare su tu, ćušnute pored telefona. Izvlači ih, otvara drške sa grešnim zadovoljstvom koje se nekako očuvalo još od Praga.
<BR>&nbsp;&nbsp;&nbsp;&nbsp;&nbsp;Voleo ju je već skoro deceniju, iako o tome nije mislio na taj način. Ali nikad nije kupio drugi softver, i crni plastični okvir počeo je od upotrebe da gubi sjaj. Etiketa na kaseti je sada nečitka, izbledela od njegovog dodira u noći. Tako mnogo soba kao ova.
<BR>&nbsp;&nbsp;&nbsp;&nbsp;&nbsp;Odavno je navikao da bude s njom u tišini. Više ne utiskuje požutele audio-perle u uši. Naučio je da sam dodaje glas, šapućući joj dok ubrzano premotava kroz trapave titlove i uz mesečinom obasjan brdoviti predeo, mesto koje nije ni Holivud ni Rio, već neka blago zamućena digitalna približnost oba.
<BR>&nbsp;&nbsp;&nbsp;&nbsp;&nbsp;Ona ga čeka, uvek, u beloj kući visoko na putu kroz kanjon. Sveće. Vino. Haljina od perli na pastelnom savršenstvu njene kože, belini najbeljoj iza crnih perli, zategnutih i hladnih kao trbuh zmije dok klize uz njeno napeto bedro.
<BR>&nbsp;&nbsp;&nbsp;&nbsp;&nbsp;Daleko odatle, njegove ruke se kreću ispod pamučnih čaršava.
<BR>&nbsp;&nbsp;&nbsp;&nbsp;&nbsp;Kasnije, dok tone u san drugačije teskture, telefon ispod njegovog jastuka meko zazvoni, jednom.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Potvrđena je vaša rezervacija za San Francisko", kaže neko, žena ili mašina. On dodirne dugme, snimi broj leta, kaže laku noć i zatvori oči u slaboj svetlosti sa tamnih rubova zavesa.
<BR>&nbsp;&nbsp;&nbsp;&nbsp;&nbsp;Njene bele ruke oko njega. Njena večna plavokosa prisutnost.
<BR>&nbsp;&nbsp;&nbsp;&nbsp;&nbsp;On zaspi.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
