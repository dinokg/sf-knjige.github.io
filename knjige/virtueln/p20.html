<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. VELIKA PRAZNINA
<P>&nbsp;&nbsp;&nbsp;&nbsp;&nbsp;"Kunem ti se Bogom", reče Najdžel, "ovo sranje se upravo pomerilo."
<BR>&nbsp;&nbsp;&nbsp;&nbsp;&nbsp;Zatvorenih očiju, Čueta oseti tupu ivicu keramičkog noža kako joj pritiska zglob; začu se zvuk sličan prasku unutrašnje gume koja je prečesto krpljena, i zglob joj je odjednom bio slobodan.
<BR>&nbsp;&nbsp;&nbsp;&nbsp;&nbsp;"Sranje. Isuse." Ruke su mu bile grube i hitre, i Čueta kod drugog praska otvori oči i opazi nešto crveno i maglovito kako odskače među naslaganim metalnim delovima. Najdžel ga je pratio pogledom, okrećući glavu kao ona lutka psa koju je Skiner jednom našao i dao na prodaju.
<BR>&nbsp;&nbsp;&nbsp;&nbsp;&nbsp;Uski prostor u kome su se nalazili imao je zidne police pretrpane metalom, delovima Rejnoldsovih cevi, prašnjavim teglama punim zarđalih klinova. Bila je to Najdželova radionica, mesto gde je pravio svoja kolica, vršio manje popravke na bajsovima koje bi mu doterali. Plovak udice za losose koji mu je visio sa levog uha kuckao je u kontra-ritmu sa pokretima njegove glave, a onda je zazveckao kada je on uhvatio tu stvar u letu. Loptica od crvene plastike.
<BR>&nbsp;&nbsp;&nbsp;&nbsp;&nbsp;"Čoveče", reče s poštovanjem, "ko ti je stavio ovu stvar?"
<BR>&nbsp;&nbsp;&nbsp;&nbsp;&nbsp;Čueta ustade i strese se, drhtaj projuri kroz nju kao živa stvar, kao što su se one lisice micale.
<BR>&nbsp;&nbsp;&nbsp;&nbsp;&nbsp;Osećala se kao onog dana kada se vratila u prikolicu i videla da joj se majka spakovala i otišla. Nije bilo poruke, samo konzerva raviola u šerpi na šporetu, i otvarač za konzerve pored nje. Nije pojela te raviole i više ih nikada nije okusila i znala je da nikada neće.
<BR>&nbsp;&nbsp;&nbsp;&nbsp;&nbsp;Ali taj osećaj je došao, tog dana, i progutao sve drugo, tako sveobuhvatan da se nije moglo dokazati da je prisutan osim nekom aritmetikom odsustva i sećanjem na bolja vremena. Kretala se unutar toga, šta god da je bilo, od jedne tačke do druge, sve dok nije završila iza te žice u Bivertonu, na mestu tako užasnom da je podsećalo na komad slomljenog stakla koje struže o veliku prazninu. Tako je postala svesna te stvari koja je progutala svet, iako se mogla samo nazreti, i to samo krajičkom oka. Bio je to više nekakav gas nego osećanje, nešto što je gotovo mogla da oseti u grlu, nešto što je počivalo, hladno i nepomično, u prostorima njenog daljeg lutanja.
<BR>&nbsp;&nbsp;&nbsp;&nbsp;&nbsp;"Jesi dobro?" Najdžel je stajao sa masnom kosom u očima, sa crvenom lopticom u ruci, sa plastičnom čačkalicom, još oblepljenom zelenim celofanom, u uglu usana.
<BR>&nbsp;&nbsp;&nbsp;&nbsp;&nbsp;Posle se dugo pitala da li je osećaj sagoreo u groznici, da li je pregorelo kolo koje ga je ponovo uključivalo. Ali kada se malo navikla na most, Skinera, posao u Ujedinjenima, počela je da veruje da se praznina popunila običnim stvarima, da je u šupljini starog iznikao ceo jedan novi svet, polako, iz dana u dan - bilo da je igrala u Disidentima, ili provela noć u razgovoru sa prijateljima, ili spavala sklupčana u svojoj vreći u Skinerovoj sobi, gde je vetar šibao zidove od iverice, a kablovi brujali dole u steni koja se kretala (po Skinerovim rečima) kao najsporije od svih mora.
<BR>&nbsp;&nbsp;&nbsp;&nbsp;&nbsp;A sada je i to bilo prekinuto.
<BR>&nbsp;&nbsp;&nbsp;&nbsp;&nbsp;"'Veta?"
<BR>&nbsp;&nbsp;&nbsp;&nbsp;&nbsp;Ona skakačica koju je videla, devojka, izvučena bledom plastičnom kukom iz vode i prebačena na palubu Zodijaka, bela i mlitava. Iz nosa i usta tekla joj je voda. Skiner je rekao da od pada svaka koščica u telu bude polomljena, ako udari u vodu pod određenim uglom. Protrčala je gola kroz bar i odbacila se sa stola najbližeg ogradi, za kojim je sedeo neki turista, i upetljala se u Haruovu Dej-Glo mrežu i imitacije japanskih ribarskih mreža. Nije li i Semi Sal sada tako plutao, možda već izvan mrtve zone iz koje je sva riba pobegla od višegodišnjeg taloga otrovnog olova palog sa nebrojenih slojeva zaštitne boje, zahvaćen strujom koja je nosila mrtve sa mosta, po pričama ljudi, pored Stene Misije, da bi ih izbacila pod noge bogatašima što su džogirali betonskom obalom Kineskog Basena.
<BR>&nbsp;&nbsp;&nbsp;&nbsp;&nbsp;Čueta se presamiti i povrati, uspevši da najveći deo izbaci u otvorenu, praznu limenku od farbe koja je na rubu imala debeli talog sivog gita koga je Najdžel koristio da poravna krupnije krpeže.
<BR>&nbsp;&nbsp;&nbsp;&nbsp;&nbsp;"'Ej, 'ej", Najdžel je obigravao oko nje, ne usuđujući se, na svoj stidljiv, medveđi način, da je dodirne, držeći ogromne šake u vazduhu nadomak nje, zabrinut što joj je muka i strepeći da će mu se ispovraćati po poslu, jer bi tako nešto moglo da ga primora na podrobno čišćenje njegovog tesnog gnezda, umesto uobičajenog razmazivanja prljavštine. "Vode? 'Oćeš vode?" Ponudio joj je staru limenku od kafe u kojoj je hladio usijani metal. Na površini vode plovio je masni talog kao nafta u pristaništu, i ona zamalo da ponovo povrati, ali umesto toga samo sede.
<BR>&nbsp;&nbsp;&nbsp;&nbsp;&nbsp;Semi Sal je bio mrtav, a možda i Skiner. On i onaj diplomac, vezani tamo gore onim plastičnim crvima.
<BR>&nbsp;&nbsp;&nbsp;&nbsp;&nbsp;"Ču?"
<BR>&nbsp;&nbsp;&nbsp;&nbsp;&nbsp;Odložio je konzervu i ponudio joj otvrenu limenku piva. Ona je odgurnu, kašljući.
<BR>&nbsp;&nbsp;&nbsp;&nbsp;&nbsp;Najdžel se premeštao sa noge na nogu, a onda se okrenu i proviri kroz trouglasti komad lucita koji mu je služio kao prozor. Plastika je podrhtvala od vetra. "Počela oluja", reče on, kao da mu je drago što može da objavi da je spoljni svet nastavio da se ponaša prepoznatljivo, iako nasilno. "Pravi potop."
<BR>&nbsp;&nbsp;&nbsp;&nbsp;&nbsp;Bežeći iz Skinerove sobe, od pištolja u ruci ubice, od njegovih očiju i zlata u uglovima osmeha, pognuta radi ravnoteže zbog vezanih ruku i kutije sa govnarovim naočarima, Čueta je opazila i druge kako trče, bežeći, verovatno, od iznenadne nevremena, od prvog naleta kiše koji je bio gotovo topao. Skiner bi znao da dolazi nevreme; pročitao bi to na barometru u staromodnoj drvenoj kutiji, sličnom kormilu neke stare barke; Skiner je poznavao vremenske mene, gore u svojoj krletki na vrhu mosta. Možda je bilo i drugih koji su ih poznavali, ali je običaj bio da se čeka i da se da u trku, ostavljajući prostor za poslednju pogodbu, još jedan dim, parčence biza. Sat uoči oluje bio je posebno pogodan za to, jer su se ljudi odlučivali da kupe i tamo gde bi se obično dvoumili. Bez obzira na to što bi neko od njih, kada je oluja bila dovoljno snažna, obično nestao, i to ne uvek oni bez zaklona, došljaci vezani sa svojim odrpanim prtljagom za prvo slobodno uporište na spoljnjem sklopu; ponekad bi popustila čitava nakalemljena sekcija odjednom, ako bi je vetar zahvatio punom silinom; nije videla tako nešto, ali je čula priče. Došljake ništa nije sprečavalo da se sklone ispod platformi, ali su to retko činili.
<BR>&nbsp;&nbsp;&nbsp;&nbsp;&nbsp;Obrisala je nadlanicom lice i uzela pivo od Najdžela. Otpila je gutljaj. Bilo je mlako. Vratila mu je limenku. On izvadi čačkalicu, podiže limenku do usta, a onda se predomisli i odloži je pored let-svetiljke.
<BR>&nbsp;&nbsp;&nbsp;&nbsp;&nbsp;"Nešto ne valja", reče on. "Osećam."
<BR>&nbsp;&nbsp;&nbsp;&nbsp;&nbsp;Ona je masirala zglobove. Osećala je narukvice svraba tamo gde je bila plastika, ružičaste i vlažne. Mahinalno podiže keramički nož i sklopi ga.
<BR>&nbsp;&nbsp;&nbsp;&nbsp;&nbsp;"Jeste", reče, "u pravu si. Nešto ne valja."
<BR>&nbsp;&nbsp;&nbsp;&nbsp;&nbsp;"Šta je to, Čueta?" Otresao je kosu sa očiju kao zabrinut pas, nervozno prelazeći prstima preko alatki. Ruke su mu bile kao blede, prljave životinje, sposobne, na svoj nemušti i nespokojan način, da reše probleme koji su bili nerešivi za njihovog vlasnika. "Ono japansko govno smrvilo se pod tobom", zaključi on, "pa si popizdela."
<BR>&nbsp;&nbsp;&nbsp;&nbsp;&nbsp;"Ne", reče ona, ne slušajući ga.
<BR>&nbsp;&nbsp;&nbsp;&nbsp;&nbsp;"Za kurirski bajs ti treba čelik. Težina. Velika korpa napred. A ne ugljenik sa nekim blesavim aramidnim sranjem oko njega, sve zajedno teško otprilike k'o sendvič. Š-šta ako udariš u b-bus? Ako naletiš zguza? Ako imaš veću masu nego b-bajs, ima da se prevrneš i p-rospeš. Prospeš." Šake su mu se grčile, nastojeći da jasnije prikažu nezgodu koju je zamislio.
<BR>&nbsp;&nbsp;&nbsp;&nbsp;&nbsp;Čueta ga pogleda i vide da se trese.
<BR>&nbsp;&nbsp;&nbsp;&nbsp;&nbsp;"Najdžele", reče, ustajući, "vezali su me u šali, razumeš?"
<BR>&nbsp;&nbsp;&nbsp;&nbsp;&nbsp;"Pomerilo se", reče on, "vid'o sam."
<BR>&nbsp;&nbsp;&nbsp;&nbsp;&nbsp;"Pa, šala baš nije ispala smešna, u redu? Ali znala sam kome treba da se obratim. Tebi, zar ne? I ti si to skinuo."
<BR>&nbsp;&nbsp;&nbsp;&nbsp;&nbsp;Najdžel protrese kosu nazad u oči, postiđen i zadovoljan. "Imala si taj nož. Seče k'o lud." Onda se namršti. "Ali ti treba čelični nož."
<BR>&nbsp;&nbsp;&nbsp;&nbsp;&nbsp;"Znam", reče ona. "Sad moram da idem." Sagnula se da podigne konzervu od boje. "Baciću ovo. Izvini."
<BR>&nbsp;&nbsp;&nbsp;&nbsp;&nbsp;"Napolju je oluja", reče Najdžel. "Ne izlazi u oluju."
<BR>&nbsp;&nbsp;&nbsp;&nbsp;&nbsp;"Moram", reče ona. "Biću dobro." Mislila je o tome kako bi onaj ubio i Najdžela, kada bi je zatekao tu. Ili ga povredio. Uplašio.
<BR>&nbsp;&nbsp;&nbsp;&nbsp;&nbsp;"Presek'o sam ih." Pokaza joj crvenu lopticu.
<BR>&nbsp;&nbsp;&nbsp;&nbsp;&nbsp;"Baci to", reče ona.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Vidi ovaj osip."
<BR>&nbsp;&nbsp;&nbsp;&nbsp;&nbsp;Najdžel ispusti lopticu kao da je otrovna. Odskakutala je u krš. Otro je prste o prljavu majicu na grudima.
<BR>&nbsp;&nbsp;&nbsp;&nbsp;&nbsp;"Najdžele, imaš da mi daš šrafciger? Običan?"
<BR>&nbsp;&nbsp;&nbsp;&nbsp;&nbsp;"Ovaj moj se sav izliz'o." Bele životinje su jurile preko naplavine alata, srećne što ponovo love, a Najdžel ih je ozbiljno posmatrao. "Pobacaću te šrafove čim ih skinem. Bolji su ti šestougaoni."
<BR>&nbsp;&nbsp;&nbsp;&nbsp;&nbsp;"Baš mi treba izlizan."
<BR>&nbsp;&nbsp;&nbsp;&nbsp;&nbsp;Desna ruka poskoči, dograbi plen, sa crnom drškom i pomalo iskrivljen.
<BR>&nbsp;&nbsp;&nbsp;&nbsp;&nbsp;"E, takav", reče ona, zakopčavajući Skinerovu jaknu.
<BR>&nbsp;&nbsp;&nbsp;&nbsp;&nbsp;Ruke joj ga pružiše, zajedno. Najdželove oči virile su kroz kosu, prateći ih. "Znaš, baš te gotivim, Čueta."
<BR>&nbsp;&nbsp;&nbsp;&nbsp;&nbsp;"Znam", reče ona, stojeći pred njim sa konzervom punom bljuvotina u jednoj ruci i šrafcigerom u drugoj. "Znam da me gotiviš."
<BR>
<BR>&nbsp;&nbsp;&nbsp;&nbsp;&nbsp;Zbunjena krpežom plastike koja je pokrivala gornju platformu, kiša je pratila kanale smeća i energetske kablove, izbijajući iznad glava pod nemogućim uglovima, u nasumičnim kaskadama, minijaturnim Nijagarama koje su se slivale sa talasastog lima i iverice. Sa ulaza u Najdželovu radionicu, Čueta je posmatrala kako jedna od nadstrešnica popušta i kako se galoni vode slivaju iz maločas zategnutog udubljenja, naduvene platnene kade koja se obrušila uz oštar prasak, u trenu se pretvorivši u nekoliko metara zalepršane, promočene krpe. Ovde ništa nije bilo planirano, u suštini, i problemi odvođenja vode su bili rešavani tek kada bi iskrsli. Ili, tačnije, ne bi bili rešavani.
<BR>&nbsp;&nbsp;&nbsp;&nbsp;&nbsp;Polovina sijalica sada je bila pogašena, ali to je možda bilo zato što su ih ljudi sami ugasili, bojeći se kratkog spoja. Ali ona tada opazi kratak, neprirodan, ružičasti sev pregorevanja transformatora, i začu prasak. Tamo prema Ostrvu. Ovo se postaralo za većinu preostalih uključenih sijalica, i odjednom se obrela u gotovo potpunoj tami. Nije bilo nikoga na vidiku, sve je bilo pusto. Samo sijalica od sto vati u narandžastom plastičnom grlu, koja se obrtala na vetru.
<BR>&nbsp;&nbsp;&nbsp;&nbsp;&nbsp;Otišla je do sredine platforme, trudeći se da nazre i izbegne pale kablove. Setila se konzerve u ruci, pa je hitnu u stranu i začu kako pada i kotrlja se.
<BR>&nbsp;&nbsp;&nbsp;&nbsp;&nbsp;Setila se svog bajsa, tamo na kiši, ispražnjenih kondenzatora. Neko će ga sigurno uzeti, kao i Semijev. Bila je to najveća, najvrednija stvar koju je ikad posedovala, i zaradila je svaki dolar koji je izbrojala na tezgu u Točkovima Grada. Nikada o njemu nije razmišljala kao o stvari, nego onako kako je pretpostavljala da ljudi razmišljaju o konjima. Bilo je kurira koji su davali imena bajsovima, ali Čueta to nikada ne bi uradila, valjda zato što je zaista razmišljala o njemu kao o živom biću.
<BR>&nbsp;&nbsp;&nbsp;&nbsp;&nbsp;Projektuj se, reče sebi, uhvatiće te ako ostaneš tu. Okrenula je leđa San Francisku i uputila se prema Ostrvu.
<BR>&nbsp;&nbsp;&nbsp;&nbsp;&nbsp;Ko su 'oni'? Tip sa pištoljem. Došao je po naočare. Došao je po naočare i ubio Semija. Jesu li ga poslali oni ljudi? Oni što su pozvali Banija i Vilsona, vlasnika? Panduri-najamnici. Tipovi iz obezbeđenja.
<BR>&nbsp;&nbsp;&nbsp;&nbsp;&nbsp;Kutija u njenom džepu. Glatka. I taj otkačeni crtež grada, te kule sa raskriljenim vrhovima. Suncokreti.
<BR>&nbsp;&nbsp;&nbsp;&nbsp;&nbsp;"Bože", reče ona, "kuda? Kuda idem?"
<BR>&nbsp;&nbsp;&nbsp;&nbsp;&nbsp;Na Ostrvo, sa ljudima-vukovima i njihovim kolačima smrti, opasnim bezumnicima proteranim sa mosta da love u tamošnjim šumama? Tamo je bila mornarička baza, rekao joj je Skiner, ali se zaraza postarala za to posle Malog Grandea, nešto što ti pretvori oči u sunđer, a onda ti poispadaju zubi. Bila je to groznica Ostrva s blagom, nešto što je valjda izmilelo iz tegle u mornaričkoj bazi, posle zemljotresa. Zato više niko nije išao tamo, niko normalan. Noću su se ponekad videle njihove vatre, a po danu dim, i kad bi čovek otišao do ouklendske strane, do ograde, osetio bi, nekako, da taj svet nije isti kao ljudi na mostu.
<BR>&nbsp;&nbsp;&nbsp;&nbsp;&nbsp;A da se vrati, da pokuša da uzme bajs? Kočnice bi se posle jednog sata ponovo napunile. Videla je sebe kako vozi, možda na istok, ne stajući, u krajeve koji su ležali tamo, u pustinje koje su prikazivali na televiziji, a iza njih zelene ravničarske farme gde su se polako kretali redovi velikih mašina, radeći ono što su radile. Ali se setila puta iz Oregona, kamiona koji su grmeli pored nje kroz noć kao izgubljene, pomahnitale životinje, i pokušala da zamisli takvo putovanje. Ne, na tom putu nije bilo mesta za ljude, a verovatno nijednog svetla u noći, na mračnim poljima. Bilo je to mesto gde se moglo ići i ići, večno, i ne stići nigde, niti naći mesto da počineš. Bicikl je tamo nikuda ne bi odveo.
<BR>&nbsp;&nbsp;&nbsp;&nbsp;&nbsp;Ili da se vrati kod Skinera. Da se popne i vidi. Ne. Odbila je to od sebe, nemilosrdno.
<BR>&nbsp;&nbsp;&nbsp;&nbsp;&nbsp;Praznina se podigla iz kišom oživljenih senki kao gas, i ona zadrža dah, bojeći se da je udahne.
<BR>&nbsp;&nbsp;&nbsp;&nbsp;&nbsp;Bila je, dakle, istina, da tek kada nešto izgubiš, postaneš svestan da si to imao. Tek je majčin odlazak pokazao da je bila tamo, pre toga je bila to mesto, i sve ostalo tamo, kao vreme. I Skiner i Kolmenova furuna i ulje koje je morala da sipa u mali otvor da bi podmazala kožni ventil kako bi pumpa mogla da radi. Ne budiš se svakog jutra i govoriš da, postoji za svaku od tih tričarija. Ali sve se sastoji od tričarija. Ili je to neko koga ugledaš, kad se probudiš. Ili Lauel. Kada je imala Lauela - ako se moglo reći da ga je imala, a pretpostavljala je da nije, ne istinski - kad je bio kraj nje, ipak, bio je nešto slično tome.
<BR>&nbsp;&nbsp;&nbsp;&nbsp;&nbsp;"Ču? Ti si?"
<BR>&nbsp;&nbsp;&nbsp;&nbsp;&nbsp;Bio je to on. Lauel. Sedeo je prekrštenih nogu na vrhu zarđalog hladnjaka na kome je pisalo ŠKAMPI, pušio cigaretu u posmatrao kišu kako se sliva sa ribareve nadstrešnice. Nije ga videla tri nedelje i jedino što je uspela da pomisli bilo je da mora da izgleda krajnje posrano. Pored njega je sedeo onaj klinac, skinhed, Kouds, sa crnom kapuljačom majice na glavi i rukama sakrivenim u dugačkim rukavima. Kouds je nikada nije naročito mirisao.
<BR>&nbsp;&nbsp;&nbsp;&nbsp;&nbsp;Ali se Lauel široko kezio oko žara cigarete. "Pa", reče, "'oćeš da kažeš 'zdravo' ili nećeš?"
<BR>&nbsp;&nbsp;&nbsp;&nbsp;&nbsp;"Zdravo", reče Čueta.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
