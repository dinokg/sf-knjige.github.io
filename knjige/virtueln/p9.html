<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. KADA ZATAJI DIPLOMATIJA
<P>&nbsp;&nbsp;&nbsp;&nbsp;&nbsp;U utorak, predveče, Rajdel se ukrcao na KalEr-ov inercioni avion za Barbenk. Momak u San Francisku platio je kartu odande; rekao je Rajdelu da može da ga zove Fredi. KalEr nije nudio nikakvu zabavu na naslonu sedišta, a putnici su bili neosporno niža klasa. Plač dece. Dobio je sedište pored prozora. Tamo dole, namaz svetala ispod tragova ulja za kosu nekog prethodnog putnika: Dolina. Tirkizne dubine nekoliko opstajućih bazena, osvetljenih ispod površine. Potmuli bol u njegovoj ruci.
<BR>&nbsp;&nbsp;&nbsp;&nbsp;&nbsp;Sklopio je oči. Ugledao oca pored sudopere u njihovom pokretnom domu na Floridi, kako pere čašu. U tom određenom trenutku smrt je bez sumnje već rasla u njemu, ustanovljena činjenica, prekoračena crta. Govorio je o svom bratu, Rajdelovom stricu, tri godine mlađem i pet godina pokojnom, koji je jednom poslao Rajdelu majicu iz Afrike. Vojni pečati na prozirnom plastičnom mehuru omota. Jedan od onih starih bombardera, B-52, i KADA ZATAJI DIPLOMATIJA.
<BR>&nbsp;&nbsp;&nbsp;&nbsp;&nbsp;"Šta mislite, da li je to Obalska magistrala?"
<BR>&nbsp;&nbsp;&nbsp;&nbsp;&nbsp;Otvorio je oči i ugledao neku staru gospođu kako se naginje preko njega da pogleda kroz skramu ulja za kosu. Kao gospođa Armbruster u petom razredu: starija nego što bi njegov otac sada bio.
<BR>&nbsp;&nbsp;&nbsp;&nbsp;&nbsp;"Ne znam", reče Rajdel. "Mog'o bi da bude. Meni su svi ti putevi isti. Hoću da kažem", dodade, "nisam odavde."
<BR>&nbsp;&nbsp;&nbsp;&nbsp;&nbsp;Ona mu se osmehnu, naslanjajući se nazad u uski naslon sedišta. Potpuno nalik na gospođu Armbruster. Ista uvrnuta kombinacija tvida, oksford-štofa, kaputa od ćebeta Santa Fe. Te stare dame sa debelim gumenim đonovima cipela.
<BR>&nbsp;&nbsp;&nbsp;&nbsp;&nbsp;"Niko od nas nije." Pružila je ruku da potapše njegovo maskirno koleno. "Bar ne u poslednje vreme." Kevin mu je rekao da može da zadrži pantalone.
<BR>&nbsp;&nbsp;&nbsp;&nbsp;&nbsp;"A-ha", reče Rajdel, očajnički pipajući rukom za dugmetom za obaranje sedišta, malim, ispupčenim, čeličnim krugom koji je trebalo da ga opruži u privid sna. Zažmurio je.
<BR>&nbsp;&nbsp;&nbsp;&nbsp;&nbsp;"Idem u San Francisko da prisustvujem premeštanju mog pokojnog muža u manju kriogenu jedinicu", reče ona. "Jednu od onih koje nude pojedinačne module za čuvanje. Reklamni časopisi zovu ih 'salonima', ma koliko to groteskno zvučalo."
<BR>&nbsp;&nbsp;&nbsp;&nbsp;&nbsp;Rajdel pronađe dugme i otkri da KalEr-ova sedišta dozvoljavaju maksimalni nagib od deset centimetara.
<BR>&nbsp;&nbsp;&nbsp;&nbsp;&nbsp;"On je u kriju, oh, pa već devet godina, ali nikad nisam volela da razmišljam o tome kako mu se mozak prevrće tamo u tečnosti. Umotan u foliju. Je l' te da to podseća na prženi krompir?"
<BR>&nbsp;&nbsp;&nbsp;&nbsp;&nbsp;Rajdel otvori oči i pokuša da smisli nešto da kaže.
<BR>&nbsp;&nbsp;&nbsp;&nbsp;&nbsp;"Ili na patike u sušaču", dodade ona. "Znam da su tamo svi sleđeni, ali inače nema ničega što bi podsećalo na počinak, zar ne?"
<BR>&nbsp;&nbsp;&nbsp;&nbsp;&nbsp;Rajdel se usredsredi na naslon sedišta ispred sebe. Prazna plastika. Siva. Nema čak ni telefona.
<BR>&nbsp;&nbsp;&nbsp;&nbsp;&nbsp;"Ta manja mesta ne mogu ništa novo da obećaju u pogledu eventualnog buđenja, naravno. Ali mi se čini da nude malo više dostojanstva. U svakom slučaju, ja to vidim kao dostojanstvo."
<BR>&nbsp;&nbsp;&nbsp;&nbsp;&nbsp;Rajdel baci pogled u stranu. Njene oči odmah zarobiše njegov pogled: kestenjaste, usred lavirinta tananih bora.
<BR>&nbsp;&nbsp;&nbsp;&nbsp;&nbsp;"A ja svakako neću biti tamo ako ga ikad otope, ili šta već planiraju da rade s njima. Ja ne verujem u to. Stalno smo se prepirali oko toga. Mislila sam na sve one milijarde mrtvih, godišnji danak u siromašnim krajevima. 'Dejvide', govorila sam mu, 'kako možeš da razmišljaš o tome kada veći deo čovečanstva živi bez klimatizacije?'"
<BR>&nbsp;&nbsp;&nbsp;&nbsp;&nbsp;Rajdel otvori usta, pa ih zatvori.
<BR>&nbsp;&nbsp;&nbsp;&nbsp;&nbsp;"Što se mene tiče, ja imam člansku kartu Upokojenih Oko Ponoći."
<BR>&nbsp;&nbsp;&nbsp;&nbsp;&nbsp;Rajdel nije bio siguran šta znači 'imati člansku kartu', ali su Upokojeni Oko Ponoći bili udruženje za međusobnu samostalnu eutanaziju, zabranjeno u Tenesiju. Mada su to i tamo svejedno radili, a neko iz policije mu je rekao da ostavljaju mleko i kolače za bolničare koji treba da ih pokupe. Bile su to uglavnom grupe od osmoro ili devetoro u cugu. UOP. Bolničari su to zvali "UKOP". Sređivali su se koktelima dozvoljenih, prepisanih lekova. Sve čisto i po zakonu. Ubedljivo najpedantnija samoubistva.
<BR>&nbsp;&nbsp;&nbsp;&nbsp;&nbsp;"Izvin'te me, gospođo", reče Rajdel, "al' moram da probam malo da odspavam."
<BR>&nbsp;&nbsp;&nbsp;&nbsp;&nbsp;Rajdel sklopi oči, nasloni glavu i ostade tako sve dok nije osetio kako se rotori naginju u položaj za sletanje.
<BR>
<BR>&nbsp;&nbsp;&nbsp;&nbsp;&nbsp;"Tomi Li Džounz", reče crnja. Kosa mu je bila oblikovana kao izvrnuta saksija sa spiralnim reljefom. Nešto nalik na fesove Hramovnika, ali bez kićanke. Bio je visok otprilike pet stopa, a tri broja veća košulja na njemu činila je da izgleda isto toliko širok. Košulja je bila limun-žuta i naštampana raznovrsnim pištoljima u prirodnoj veličini i prirodnoj boji. Imao je ogroman šorts marinsko plave boje do ispod kolena, 'Rajders' čarape, patike sa crvenim diodama ugrađenim u rubove đonova i naočari sa okruglim, reflektujućim staklima veličine kovanice od pet dolara.
<BR>&nbsp;&nbsp;&nbsp;&nbsp;&nbsp;"Pogrešili ste osobu", reče Rajdel.
<BR>&nbsp;&nbsp;&nbsp;&nbsp;&nbsp;"Ma ne, čoveče, ličiš na njega."
<BR>&nbsp;&nbsp;&nbsp;&nbsp;&nbsp;"Na koga."
<BR>&nbsp;&nbsp;&nbsp;&nbsp;&nbsp;"Na Tomija Li Džounza."
<BR>&nbsp;&nbsp;&nbsp;&nbsp;&nbsp;"Ko je taj?"
<BR>&nbsp;&nbsp;&nbsp;&nbsp;&nbsp;"Bio je glumac, čoveče." Rajdel na trenutak pomisli da tip mora da je pristalica Prečasnog Felona. Čak je imao i te naočare, kao Sabletova sočiva. "Ti si Rajdel. Propustio sam te kroz Razdvojene Na Rođenju."
<BR>&nbsp;&nbsp;&nbsp;&nbsp;&nbsp;"Ti si Fredi?" Razdvojeni Na Rođenju bio je policijski program namenjen pronalaženju nestalih osoba. Skeniraš fotografiju osobe koju tražiš, dobiješ imena pet ili šest poznatih ličnosti koje donekle liče na traženog, pa podeš okolo i pitaš ljude jesu li skoro videli nekoga ko ih podseća na A, B, C. Začudo, ovo je bilo uspešnije nego da samo pokazuješ sliku subjekta. Instruktor na akademiji u Noksvilu objasnio je Rajdelovoj klasi da je to zato što se time crpi is dela mozga koji je zadužen za poznate ličnosti. Rajdel ga je zamišljao kao neku vrstu kriške sa filmskim zvezdama. Da li čovek stvarno ima tako nešto u glavi? Ako ima, Sabletova kriška je verovatno pozamašna. Ali kada su na akademiji ubacili u program Rajdelovu sliku, ispao je brat blizanac Hauija Klakstona, bacača iz Atlante; nije se sećao da je pomenut Tomi Li Džounz. Ali mu isto tako nije bilo jasno po čemu toliko liči na Hauija Klakstona.
<BR>&nbsp;&nbsp;&nbsp;&nbsp;&nbsp;Fredi ispruži veoma meku šaku i Rajdel se rukova s njim. "Imaš prtljaga?" upita Fredi.
<BR>&nbsp;&nbsp;&nbsp;&nbsp;&nbsp;"Samo ovo." Podignu svoj Samsonajt.
<BR>&nbsp;&nbsp;&nbsp;&nbsp;&nbsp;"Ono tamo je gospodin Vorbejbi", reče Fredi, pokazavši glavom u pravcu izlaza, gde je uniformisana čilanga proveravala odsečke karata. Iza nje je stajao još jedan crnac, ogroman, širok kao Fredi ali, reklo bi se, dvostruko viši.
<BR>&nbsp;&nbsp;&nbsp;&nbsp;&nbsp;"Ljudeskara."
<BR>&nbsp;&nbsp;&nbsp;&nbsp;&nbsp;"A-ha", reče Fredi, "i bolje da ga ne ostavljamo da čeka. Danas ga boli noga, ali je navaljivao da dođe ovamo sa parkinga da te dočeka."
<BR>&nbsp;&nbsp;&nbsp;&nbsp;&nbsp;Dok mu je čuvar na izlazu proveravao kartu, Rajdel je proučavao čoveka. Bio je visok preko šest stopa, pravi džin, ali je na Rajdela najjači utisak ostavila nekakva zamišljenost kod njega, kao i nešto nalik na setu na njegovom licu. Bio je to isti izraz koji je video na licu crnog sveštenika koga je njegov otac redovno gledao pred kraj života. Bilo je dovoljno da pogledate sveštenikovo lice i da osetite da se u njemu sakupila sva tuga sveta, i da bi se zato možda i moglo poverovati u ono što govori. Rajdelov otac je verovao, možda, makar malčice.
<BR>&nbsp;&nbsp;&nbsp;&nbsp;&nbsp;"Lusijus Vorbejbi", reče čovek, vadeći iz dubokog džepa dugačkog maslinastog mantila od dijamantima optočene svile najveće šake koju je Rajdel ikada video, glasom koji je bio toliko dubok da su se prosto osećali podzvučni tonovi. Rajdel pogleda ponuđenu ruku i vide na njoj jedan od onih staromodnih zlatnih pečatnih prstenova, sa natpisom VORBEJBI ispisanim san-serif slovima od dijamantske prašine.
<BR>&nbsp;&nbsp;&nbsp;&nbsp;&nbsp;Rajdel se rukova, obuhvativši prstima dijamant i pločicu. "Milo mi je što smo se upoznali, gospodine Vorbejbi."
<BR>&nbsp;&nbsp;&nbsp;&nbsp;&nbsp;Vorbejbi je nosio, navučen na oči, crni stetson sa naopako okrenutim obodom i naočari sa teškim crnim ramom. Providna, neobojena stakla. Oči iza tih stakala bile su kineske, ili tako nešto; iskošene, mačje, čudne zlatnosmeđe boje. Oslanjao se na jedan od onih prilagodljivih štapova koje daju u bolnicama. Leva noga bila mu je stegnuta u ugljeničnu protezu, sa velikim tamnoplavim jastučićima. Tanke, crne farmerke, nove novcijate i još neoprane, bile su uvučene u sjakteće teskaške salonske čizme u tri preliva crne boje.
<BR>&nbsp;&nbsp;&nbsp;&nbsp;&nbsp;"Huanito kaže da si pristojan vozač", reče Vorbejbi, kao da je to otprilike najtužnija stvar koju je ikad čuo. Rajdelu je bilo prvi put da čuje da neko tako zove Hernandeza. "Kaže da ne poznaješ ovaj kraj."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ali isto tako", reče Vorbejbi, "da niko ovde ne poznaje tebe. Ponesi čoveku torbu, Fredi."
<BR>&nbsp;&nbsp;&nbsp;&nbsp;&nbsp;Fredi uze Rajdelovu plavu torbu sa primetnim oklevanjem, kao da nije navikao da ga viđaju sa takvim nečim u ruci.
<BR>&nbsp;&nbsp;&nbsp;&nbsp;&nbsp;Ruka sa pečatnjakom spusti se na Rajdelovo rame. Kao da prsten ima deset kila. "Huanito ti je rekao nešto o onome što mi radimo ovde?"
<BR>&nbsp;&nbsp;&nbsp;&nbsp;&nbsp;"Rekao je da je reč o hotelskoj krađi. Kazao je da vas IntenStraža upošljava po ugovoru."
<BR>&nbsp;&nbsp;&nbsp;&nbsp;&nbsp;"Da, krađa." Vorbejbi je izgledao kao da moralna težina čitave Vaseljene leži na njegovim plećima, preodređenim da trpe to breme. "Nešto je nestalo. Ali sada se sve zapetljalo."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;Vorbejbi uzdahnu. "Pokradeni čovek je mrtav."
<BR>&nbsp;&nbsp;&nbsp;&nbsp;&nbsp;Nešto novo u onim očima. "Kako mrtav?" upita Rajdel, kada mu je ona klada konačno spala sa ramena.
<BR>&nbsp;&nbsp;&nbsp;&nbsp;&nbsp;"U-bijen", reče Vorbejbi, tiho i bolno, ali sasvim razgovetno.
<BR>
<BR>&nbsp;&nbsp;&nbsp;&nbsp;&nbsp;"Pitaš se odakle mi ovo ime", reče Vorbejbi sa zadnjeg sedišta crnog forda patriota.
<BR>&nbsp;&nbsp;&nbsp;&nbsp;&nbsp;"Pitam se gde da stavim ključ, gospodine Vorbejbi", reče Rajdel za volanom, proučavajući tablu sa bezbroj komandi. Samo su američka vozila na celom svetu i dalje imala fizički prikazane instrumente. Možda ih upravo zato nije bilo mnogo. Kao nekad oni Harlijevi motori sa lančanim pogonom.
<BR>&nbsp;&nbsp;&nbsp;&nbsp;&nbsp;"Moja baba", tutnjao je Vorbejbi, kao tektonska ploča koja se odvaja i polazi prema Kini, "bila je Vijetnamka. Deda, momak iz Detroita. Pripadnik Vojske. Doveo je kući iz Sajgona, ali je onda on otišao. Moj otac, njegov sin, promenio je prezime u Vorbejbi. <EM>Warbaby: dete rata - prim. prev.</EM> Razumeš? Simbolično. Izraz osećanja."
<BR>&nbsp;&nbsp;&nbsp;&nbsp;&nbsp;"Aha", reče Rajdel, koji je pokrenuo motor velikog forda i tražio menjač. Sajgon je bio mesto gde su lovani išli na odmor.
<BR>&nbsp;&nbsp;&nbsp;&nbsp;&nbsp;Pogon na četiri točka. Keramički oklop. Gudjirove gume Drumožderke, koje je mogao da probuši samo veliki kalibar. Ispred otvora za ventilaciju visio je kartonski osveživač vazduha u obliku borovog stabla.
<BR>&nbsp;&nbsp;&nbsp;&nbsp;&nbsp;"Što se tiče onog Lusijusa, to već ne bih znao da ti objasnim."
<BR>&nbsp;&nbsp;&nbsp;&nbsp;&nbsp;"Gospodine Vorbejbi", reče Rajdel, osvrnuvši se, "'de biste da vas odvezem?"
<BR>&nbsp;&nbsp;&nbsp;&nbsp;&nbsp;Pisak modema sa table.
<BR>&nbsp;&nbsp;&nbsp;&nbsp;&nbsp;Fredi, u plišanoj korpi sedišta pored Rajdela, zazvižda. "Bogte", reče, "gadna stvar."
<BR>&nbsp;&nbsp;&nbsp;&nbsp;&nbsp;Rajdel se okrenu napred da vidi kako izlazi faks: neki debeljko, go na čaršavima natopljenim krvlju. Lokve krvi, na kojima je odsjaj fotografovih strobova ležao zamrznut kao bledi odblesci sunca.
<BR>&nbsp;&nbsp;&nbsp;&nbsp;&nbsp;"Šta mu je to ispod brade?" upita Rajdel.
<BR>&nbsp;&nbsp;&nbsp;&nbsp;&nbsp;"Kubanska mašna", reče Fredi.
<BR>&nbsp;&nbsp;&nbsp;&nbsp;&nbsp;"Ma ne, čoveče", Rajdelov glas se povisi za oktavu, "šta je ono?"
<BR>&nbsp;&nbsp;&nbsp;&nbsp;&nbsp;"To mu je jezik", reče Fredi, otcepi snimak sa proreza i dodade ga Vorbejbi.
<BR>&nbsp;&nbsp;&nbsp;&nbsp;&nbsp;Rajdel začu kako mu faks klepeće u ruci.
<BR>&nbsp;&nbsp;&nbsp;&nbsp;&nbsp;"Taj svet", reče Vorbejbi. "Užas."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
