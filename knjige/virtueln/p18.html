<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. KONDENZATOR
<P>&nbsp;&nbsp;&nbsp;&nbsp;&nbsp;Čuetina majka imala je dečka po imenu Oukli, koji je ili šljokao ili vozio trupce, ili je bar pričao da to radi. Bio je to dugonog muškarac, plavih, pomalo previše razmaknutih očiju, na licu sa onim dubokim brazdama na obrazima. Zbog čega je, po rečima Čuetine majke, izgledao kao pravi kauboj. Čueti je, pak, izgledao nekako opasno. Što obično nije bio, sve dok ne bi ispraznio bocu ili dve viskija i zaboravio gde je i s kim je, naročito kada bi pobrkao Čuetu sa njenom majkom, što se par puta dogodilo, ali je uvek uspevala da mu pobegne, a njemu je uvek posle toga bilo žao, pa joj je kupovao Ring-Ding-ove i stvari iz Seven-Ilevena. Ali sada se setila, posmatrajući kroz otvor na krovu onog tipa sa pištoljem, da ju je jednom poveo u šumu i dao joj da puca iz pištolja.
<BR>&nbsp;&nbsp;&nbsp;&nbsp;&nbsp;A ovaj dole imao je lice kao taj Oukli, iste oči i brazde na obrazima. Kao one što nastaju od čestog smejanja, onako kako se ovaj sada kezio. Ali to nipošto nije osmeh zbog koga bi se neko osećao lagodno. U uglovima osmeha sijalo je zlato.
<BR>&nbsp;&nbsp;&nbsp;&nbsp;&nbsp;"Sad siđi ovamo", reče on, jednako naglašavajući svaku reč.
<BR>&nbsp;&nbsp;&nbsp;&nbsp;&nbsp;"Koj' si ti sad kurac?" javi se Skiner, zvučeći više zainteresovano nego nadrkano.
<BR>&nbsp;&nbsp;&nbsp;&nbsp;&nbsp;Pištolj opali. Ne prejako, ali oštro, sa plavim bleskom. Ona vide da je Japanac seo na pod, kao da su mu se odsekle noge, i pomisli da ga je tip pogodio.
<BR>&nbsp;&nbsp;&nbsp;&nbsp;&nbsp;"Umukni." Onda se ponovo obrati Čueti. "Rekao sam ti da siđeš."
<BR>&nbsp;&nbsp;&nbsp;&nbsp;&nbsp;Tada joj Semi Sal dodirnu prstima potiljak, dajući joj znak da pođe prema otvoru pre nego što ih je povukao.
<BR>&nbsp;&nbsp;&nbsp;&nbsp;&nbsp;Tip možda nije ni znao da je Semi Sal gore sa njom. Naočare su bile kod njega. Čueta je bila sigurna samo u jedno, da taj dole nije pandur.
<BR>&nbsp;&nbsp;&nbsp;&nbsp;&nbsp;"Žao mi je", reče Japanac, "što sam..."
<BR>&nbsp;&nbsp;&nbsp;&nbsp;&nbsp;"Sad ću da ti proteram podzvučni titanijumski metak kroz desno oko." Usput se smešio, kao da je rekao sad ću da ti kupim sendvič.
<BR>&nbsp;&nbsp;&nbsp;&nbsp;&nbsp;"Silazim", reče Čueta. Tip nije pucao, ni u nju ni u Japanca.
<BR>&nbsp;&nbsp;&nbsp;&nbsp;&nbsp;Učinilo joj se da je čula Semija Sala kako odstupa dalje od nje, ali se nije osvrtala. Nije bila sigurna da li treba da pokuša da zatvori poklopac ili ne. Odlučila je da ne pokušava, jer joj je tip rekao samo da siđe. Morala je da posegne preko ivice otvora da se pridrži za poklopac, što je moglo da mu izgleda kao da uzima pištolj ili tako nešto. Kao na televiziji.
<BR>&nbsp;&nbsp;&nbsp;&nbsp;&nbsp;Zakoračila je sa najniže prečage, držeći ruke tako da on može da ih vidi.
<BR>&nbsp;&nbsp;&nbsp;&nbsp;&nbsp;"Šta si radila tamo gore?" Uz smešak. Njegov pištolj nije nimalo ličio na Ouklijev veliki, stari, brazilski revolver: bila je to mala, kratka, četvrtasta stvar od nekog metala bez sjaja, boje Skinerovog starog alata. Tanak prsten od sjajnijeg metala oko uskog otvora na kraju. Nalik na zenicu oka.
<BR>&nbsp;&nbsp;&nbsp;&nbsp;&nbsp;"Posmatrala grad", reče ona. Nije osećala neki naročit strah. Nije osećala ništa posebno, osim što su joj drhtale noge.
<BR>&nbsp;&nbsp;&nbsp;&nbsp;&nbsp;On pogleda uvis, ne pomerajući pištolj. Plašila se da će je pitati da li je bila sama gore, jer bi odgovor mogao da zakasni i da je tako oda u laži. "Znaš zašto sam ovde."
<BR>&nbsp;&nbsp;&nbsp;&nbsp;&nbsp;Skiner je sedeo na na krevetu, naslonjen na zid, i izgledao budnije nego ikad. Japanac, koji, izgleda, ipak nije bio pogođen, sedeo je na podu, mršavih nogu ispruženih u obliku slova V.
<BR>&nbsp;&nbsp;&nbsp;&nbsp;&nbsp;"Pa", reče Skiner, "mora bit' da je reč o lovi il' drogi, al' izgleda da si posrane sreće. Mogu da ti dam samo pedeset dolara i bajat Hamboltov džoint, ako je to ono što 'oćeš."
<BR>&nbsp;&nbsp;&nbsp;&nbsp;&nbsp;"Zaveži." Kada se mehanički osmeh izgubio, činilo se da nema usana. "Govorim s njom."
<BR>&nbsp;&nbsp;&nbsp;&nbsp;&nbsp;Skiner je izgledao kao da će nešto reći, ili se nasmejati, ali nije.
<BR>&nbsp;&nbsp;&nbsp;&nbsp;&nbsp;"Naočare." Osmeh je ponovo bio tu. Podigao je pištolj, i sada je gledala pravo u mali otvor. Ako me ubije, pomislila je, svejedno će morati da ih traži.
<BR>&nbsp;&nbsp;&nbsp;&nbsp;&nbsp;"Hepbernova", reče Skiner, sa suludim osmejkom, i Čueta tek tada primeti da poster Roja Orbisona ima rupu na sredini sivog čela. "Dole su", reče ona, pokazujući na poklopac u podu.
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Moj bajs", reče ona, nadajući se da Semi Sal neće zakačiti ona stara, zarđala kolica u mraku, i odati se.
<BR>&nbsp;&nbsp;&nbsp;&nbsp;&nbsp;On pogleda prema krovu, kao da joj je čuo misli.
<BR>&nbsp;&nbsp;&nbsp;&nbsp;&nbsp;"Nasloni se na onaj zid i ruke gore." Prišao je bliže. "Raširi noge." Pištolj joj dodirnu vrat. Drugom rukom skliznu pod Skinerovu jaknu, tražeći oružje. "Ostani tako." Promakao mu je Skinerov nož, onaj sa fraktalnom oštricom. Malo je okrenula glavu i videla ga kako omotava nešto crveno i gumasto oko zgloba Japančeve ruke, radeći to jednom rukom. Padoše joj na pamet oni gumasti slatkiši nalik na crve što su se prodavali u velikim, plastičnim teglama. Potegao je Japanca za tu crvenu stvar, vukući ga preko poda do police sa stolom za kojim je doručkovala. Zavukao je kraj crvene stvari iza ugaonog nosača koji je držao sto, a onda ga omotao oko Japančeve druge ruke. Izvukao je još jednu od tih stvari iz džepa i protresao je, kao igračku u obliku zmije. Posegao je iza Skinera s tim i uradio mu nešto sa rukom. "Ostani u krevetu, stari", reče, dodirnuvši pištoljem Skinerovu slepoočnicu. Skiner ga je mirno posmatrao.
<BR>&nbsp;&nbsp;&nbsp;&nbsp;&nbsp;Vratio se Čueti. "Silaziš niz merdevine. Daj ruke napred."
<BR>&nbsp;&nbsp;&nbsp;&nbsp;&nbsp;Stvar je bila hladna i ljigava, i stopila se u omču čim joj je omotao zglobove. Sama od sebe. Crvene, plastične lisice, nalik na igračku. Jedan od onih trikova sa molekulima.
<BR>&nbsp;&nbsp;&nbsp;&nbsp;&nbsp;"Držim te na oku", reče on, još jednom pogledavši prema otvoru na krovu, "zato siđi lepo i polako. Ako skočiš, ili potrčiš kad se nađeš dole, ubiću te."
<BR>&nbsp;&nbsp;&nbsp;&nbsp;&nbsp;Nije sumnjala da hoće, ako mu se pruži prilika, ali se setila nečega što joj je Oukli rekao onog dana u šumi, kako je teško pogoditi ako gađaš pravo dole, a još teže pravo uvis. Možda bi valjalo da se samo projektuje kada zakorači sa merdevine. Trebalo je da prevali samo dva metra od merdevina do mesta gde će biti zaklonjena od njega. Ali onda pogleda crno i srebrno oko pištolja i ta zamisao prestade da joj izgleda pametna.
<BR>&nbsp;&nbsp;&nbsp;&nbsp;&nbsp;Zato priđe do otvora u podu i spusti se na kolena. To nije bilo lako izvesti, sa vezanim rukama. Morao je da je pridrži, stežući je za Skinerovu jaknu, ali je uspela da stane na treću prečagu i da se uhvati rukama za prvu, i da tako nastavi da se spušta. Morala je da stane na prečagu, pusti onu za koju se držala, zgrabi sledeću pre nego što izgubi ravnotežu, pa sve ponovo.
<BR>&nbsp;&nbsp;&nbsp;&nbsp;&nbsp;Ali je usput imala vremena da razmisli, i to joj je pomoglo da odluči da ipak pokuša ono što joj je palo na pamet. Bilo je čudno tako razmišljati i pri tom se osećati sasvim spokojno, ali joj nije bilo prvi put. Isto se osećala u Bivertonu, one noći kada je preskočila žicu, takođe bez mnogo planiranja. I onda kada su one kamiondžije pokušale da je odvuku u prostor za spavanje iza kabine; pravila se da nema ništa protiv, a onda je pljusnula termos kafe jednom od njih u lice, a drugog ritnula u glavu i pobegla. Tražili su je čitav sat, sa baterijskim svetiljkama, a ona je čučala u rečnom mulju i osećala kako je komarci jedu živu. Svetlost ju je tražila u žbunju.
<BR>&nbsp;&nbsp;&nbsp;&nbsp;&nbsp;Stigla je do dna merdevina i napravila korak unazad, držeći vezane zglobove tako da on može da ih vidi. Hitro se spustio za njom, bez suvišnih pokreta, nečujno. Njegov dugačak kaput bio je od nekog crnog materijala koji je upijao svetlost, a opazila je da ima i crne kaubojske čizme. Znala je da može bez problema da trči u njima, ako bude morao; ljudima to tako ne izgleda, ali je moguće.
<BR>&nbsp;&nbsp;&nbsp;&nbsp;&nbsp;"Gde su?" U uglovima njegovog osmeha zlato. Njegova kosa, začešljana unazad, imala je boju između plave i smeđe. Pomerio je ruku, upozorivši je na pištolj. Videla je da dlan počinje da mu se znoji, tamne mrlje vlage unutar bele gumene rukavice.
<BR>&nbsp;&nbsp;&nbsp;&nbsp;&nbsp;"Moramo da..." Zaćutala je. Žuti lift bio je tamo gde ga je Semi Sal ostavio. Kako se onda ovaj popeo?
<BR>&nbsp;&nbsp;&nbsp;&nbsp;&nbsp;Još zlata u osmehu. "Išli smo stepenicama."
<BR>&nbsp;&nbsp;&nbsp;&nbsp;&nbsp;Popeli su se molerskim stepenicama, običnim čeličnim prečagama, od kojih su neke bile sasvim zarđale. Zato nije čula lift. Nikakvo čudo što je Japanac izgledao prestravljeno. "Pa", reče ona, "idemo li?"
<BR>&nbsp;&nbsp;&nbsp;&nbsp;&nbsp;Pošao je za njom prema liftu. Gledala je u tlo ispred sebe, da se ne bi zaboravila i potražila pogledom Semija, koji je bio tamo negde gore. Nije imao vremena da se spusti, jer bi ga inače čuli.
<BR>&nbsp;&nbsp;&nbsp;&nbsp;&nbsp;Držao ju je za rame dok je prebacivala nogu u korpu, a onda je ušao za njom, ne prestajući da je motri.
<BR>&nbsp;&nbsp;&nbsp;&nbsp;&nbsp;"Ova je za spuštanje", reče ona i pokaza na jednu polugu.
<BR>&nbsp;&nbsp;&nbsp;&nbsp;&nbsp;"Uradi to."
<BR>&nbsp;&nbsp;&nbsp;&nbsp;&nbsp;Pomerila je polugu za zarez, zatim za još jedan, i mehanizam im zapišta pod nogama, ponevši ih niz padinu. Dole se video krug svetlosti, ispod sijalice u nagriženom aluminijumskom kavezu, i pitala se šta bi on uradio ako bi neko u tom trenutku zakoračio na svetlo, recimo Fontejn ili neko drugi ko je dolazio da proveri elektriku. Bilo ko. Ubio bi ga, zaključila je. Samo bi ga upucao i otkotrljao u mrak. Videlo mu se na licu. Jasno kao dan.
<BR>&nbsp;&nbsp;&nbsp;&nbsp;&nbsp;Ovaoga puta on je izišao prvi i pomogao joj da se prebaci. Dizao se vetar, i pod nogama se osećalo brujanje, pesma mosta nalik na prigušenu muziku harfe. Odnekud se čulo kako se ljudi smeju.
<BR>&nbsp;&nbsp;&nbsp;&nbsp;&nbsp;"Gde su?" upita on.
<BR>&nbsp;&nbsp;&nbsp;&nbsp;&nbsp;Pokazala je prema mestu gde je stajao njen bicikl, privezan za Semijev. "Onaj crni i ružičasti."
<BR>&nbsp;&nbsp;&nbsp;&nbsp;&nbsp;On joj mahnu pištoljem da produži.
<BR>&nbsp;&nbsp;&nbsp;&nbsp;&nbsp;"Odbi'", reče njen bicikl kada se našla na pet koraka od njega.
<BR>&nbsp;&nbsp;&nbsp;&nbsp;&nbsp;"Šta je to?" Pištolj joj se utisnu u leđa.
<BR>&nbsp;&nbsp;&nbsp;&nbsp;&nbsp;"Onaj drugi bajs. Govorni alarm. Ne da ljudima da priđu mom." Sagnula se da oslobodi Semijev bicikl, ali nije dirala šifriranu omču iza sedišta svog bicikla.
<BR>&nbsp;&nbsp;&nbsp;&nbsp;&nbsp;"Ne šalim se, pizda li ti materina", reče njen bicikl.
<BR>&nbsp;&nbsp;&nbsp;&nbsp;&nbsp;"Isključi to", reče on.
<BR>&nbsp;&nbsp;&nbsp;&nbsp;&nbsp;"Odmah."
<BR>&nbsp;&nbsp;&nbsp;&nbsp;&nbsp;Znala je da mora to da izvede odjednom, da cimne u stranu i preko, samo palcem i kažiprstom na neprovodničkoj gumi točka.
<BR>&nbsp;&nbsp;&nbsp;&nbsp;&nbsp;Međutim, dogodilo se, sasvim slučajno, da okvir bicikla dodirne njegov pištolj. Ugledala je inč dugačku munju između njenog bicikla i pištolja, usijano crvenu i debelu kao njen palac: to su kondenzatori čestične kočnice u dijagonalnoj cevi ispraznili svoj naboj u sigurnosni sistem ugrađen u veštačku rđu i pažljivo išmirglanu srebrnu žicu voda. On pade na kolena, praznih očiju, a među poluotvorenim usnama mu se pojavi i prsnu jedan jedini mehur pljuvačke. Učinilo joj se da je videla pramen dima kako se diže sa pištolja u njegovoj ruci.
<BR>&nbsp;&nbsp;&nbsp;&nbsp;&nbsp;Projektuj se, pomisli ona, povivši se da potrči, ali iz mraka odozgo dolete neka crna stvar, sa klepetavim zvukom slomljenih krila, i sravni ga sa zemljom. Rolna katranisane hartije. Ugledala je Semija Sala, gore na tamnoj, karbonskoj, poprečnoj gredi, sa rukom oko uspravne grede. Uobražavala je da vidi njegov beli osmeh.
<BR>&nbsp;&nbsp;&nbsp;&nbsp;&nbsp;"Zaboravila si ovo", reče on i baci nešto dole. Naočare u njihovoj kutiji. Ona ih uhvati, iako su joj ruke bile vezane, kao da su znale gde treba da padnu. Nikad nije shvatila zašto je to učinio.
<BR>&nbsp;&nbsp;&nbsp;&nbsp;&nbsp;Nije, jer mali pištolj u tom trenutku zaštekta, sa plavim plamenom nalik na nekoliko pucnjeva iz izduvnika odjednom, i Semi Sal se prevrnu sa grede, proguta ga tama.
<BR>&nbsp;&nbsp;&nbsp;&nbsp;&nbsp;Ona je već bila u trku.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
