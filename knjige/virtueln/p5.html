<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. PROBLEMI SA TRAVOM
<P>&nbsp;&nbsp;&nbsp;&nbsp;&nbsp;Kurirovi sni sačinjeni su od rastopljenog metala, senki koje vrište i jure, planina boje betona. Na obronku sahranjuju siročad. Bledoplavi, plastični mrtvački sanduci. Na nebu, oblaci. Visoka sveštenikova kapa. Ne primećuju dolazak prve granate iz pravca betonskih planina. Granata buši rupu u svemu: obronku, nebu, plavom sanduku, ženinom licu.
<BR>&nbsp;&nbsp;&nbsp;&nbsp;&nbsp;Zvuk suviše ogroman da bio bio zvuk, ali ipak iza njega, oni čuju, tek sad, kako se približava daleko i svečarsko praskanje karteča, uredni oblačići dima na sivom boku planine.
<BR>&nbsp;&nbsp;&nbsp;&nbsp;&nbsp;Uspravlja se, sam u širokoj postelji, pokušavajući da izbaci krik, i te reči su na jeziku koji je sebi zabranio da koristi.
<BR>&nbsp;&nbsp;&nbsp;&nbsp;&nbsp;Seva mu u glavi. Pije bezukusnu vodu iz čeličnog bokala na noćnoj komodici. Soba se ugiba, zamućuje, vraća u žižu. Prisiljava se da ustane, pa otapka, nag, do visokih staromodnih prozora. Povlači zastore u stranu. San Francisko. Zora nalik na potamnelo srebro. Utorak je. Nije više u Meksiku.
<BR>&nbsp;&nbsp;&nbsp;&nbsp;&nbsp;U belom je kupatilu, mršti se u iznenadnoj svetlosti, utrljava hladnu vodu u utrnulo lice. San se povlači, ali ostavlja talog. On drhti, hladne pločice mrznu mu tabane. Kurve na žurki. Taj Harvud. Dekadentan. Kurir ne odobrava dekadenciju. Njegov posao ga dovodi u dodir sa pravim bogatstvom, istinskom moći. Susreće sadržajne ljude. Harvud je bogatstvo bez sadržaja.
<BR>&nbsp;&nbsp;&nbsp;&nbsp;&nbsp;Gasi svetlost u kupatilu i pažljivo se vraća u krevet, pazeći da ne podbode bol u glavi.
<BR>&nbsp;&nbsp;&nbsp;&nbsp;&nbsp;Sa prugastim jorganom navučenim do brade, počinje da priziva prethodno veče. Postoje praznine. Preterao je. Protivnik je preterivanja. Harvudova žurka. Glas iz telefona, nalaže mu da bude tamo. Već je bio popio nekoliko pića. Vraća mu se devojčino lice. Bes, prezir. Njena kratka, tamna kosa štrči u klinovima.
<BR>&nbsp;&nbsp;&nbsp;&nbsp;&nbsp;Očne jabučice kao da su mu prevelike za duplje. Kada ih protrlja, opkole ga zaslepljujući, bolesni bleskovi svetlosti. Hladni teret vode preliva mu se u želucu.
<BR>&nbsp;&nbsp;&nbsp;&nbsp;&nbsp;Seća se da je sedeo za širokim stolom od mahagonija i pio. Pre poziva, pre žurke. Seća se dve otvorene kutije pred njim, istovetne. U jednoj čuva nju. Druga je za ono što mu je povereno. Kutija je skupa, ali on ne sumnja da je informacija koju sadrži dragocena. Sklapa grafitne drške i zatvara kutiju. Zatim dodiruje kutiju koja čuva sve njene tajne, belu kuću na padini, oslobađanje koje ona nudi. Stavlja kutije u džepove jakne.
<BR>&nbsp;&nbsp;&nbsp;&nbsp;&nbsp;Ali sada je napet, pod jorganom, želuca zgrčenog od navale bojazni.
<BR>&nbsp;&nbsp;&nbsp;&nbsp;&nbsp;Nosio je jaknu na toj žurki, čijeg se većeg dela ne seća.
<BR>&nbsp;&nbsp;&nbsp;&nbsp;&nbsp;Ne obazirući se na damare u glavi, izvlači se iz kreveta i pronalazi jaknu na podu, zgužvanu pored stolice.
<BR>&nbsp;&nbsp;&nbsp;&nbsp;&nbsp;Srce mu lupa.
<BR>&nbsp;&nbsp;&nbsp;&nbsp;&nbsp;Tu je. Ono što treba da isporuči. Zatvoreno u unutrašnjem džepu. Ali ostali džepovi su prazni.
<BR>&nbsp;&nbsp;&nbsp;&nbsp;&nbsp;Nema je. Pretura po ostaloj odeći. Na rukama i kolenima, sa pulsom agonije iza očiju, zaviruje ispod stolice. Nema je.
<BR>&nbsp;&nbsp;&nbsp;&nbsp;&nbsp;Ali nju, ipak, može da zameni, podseća se, još na kolenima, sa jaknom u rukama. Pronaći će prodavca softvera te vrste. U poslednje vreme, sada priznaje sebi, činilo mu se da je počela da gubi oštrinu.
<BR>&nbsp;&nbsp;&nbsp;&nbsp;&nbsp;Razmišljajući o ovome, posmatra svoje ruke kako povlače zatvarač unutrašnjeg džepa i izvlače kutiju u kojoj je njegova pošiljka, njihovo vlasništvo, ono što se mora predati. Otvara kutiju.
<BR>&nbsp;&nbsp;&nbsp;&nbsp;&nbsp;Izlizani, crni, plastični okvir, etiketa na kaseti izbledela i nečitka, žuta providnost zrna slušalica.
<BR>&nbsp;&nbsp;&nbsp;&nbsp;&nbsp;Čuje kako mu se iz grla otima visok, piskav zvuk. Isti onakav kakav mora da je proizveo onda kada je pala prva granata.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
