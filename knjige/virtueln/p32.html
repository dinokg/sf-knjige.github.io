<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. FELONVIL
<P>&nbsp;&nbsp;&nbsp;&nbsp;&nbsp;"Šta ono reče, koliko dobro poznaješ tog tipa?" upita ona.
<BR>&nbsp;&nbsp;&nbsp;&nbsp;&nbsp;Kockice ojačanog stakla krckale su svaki put kada bi Rajdelova SWAT cipela pritisnula kočnicu. Da je imao vremena i metlu, počistio bi srču iz kola. Ovako je morao da izbije preostale krhotine vetrobrana zarđalom šipkom koju je pronašao pored puta, da ih saobraćajna patrola ne bi zaustavila zbog slomljenog stakla. Uostalom, imao je te neprobojne đonove. "Radio sam s njim u L.A-u", reče on i prikoči da obiđe iskidane ostatke kamionskih guma koje su ležale na dvotračnom asfaltu kao odbačena koža čudovišta.
<BR>&nbsp;&nbsp;&nbsp;&nbsp;&nbsp;"Samo sam se pitala da li će i sa njim biti kao sa gospođom Eliot. I za nju si rekao da je poznaješ."
<BR>&nbsp;&nbsp;&nbsp;&nbsp;&nbsp;"Nisam je poznavao", reče Rajdel, "već upoznao, u avionu. Ako je i Sablet nečiji agent, onda je ceo svet u zaveri." Slegnuo je ramenima. "Tada bi, valjda, trebalo da se zapitam o tebi." Umesto da se pita, recimo, jesu li Lavles ili gospođa Eliot postavili mikroodašiljač u ovu kuću na točkovima, ili da li ih Zvezda Smrti upravo posmatra, i da li je stvarno u stanju da ih opazi, odozgo? Govorilo se da Zvezda Smrti može da pročita naslove u novinama, ili broj i vrstu cipela koje nosiš, sa odgovarajućeg otiska đona.
<BR>&nbsp;&nbsp;&nbsp;&nbsp;&nbsp;Tada se u svetlosti farova, kao iznikao iz zemlje, pojavi taj drveni krst, visok oko četiri metra, sa natpisom UKLJUČITE SE na poprečnoj i U NJEGOV BESMRTNI SIGNAL na uspravnoj gredi, sa tim prašnjavim, starim, prenosnim televizorom prikucanim tamo gde je trebalo da bude Hrist. Činilo se da je neko gađao ekran 'dvadeset dvojkom'.
<BR>&nbsp;&nbsp;&nbsp;&nbsp;&nbsp;"Reklo bi se da se približavamo", primeti Rajdel.
<BR>&nbsp;&nbsp;&nbsp;&nbsp;&nbsp;Čueta Vašington načini zvuk nalik na odobravanje. Otpila je malo vode koju su kupili na Šelovoj pumpi i pružila mu bocu.
<BR>&nbsp;&nbsp;&nbsp;&nbsp;&nbsp;Kada je provalio iz onog tržnog centra, osećao je da se nalaze u blizini nekog većeg autoputa. Centar je spolja bio samo niska ruševina od mrkih cigala, sa prozorima zastrtim folijama ružnog recikla od presovanog seckanog otpada, boje bajatih bljuvotina. Škripao je gumama po velikom, pustom parkingu, vozeći oko nekoliko olupina automobila i starih madraca dok nije pronašao prolaz u žičanoj ogradi.
<BR>&nbsp;&nbsp;&nbsp;&nbsp;&nbsp;Ali tamo nije bilo nikakvog autoputa, već samo neki napušteni sporedni put sa četiri trake, i činilo se da je Lavlesov metak probio navigacioni uređaj, jer se mapa zaglavila u predgrađu Santa Ane, trepćući, i ni makac odatle. Mesto je ličilo na jedan od onih gradića koji su se našli na rubu, propalih u kolapsu evro-monete.
<BR>&nbsp;&nbsp;&nbsp;&nbsp;&nbsp;Čueta je bila sklupčana pored firižidera, sklopljenih očiju, i nije se odazivala na pozive. Pitao se da li je i sama popila Lavlesov metak, ali je znao da neće moći da stane dok se dovoljno ne udalje od centra. Koliko je mogao da vidi, nije nigde krvarila ili tako nešto.
<BR>&nbsp;&nbsp;&nbsp;&nbsp;&nbsp;Konačno je naišao na Šelovu pumpu. Prepoznao ju je po obliku onih metalnih stvari na stubovima. Vrata muškog klozeta bila su otrgnuta sa šarki; ženski je bio zakatančen. Automat za sokove izgledao je kao da ga je neko izrešetao mašinkom. Prošao je RV-om iza pumpe i ugledao zaista prepotopsku Erstrimovu prikolicu, istu kao što je bila ona u očevom komšiluku u Tampi. Tamo je neki čovek klečao pored hibačija, petljajući nešto oko lonca, praćen pogledom dva crna labradora.
<BR>&nbsp;&nbsp;&nbsp;&nbsp;&nbsp;Rajdel je zaustavio kombi, proverio da li Čueta Vašington diše i izišao. Pošao je prema čoveku pored hibačija, koji je upravo bio ustao i brisao dlanove o nogavice crvenog kombinezona. Na glavi je imao staru, maskirnu, pecarošku kapu sa dugačkim štitnikom za oči zavrnutim uvis. Vezeni Šelov znak na kombinezonu bio je iskrzan i pokidanih konaca.
<BR>&nbsp;&nbsp;&nbsp;&nbsp;&nbsp;"Jeste zalutali", reče čovek, "il' ima neki problem?" Rajdel oceni da mu je najmanje sedamdeset godina.
<BR>&nbsp;&nbsp;&nbsp;&nbsp;&nbsp;"Ne, gospodine, nema problema, al' jesam zalutao." Rajdel pogleda prema crnim labradorima. Oni mu uzvratiše pogled. "Ovi vaši psi kao da se ne raduju što me vide."
<BR>&nbsp;&nbsp;&nbsp;&nbsp;&nbsp;"Retko viđaju strance", reče čovek.
<BR>&nbsp;&nbsp;&nbsp;&nbsp;&nbsp;"Da, gospodine", reče Rajdel, "verujem da je tako."
<BR>&nbsp;&nbsp;&nbsp;&nbsp;&nbsp;"Imam i nekoliko mačaka. Trenutno i' sve 'ranim suvom životinjskom 'ranom. Mačke ponekad u'vate 'ticu, il' miša. Velite, zalutali ste?"
<BR>&nbsp;&nbsp;&nbsp;&nbsp;&nbsp;"Da, gospodine, jesam. Više ne bih umeo da kažem ni u kojoj sam državi."
<BR>&nbsp;&nbsp;&nbsp;&nbsp;&nbsp;Čovek pljunu u prašinu. "Dobro doš'o u prokleti klub, sine. Kad sam bio tvoji' godina, to je sve bila Kalifornija, 'nako kako je Bog 'teo da bude. Ovo je sad Južna, vele, al' znaš šta je u stvari?"
<BR>&nbsp;&nbsp;&nbsp;&nbsp;&nbsp;"Ne, gospodine, šta?"
<BR>&nbsp;&nbsp;&nbsp;&nbsp;&nbsp;"Jedna te ista velika gomila konjski' govana. K'o ona žena što kampuje u jebenoj Beloj Kući." Skinuo je pecarošku kapu, otkrivši par srebrnasto belih ožiljaka od tumora, obrisao čelo zamašćenom maramicom i ponovo natukao kapu. "I, veliš, zalut'o si?"
<BR>&nbsp;&nbsp;&nbsp;&nbsp;&nbsp;"Da, gospodine. Pokvarila mi se mapa."
<BR>&nbsp;&nbsp;&nbsp;&nbsp;&nbsp;"Znaš da čitaš onu od 'artije?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Šta je to napravila od glave?" Gledao je iza Rajdela.
<BR>&nbsp;&nbsp;&nbsp;&nbsp;&nbsp;Rajdel se okrenu i vide Čuetu Vašington kako ih posmatra, nagnuta preko vozačevog sedišta.
<BR>&nbsp;&nbsp;&nbsp;&nbsp;&nbsp;"Takva joj frizura", reče Rajdel.
<BR>&nbsp;&nbsp;&nbsp;&nbsp;&nbsp;"Neka sam proklet", reče čovek. "A inače je zgodna."
<BR>&nbsp;&nbsp;&nbsp;&nbsp;&nbsp;"Jeste, gospodine", reče Rajdel.
<BR>&nbsp;&nbsp;&nbsp;&nbsp;&nbsp;"Vi'š onu kutiju Krim'o'Vita? Je l' bi mog'o da mi umutiš šolju toga u ovoj tu vodi, kad provri?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Dobro, ondak odo' da ti nađem mapu. Skiter i Vajti će ti prave društvo."
<BR>&nbsp;&nbsp;&nbsp;&nbsp;&nbsp;"Da, gospodine..."
<BR>
<BR>&nbsp;&nbsp;&nbsp;&nbsp;&nbsp;RAJ, JU. KALIFORNIJA
<BR>&nbsp;&nbsp;&nbsp;&nbsp;&nbsp;HRIŠĆANSKA ZAJEDNICA
<BR>&nbsp;&nbsp;&nbsp;&nbsp;&nbsp;TRI MILJE
<BR>&nbsp;&nbsp;&nbsp;&nbsp;&nbsp;ZABRANJENO KAMPOVANJE POD ŠATORIMA
<BR>&nbsp;&nbsp;&nbsp;&nbsp;&nbsp;BETONIRANI PLACEVI
<BR>&nbsp;&nbsp;&nbsp;&nbsp;&nbsp;SVI POTREBNI PRIKLJUČCI
<BR>&nbsp;&nbsp;&nbsp;&nbsp;&nbsp;ELEKTRIFIKOVANA ZAŠTITNA OGRADA
<BR>&nbsp;&nbsp;&nbsp;&nbsp;&nbsp;BESPLATNO PLIVANJE
<BR>&nbsp;&nbsp;&nbsp;&nbsp;&nbsp;VRTIĆ SA KVALIFIKOVANIM HRIŠĆANSKIM OSOBLJEM (DRŽAVA JU. KAL.)
<BR>&nbsp;&nbsp;&nbsp;&nbsp;&nbsp;327 SATELITSKIH PROGRAMA
<BR>
<BR>&nbsp;&nbsp;&nbsp;&nbsp;&nbsp;A iza toga se dizao novi, viši krst, od zavarenih delova zarđalih železničkih šina, neka vrsta rama nakrcanog starim televizorima, sa slepim ekranim okrenutim prema drumu.
<BR>&nbsp;&nbsp;&nbsp;&nbsp;&nbsp;Čueta Vašington bila je zaspala, pa je propustila da ga vidi.
<BR>&nbsp;&nbsp;&nbsp;&nbsp;&nbsp;Rajdel je razmišljao o tome kako je upotrebio Koudsov telefon da pozove Sableta u L.A.-u i dobio taj čudni signal zbog koga zamalo da prekine vezu, ali se ispostavilo da je te samo prebacivanje poziva jer je Sablet morao da ode do majke koja je bila nešto bolesna.
<BR>&nbsp;&nbsp;&nbsp;&nbsp;&nbsp;"'Oćeš da kažeš da si u Teksasu?"
<BR>&nbsp;&nbsp;&nbsp;&nbsp;&nbsp;"U Raju, Beri. Mama se razbolela jer su nju i još neke prebacili u SoKal."
<BR>&nbsp;&nbsp;&nbsp;&nbsp;&nbsp;"Raj?"
<BR>&nbsp;&nbsp;&nbsp;&nbsp;&nbsp;Sablet mu je objasnio gde je to, a on je tražio mesto na mapi.
<BR>&nbsp;&nbsp;&nbsp;&nbsp;&nbsp;"Hej", rekao je Rajdel, kada je otprilike shvatio gde bi to trebalo da bude, "kako bi bilo da skoknem da te vidim?"
<BR>&nbsp;&nbsp;&nbsp;&nbsp;&nbsp;"Mislio sam da imaš taj posao u San Francisku."
<BR>&nbsp;&nbsp;&nbsp;&nbsp;&nbsp;"Pa, pričaću ti kad dođem."
<BR>&nbsp;&nbsp;&nbsp;&nbsp;&nbsp;"Znaš da ovde pričaju da sam apostat?" Sablet kao da je bio zabrinut zbog toga.
<BR>&nbsp;&nbsp;&nbsp;&nbsp;&nbsp;"Da si - šta?"
<BR>&nbsp;&nbsp;&nbsp;&nbsp;&nbsp;"Apostat. Zato što sam pustio mami taj Kronenbergov film? Videodrom, znaš? Kažu da je to đavolsko delo."
<BR>&nbsp;&nbsp;&nbsp;&nbsp;&nbsp;"Mislio sam da bi Bog trebalo da bude u svim filmovima."
<BR>&nbsp;&nbsp;&nbsp;&nbsp;&nbsp;"Postoje filmovi koji su čista đavolja rabota, Beri. Tako bar kaže prečasni Falon. Kaže da su svi Kronenbergovi takvi."
<BR>&nbsp;&nbsp;&nbsp;&nbsp;&nbsp;"Je l' i on u Raju?"
<BR>&nbsp;&nbsp;&nbsp;&nbsp;&nbsp;"Sačuvaj Bože", reče Sablet, "on je u onim tunelima na Kanalskim ostrvima, između Engleske i Francuske. Ne može odande, jer mora da se krije."
<BR>&nbsp;&nbsp;&nbsp;&nbsp;&nbsp;"Od koga?"
<BR>&nbsp;&nbsp;&nbsp;&nbsp;&nbsp;"Od poreznika. Znaš ko je iskop'o te tunele, Beri?"
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Hitler, to jest zarobljenici."
<BR>&nbsp;&nbsp;&nbsp;&nbsp;&nbsp;"Nisam to znao", rekao je Rajdel i zamislio tog zastrašujućeg čovečuljka sa crnim brčićima kako stoji na steni i razmahuje bičem.
<BR>&nbsp;&nbsp;&nbsp;&nbsp;&nbsp;Onda naiđe novi znak, kudikamo neveštije ispisan nego prvi, obična naprskana slova na nekoliko dasaka:
<BR>
<BR>&nbsp;&nbsp;&nbsp;&nbsp;&nbsp;SPREMNI ZA VEČNOST?
<BR>&nbsp;&nbsp;&nbsp;&nbsp;&nbsp;ON TRAJE! HOĆETE LI VI?
<BR>&nbsp;&nbsp;&nbsp;&nbsp;&nbsp;GLEDAJTE TELEVIZIJU!
<BR>
<BR>&nbsp;&nbsp;&nbsp;&nbsp;&nbsp;"Gledajte televiziju!" Probudila se.
<BR>&nbsp;&nbsp;&nbsp;&nbsp;&nbsp;"Pa", reče Rajdel, "Faloniti veruju da se Bog nalazi negde unutra. Na televiziji, mislim."
<BR>&nbsp;&nbsp;&nbsp;&nbsp;&nbsp;"Bog na televiziji?"
<BR>&nbsp;&nbsp;&nbsp;&nbsp;&nbsp;"Aha. Kao, u pozadini ili tako nešto. Sabletova majka još je u toj crkvi, a Sablet je, valjda, izišao."
<BR>&nbsp;&nbsp;&nbsp;&nbsp;&nbsp;"I šta rade, gledaju televiziju i mole se?"
<BR>&nbsp;&nbsp;&nbsp;&nbsp;&nbsp;"Pa, mislim da je to više kao meditacija, znaš. Uglavnom gledaju stare filmove, i veruju da će, ako ih gledaju dovoljno dugo, duh ući u njih."
<BR>&nbsp;&nbsp;&nbsp;&nbsp;&nbsp;"Gore, u Oregonu, imali smo Prosvetljene Arijske Nazarećane", reče ona. "Prva Hristova crkva, survivalisti. Pucaju čim te ugledaju."
<BR>&nbsp;&nbsp;&nbsp;&nbsp;&nbsp;"Nevolja", složi se Rajdel, dok se RV uspinjao na nizak greben, "ta vrsta hrišćana..." Onda mu se ukaza Raj, tamo dole, sav osvetljen reflektorima na stubovima.
<BR>&nbsp;&nbsp;&nbsp;&nbsp;&nbsp;Zaštitna ograda koju su reklamirali sastojala se od običnih namotaja žilet-žice oko možda malo više od pola hektara zemljišta. Rajdel je sumnjao da je ograda elektrificirana, ali je na njoj opazio piskavce okačene otprilike na svaka tri metra, tako da je trebalo da bude dovoljno delotvorna. Na ulazu je bila postavljena kapija sa portirnicom, ali je sve to štitilo otprilike desetak kamp-prikolica i kuća na točkovima, razmeštenih na betonskim podlogama oko nečega što je ličilo na staromodni toranj radio-stanice na čijem je vrhu bio postavljen čitav grozd satelitskih tanjira, onih malih i skupih, nalik na džinovske mušmule od sive plastike. Neko je bio zajazio potok, da bi dobio neku vrstu plivališta, ali je sam potok podsećao na nekakvu industrijsku otoku oko koje obično nema ni buba, a kamoli ptica.
<BR>&nbsp;&nbsp;&nbsp;&nbsp;&nbsp;Ali je mesto zaista bilo dobro osvetljeno. Dok su se spuštali putem, čuo je bubnjanje velikih generatora.
<BR>&nbsp;&nbsp;&nbsp;&nbsp;&nbsp;"Isuse", reče Čueta Vašington.
<BR>&nbsp;&nbsp;&nbsp;&nbsp;&nbsp;Rajdel zaustavi kombi kod kućice na kapiji i spusti prozor, zadovoljan što motor još radi. Iz kućice iziđe čovek u jarkonarandžastoj vunenoj jakni i istoj takvoj kapi, noseći neku vrstu sačmarice sa metalnim kosturom. "Privatni posed", reče, gledajući u prazninu na mestu vetrobrana. "Šta se desilo sa vašim vetrobranom, gospodine?"
<BR>&nbsp;&nbsp;&nbsp;&nbsp;&nbsp;"Jelen", reče Čueta Vašington.
<BR>&nbsp;&nbsp;&nbsp;&nbsp;&nbsp;"Došli smo u posetu našim prijateljima, Sabletima", reče Rajdel, nadajući se da će zagovoriti stražara pre nego što primeti rupe od metaka i ostalo. "Očekuju nas, pa ako biste ih pozvali..."
<BR>&nbsp;&nbsp;&nbsp;&nbsp;&nbsp;"Ne bi se reklo da baš ličite na hrišćane."
<BR>&nbsp;&nbsp;&nbsp;&nbsp;&nbsp;Čueta Vašington se nagnu preko Rajdela i zagleda se u stražara tim pogledom. "Ne znam za tebe, brate, ali mi smo Arijski Nazarećani, iz Judžina. Ne bismo ni primirisali ovamo da znamo da primate polusvet i trpite bilo kakvo mešanje rasa. Ovih dana sve vrvi od izdajnike rase."
<BR>&nbsp;&nbsp;&nbsp;&nbsp;&nbsp;Stražar je zurio u nju. "Ako ste Nazarećani, kako to da ne brijete glavu?"
<BR>&nbsp;&nbsp;&nbsp;&nbsp;&nbsp;Ona dodirnu prednji deo svoje blesave frizure, tamo gde su kratki pramenovi štrčali kao trnje. "Još ćeš mi reći da je Isus bio Ješa. Ne znaš šta ovo znači?"
<BR>&nbsp;&nbsp;&nbsp;&nbsp;&nbsp;Sada je već izgledao malo više nego zabrinuto.
<BR>&nbsp;&nbsp;&nbsp;&nbsp;&nbsp;"Tamo u prtljažniku imamo posvećene klinove. Možda ti to nešto govori."
<BR>&nbsp;&nbsp;&nbsp;&nbsp;&nbsp;Rajdel vide da stražar okleva, guta knedlu.
<BR>&nbsp;&nbsp;&nbsp;&nbsp;&nbsp;"Hej, drugar", reče Rajdel, "je l' ako da sad pozoveš Sablete?"
<BR>&nbsp;&nbsp;&nbsp;&nbsp;&nbsp;Čovek se vrati u kućicu.
<BR>&nbsp;&nbsp;&nbsp;&nbsp;&nbsp;"Šta ti znači to sa klinovima?"
<BR>&nbsp;&nbsp;&nbsp;&nbsp;&nbsp;"Nešto što mi je ispričao Skiner", reče ona. "Presekla sam se."
<BR>
<BR>&nbsp;&nbsp;&nbsp;&nbsp;&nbsp;Sabletova majka, Dora, pila je koka-kolu i meksikansku votku. Rajdel je već viđao ljude da to piju, ali nikad neohlađeno. A kola je bila bez mehurića, jer ju je kupila, zajedno sa votkom, u velikim plastičnim bocama u samoposluzi, i činilo se da joj poodavno traje. Rajdel zaključi da mu ionako nije do pića.
<BR>&nbsp;&nbsp;&nbsp;&nbsp;&nbsp;Dnevna soba Dorine prikolice imala je ugaonu garnituru i kauč sa istim dezenom. Dora se zavalila u garnituru, sa podignutim nogama, zbog krvotoka, objasnila je, a Rajdel i Čueta Vašington smestili su se jedno do drugog na kauč, koji je više bio dvosed, dok je Sablet seo na pod, podigavši kolena gotovo do brade. Na zidovima i ukrasnim policama nalazila se sva sila predmeta, ali je sve bilo veoma čisto. Zbog Sabletovih alergija, pretpostavljao je Rajdel. Ali je stvarno bilo mnogo toga: plaketa, slika, figurica i stvari za koje je zaključio da su one molitvene maramice. Tu je bila neka vrsta pljosnatog holograma Prečasnog Falona, na kome je više nego ikad podsećao na oposuma, ali oposuma koji se negde sunčao i možda imao plastične operacije. Zatim glava Džeja Di Šejplija u prirodnoj veličini koja mu je nije dopala, jer se činilo da ga te oči prate. Većina skupljih stvari bila je grupisana oko televizora, koji je bio veliki i blistav, ali od onih starih modela iz vremena pre nego što su ekrani postali zaista veliki i ravni. Bio je uključen, i vrteo se neki crno-beli film, ali sa isključenim zvukom.
<BR>&nbsp;&nbsp;&nbsp;&nbsp;&nbsp;"Sigurni ste da nećete ništa da popijete, gospodine Rajdele?"
<BR>&nbsp;&nbsp;&nbsp;&nbsp;&nbsp;"Ne, gospođo, hvala vam", reče Rajdel.
<BR>&nbsp;&nbsp;&nbsp;&nbsp;&nbsp;"Džoel ne pije. Zbog alergija, znate."
<BR>&nbsp;&nbsp;&nbsp;&nbsp;&nbsp;"Da, gospođo." Rajdel je sada prvi put čuo Sabletovo ime.
<BR>&nbsp;&nbsp;&nbsp;&nbsp;&nbsp;Sablet je nosio glanc-nove, bele, platnene farmerke, belu majicu, bele pamučne čarape i bolničke papuče od belog papira.
<BR>&nbsp;&nbsp;&nbsp;&nbsp;&nbsp;"Uvek je bio osetljiv dečak, gospodine Rajdel. Sećam se, kad je jednom sisao ručku bicikla nekog drugog dečaka, usta su mu posle izgledala kao izvrnuta."
<BR>&nbsp;&nbsp;&nbsp;&nbsp;&nbsp;"Mamo", reče Sablet, "znaš da je lekar rek'o da moraš više da spavaš."
<BR>&nbsp;&nbsp;&nbsp;&nbsp;&nbsp;Gospođa Sablet uzdahnu. "Da, Džoele, znam da vi mladi želite da se ispričate nasamo." Zagledala se u Čuetu Vašington. "Baš šteta za tvoju kosu, dušo. Al' ne sekiraj se, i ovako si lepa k'o lutka, a kosa će opet da ti izraste normalno. Kad je Sablet još bio beba, već tada osetljiv, bilo je to u Galvstonu, jednom sam pokušala da ošurim pile nad gasnim šporetom, šporet je eksplodir'o. Imala sam trajnu, dušo, i, znaš..."
<BR>&nbsp;&nbsp;&nbsp;&nbsp;&nbsp;Čueta Vašington je ćutala.
<BR>&nbsp;&nbsp;&nbsp;&nbsp;&nbsp;"Mamo", reče Sablet, "pošto si popila piće, sad lepo možeš..."
<BR>&nbsp;&nbsp;&nbsp;&nbsp;&nbsp;Rajdel ga je posmatrao kako odvodi staricu do kreveta.
<BR>&nbsp;&nbsp;&nbsp;&nbsp;&nbsp;"Isuse Hriste", reče Čueta Vašington, "šta mu je to s očima?"
<BR>&nbsp;&nbsp;&nbsp;&nbsp;&nbsp;"Samo je osetljiv na svetlost", reče Rajdel.
<BR>&nbsp;&nbsp;&nbsp;&nbsp;&nbsp;"Izgleda jezivo, ako mene pitaš."
<BR>&nbsp;&nbsp;&nbsp;&nbsp;&nbsp;"Taj ne bi mrava zgazio", reče Rajdel.
<BR>&nbsp;&nbsp;&nbsp;&nbsp;&nbsp;Sablet se vrati, pogleda sliku na televizoru, pa uzdahnu i isključi ga. "Znaš da mi je zabranjeno da napuštam prikolicu, Beri?"
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Uslov moje apostaze. Kažu da bih mogao da pokvarim zajednicu." Naslonio se na gornju ivicu garniture da ne bi morao da sedne na nju.
<BR>&nbsp;&nbsp;&nbsp;&nbsp;&nbsp;"Mislio sam da si odjebao Falona kad si došao u L.A."
<BR>&nbsp;&nbsp;&nbsp;&nbsp;&nbsp;Sablet je izgledao postiđeno. "Pa, mama se razbolela, Beri, pa sam im rek'o, kad sam doš'o, da sam doš'o da razmislim. Da malo meditiram pored kutije, i to." Kršio je dugačke, blede prste. "Onda su me uhvatili kako gledam Videodrom. Jesi gled'o nekad, ovaj, Deboru Hari, Rajdele?" Sablet uzdahnu i kao da zadrhta.
<BR>&nbsp;&nbsp;&nbsp;&nbsp;&nbsp;"Kako su te uhvatili?"
<BR>&nbsp;&nbsp;&nbsp;&nbsp;&nbsp;"Namestili su da prate šta ko gleda."
<BR>&nbsp;&nbsp;&nbsp;&nbsp;&nbsp;"Šta će oni uopšte ovde?"
<BR>&nbsp;&nbsp;&nbsp;&nbsp;&nbsp;Sablet prođe prstima kroz suvu kosu boje slame. "Teško je reći, al' mislim da je to zbog problema koji Prečasni Falon ima s plaćanjem poreza. Sve što radi u poslednje vreme ima veze s tim. Tvoj pos'o u San Francisku nije iš'o, Beri?"
<BR>&nbsp;&nbsp;&nbsp;&nbsp;&nbsp;"Ne", reče Rajdel, "nije išao."
<BR>&nbsp;&nbsp;&nbsp;&nbsp;&nbsp;"'Oćeš da mi ispričaš šta je bilo?"
<BR>&nbsp;&nbsp;&nbsp;&nbsp;&nbsp;Rajdel reče da hoće.
<BR>
<BR>&nbsp;&nbsp;&nbsp;&nbsp;&nbsp;"Mislim da je probušio nešto što ima veze sa prokletim grejačem, između ostalog", reče Rajdel. Ponovo su bili u RV-u, izvan ograde.
<BR>&nbsp;&nbsp;&nbsp;&nbsp;&nbsp;"Sviđa mi se tvoj drugar", reče ona.
<BR>&nbsp;&nbsp;&nbsp;&nbsp;&nbsp;"I meni."
<BR>&nbsp;&nbsp;&nbsp;&nbsp;&nbsp;"Ne, mislim, stvarno se zabrinuo zbog onoga što ti se dogodilo."
<BR>&nbsp;&nbsp;&nbsp;&nbsp;&nbsp;"Ti uzmi ležaj", reče on. "Ja ću da spavam ovde."
<BR>&nbsp;&nbsp;&nbsp;&nbsp;&nbsp;"Ali, nema stakla. Smrznućeš se."
<BR>&nbsp;&nbsp;&nbsp;&nbsp;&nbsp;"Biće mi dobro."
<BR>&nbsp;&nbsp;&nbsp;&nbsp;&nbsp;"Lezi pored mene. Kao pre. Meni ne smeta."
<BR>
<BR>&nbsp;&nbsp;&nbsp;&nbsp;&nbsp;Probudio se u mraku i oslušnuo zvuk njenog disanja, škripanje krute, stare kože jakne, prebačene preko njenih ramena.
<BR>&nbsp;&nbsp;&nbsp;&nbsp;&nbsp;Sablet je saslušao njegovu priču, povremeno klimajući glavom, tu i tamo postavljajući pitanja, a njegova odražavajuća sočiva odražavala su njihove sićušne likove na dvosedu. Na kraju je samo tiho zazviždao i rekao: "Beri, meni to zvuči k'o da si u pravoj nevolji. Gadnoj nevolji."
<BR>&nbsp;&nbsp;&nbsp;&nbsp;&nbsp;U pravoj nevolji.
<BR>&nbsp;&nbsp;&nbsp;&nbsp;&nbsp;Rajdel skliznu rukom naniže, slučajno okrznuvši njenu, i dodirnu izbočinu novčanika u zadnjem džepu. Tu je bio sav novac koji mu je ostao, ali i kartica Velingtona Ma. Ili ono što je ostalo od nje. Kada ju je poslednji put pogledao, bila je slomljena na tri dela.
<BR>&nbsp;&nbsp;&nbsp;&nbsp;&nbsp;"U velikoj nevolji", obratio se tami, a Čueta Vašington podignu rub jakne i nekako se ušuška bliže, ne menjajući ritam disanja, tako da je znao da spava.
<BR>&nbsp;&nbsp;&nbsp;&nbsp;&nbsp;Ležao je i razmišljao, i posle nekog vremena dođe mu zamisao. Verovatno najluđa koju je ikad imao.
<BR>
<BR>&nbsp;&nbsp;&nbsp;&nbsp;&nbsp;"Onaj tvoj momak", rekao joj je, u tesnoj kuhinjici u prikolici Sabletove majke, "Lauel?"
<BR>&nbsp;&nbsp;&nbsp;&nbsp;&nbsp;"Šta s njim?"
<BR>&nbsp;&nbsp;&nbsp;&nbsp;&nbsp;"Imaš broj na kome bismo mogli da ga nađemo?"
<BR>&nbsp;&nbsp;&nbsp;&nbsp;&nbsp;Sipala je mleko na pahuljice. Mleko je bilo u prahu, razmućeno. Imalo je onaj tanak, kredast izgled. Sabletova majka imala je samo takvo. Sablet je bio alergičan na mleko. "Zašto?"
<BR>&nbsp;&nbsp;&nbsp;&nbsp;&nbsp;"Mislim da bih hteo da porazgovaram s njim o nečemu."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"O nečemu što bi možda moglo da mi pomogne."
<BR>&nbsp;&nbsp;&nbsp;&nbsp;&nbsp;"Lauel? Lauel ti neće pomoći. Lauela boli ono sebično dupe za druge."
<BR>&nbsp;&nbsp;&nbsp;&nbsp;&nbsp;"Slušaj", reče Rajdel, "samo ti mene pusti da popričam s njim."
<BR>&nbsp;&nbsp;&nbsp;&nbsp;&nbsp;"Ako mu kažeš 'de smo, ili ako nas upeca preko ćelijske mreže, otkucaće nas. Ili bi nas otkucao, kad bi znao da nas neko juri."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što je takav." Ali mu je ipak dala telefon i broj.
<BR>
<BR>&nbsp;&nbsp;&nbsp;&nbsp;&nbsp;"Hej, Lauele?"
<BR>&nbsp;&nbsp;&nbsp;&nbsp;&nbsp;"Ko je sad to, jebi ga?"
<BR>&nbsp;&nbsp;&nbsp;&nbsp;&nbsp;"Kako si?"
<BR>&nbsp;&nbsp;&nbsp;&nbsp;&nbsp;"Ko ti je dao..."
<BR>&nbsp;&nbsp;&nbsp;&nbsp;&nbsp;"Ne prekidaj vezu."
<BR>&nbsp;&nbsp;&nbsp;&nbsp;&nbsp;"Slušaj, nanu li ti..."
<BR>&nbsp;&nbsp;&nbsp;&nbsp;&nbsp;"SFPD, krvni delikti."
<BR>&nbsp;&nbsp;&nbsp;&nbsp;&nbsp;Čuo je kako Lauel usisava dim cigarete. "Šta reče?" reče Lauel.
<BR>&nbsp;&nbsp;&nbsp;&nbsp;&nbsp;"Orlovski. SFPD, krvni delikti. Krupan kučkin sin sa jebeno velikom puškom? Onaj što je ušao u kafić? Seti se. Pre nego što je nestalo struje. Bio sam za šankom, razgovarao sam sa Edijem Govancetom."
<BR>&nbsp;&nbsp;&nbsp;&nbsp;&nbsp;Lauel ponovo uvuče dim, po zvuku malo pliće. "Slušaj, ne znam šta ti to..."
<BR>&nbsp;&nbsp;&nbsp;&nbsp;&nbsp;"Nije ni potrebno. Slobodno prekini vezu, Lauele. Ali ako to uradiš, bolje se pozdravi sa guzicom. Zato što si bio svedok da je Orlovski došao po devojku, zar ne, Lauele? Video si ga, a on nije hteo da ga vidiš. Zato što nije bio na dužnosti, Lauele. Radio je za sebe. A on je jedan ozbiljno pokvaren pajkan, Lauele. Truo kao kancer."
<BR>&nbsp;&nbsp;&nbsp;&nbsp;&nbsp;Tišina. "Nemam pojma o čemu govoriš."
<BR>&nbsp;&nbsp;&nbsp;&nbsp;&nbsp;"Onda ćuti i slušaj, Lauele. Dobro slušaj. Ako ne budeš dobro slušao, reći ću Orlovskom da si ga video. Daću mu ovaj broj. Daću mu tvoj opis, i onog ćelavog. Reću ću mu da si mu ga pominjao. I znaš šta će on da uradi, Lauele? Doći će ti tamo i upucati te namrtvo, eto šta će da uradi. Niko mu ništa ne može. Krvni delikti, Lauele. Posle će moći sam da istražuje slučaj, ako bude hteo. Tip je teškaš, Lauele, veruj mi."
<BR>&nbsp;&nbsp;&nbsp;&nbsp;&nbsp;Lauel se par puta nakašlja. Pročisti grlo. "Ovo je neka šala, je li?"
<BR>&nbsp;&nbsp;&nbsp;&nbsp;&nbsp;"Ne čujem da se smeješ."
<BR>&nbsp;&nbsp;&nbsp;&nbsp;&nbsp;"U redu", reče Lauel, "recimo da je prava stvar. Šta onda? Šta ti hoćeš?"
<BR>&nbsp;&nbsp;&nbsp;&nbsp;&nbsp;"Čujem da znaš ljude koji mogu da srede stvari. Preko kompjutera, i tako to." Čuo je kako Lauel pali novu cigaretu.
<BR>&nbsp;&nbsp;&nbsp;&nbsp;&nbsp;"Pa", reče Lauel, "tako nešto."
<BR>&nbsp;&nbsp;&nbsp;&nbsp;&nbsp;"Republika Želja", reče Rajdel. "'Oću da središ da mi nešto obave."
<BR>&nbsp;&nbsp;&nbsp;&nbsp;&nbsp;"Bez imena", reče Lauel brzo. "Postoje skeneri koji prate telefonski saobraćaj..."
<BR>&nbsp;&nbsp;&nbsp;&nbsp;&nbsp;"'Oni'. U redu, neka budu 'oni'? 'Oću da središ kod njih da urade nešto za mene."
<BR>&nbsp;&nbsp;&nbsp;&nbsp;&nbsp;"To će da te košta", reče Lauel, "i neće biti jeftino."
<BR>&nbsp;&nbsp;&nbsp;&nbsp;&nbsp;"Ne", reče Rajdel, "koštaće tebe."
<BR>&nbsp;&nbsp;&nbsp;&nbsp;&nbsp;Pritisnuo je dugme i prekinuo vezu. Dao je starom Lauelu vremena da razmisli o rečenom; možda da potraži Orlovskog na spisku, da vidi da je tamo i da je iz Krvnih. Sklopio je mali telefon i vratio se u prikolicu. Sabletova majka držala je klimatizaciju uključenu par podeljaka više nego što je trebalo.
<BR>&nbsp;&nbsp;&nbsp;&nbsp;&nbsp;Sablet je sedeo na dvosedu. Bela odeća činila je da izgleda kao moler ili tako nešto, mada je bio besprekorno čist. "Znaš, Beri, nešto se mislim da bi bilo najbolje da se vratim u Los Anđeles."
<BR>&nbsp;&nbsp;&nbsp;&nbsp;&nbsp;"A tvoja majka?"
<BR>&nbsp;&nbsp;&nbsp;&nbsp;&nbsp;"Pa, sad je tu gospođa Bejker, iz Galvstona. Godinama su bile komšinice. Gospođa Bejker može da je čuva."
<BR>&nbsp;&nbsp;&nbsp;&nbsp;&nbsp;"Dojadilo ti to sranje o apostazi?"
<BR>&nbsp;&nbsp;&nbsp;&nbsp;&nbsp;"Pa, jeste", reče Sablet i okrenu se da pogleda Falonov hologram. "Još verujem u Boga, Beri, i znam da sam vid'o njegovo lice u medijima, baš k'o što uči Prečasni Falon. Video sam. Al' sve ostalo, kunem ti se, sve više mi izgleda kao obična prevara." Sablet je izgledao kao da će zaplakati. Srebrne oči okrenuše se prema Rajdelu, uhvatiše njegov pogled. "A razmišlj'o sam i o IntenStraži, Beri. O onome što si mi sinoć isprič'o. Ne vidim kako da se vratim tamo da radim, znajući šta su sve spremni da urade. Mislio sam da ću pomoći da se ljudi zaštite bar od nekih zala na ovom svetu, Beri, ali sad vidim da radim za kompaniju bez trunke morala."
<BR>&nbsp;&nbsp;&nbsp;&nbsp;&nbsp;Rajdel priđe da pogleda molitvene maramice. Pitao se koja od njih čuva od side. "Ne", reče, najzad, "vraćaš se na posao. Ti štitiš ljude. Taj deo je stvaran. Moraš da zaradiš za život, Sablete."
<BR>&nbsp;&nbsp;&nbsp;&nbsp;&nbsp;"A ti?"
<BR>&nbsp;&nbsp;&nbsp;&nbsp;&nbsp;"Šta ja?"
<BR>&nbsp;&nbsp;&nbsp;&nbsp;&nbsp;"Naći će te i ubiti, Beri. Tebe i nju."
<BR>&nbsp;&nbsp;&nbsp;&nbsp;&nbsp;"Pa, i tebe će, verovatno, ako saznaju šta sam ti sve rekao. Nije trebalo to da uradim, Sablete. To je još jedan razlog da Čueta i ja odemo odavde. Da poštedimo tebe i tvoju majku novih muka."
<BR>&nbsp;&nbsp;&nbsp;&nbsp;&nbsp;"Pa", reče Sablet, "sigurno je da više ne radim za njih, Beri. Ali i ja odlazim odavde. Moram."
<BR>&nbsp;&nbsp;&nbsp;&nbsp;&nbsp;Rajdel je posmatrao Sableta, zamišljajući ga, zbog nečega, u punoj opremi IntenStraže, sa Glokom i svim, i odjednom mu dođe ta velika ludačka zamisao, protrese ga i poče da mu se prevrće po glavi, otkrivajući sve te nove uglove. Ali ne smeš da ga mešaš, reče sebi, to jednostavno ne bi bilo pošteno prema njemu.
<BR>&nbsp;&nbsp;&nbsp;&nbsp;&nbsp;"Sablete", začu sebe, samo minut kasnije, "kladim se da nisi računao na posao koji mogu da ti ponudim."
<BR>&nbsp;&nbsp;&nbsp;&nbsp;&nbsp;"Kakav posao?" reče Sablet.
<BR>&nbsp;&nbsp;&nbsp;&nbsp;&nbsp;"Da se uvališ u nevolju", reče Rajdel.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
