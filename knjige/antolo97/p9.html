<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>F. Pol Vilson: BOB DILAN, TROJ DŽONSON I KRALJICA SPIDA
<P>&nbsp;&nbsp;&nbsp;&nbsp;&nbsp;Dilan ulazi i ja se umalo ne zagrcnem.
<BR>&nbsp;&nbsp;&nbsp;&nbsp;&nbsp;Sve vreme sam znao da će se to dogoditi. Mislim, bilo je neizbežno. Ali, ipak, kada se nađeš u istoj sobi sa legendom, usta ti se osuše bez obzira na to koliko misliš da si spreman.
<BR>&nbsp;&nbsp;&nbsp;&nbsp;&nbsp;Moj bend je već dva meseca svirao preko nedelje u 'Osmom čudu', utorak-sreda-četvrtak, i pazio sam da u svakom nastupu bude po neka elektrificirana Dilanova pesma. Reakcije su bile podeljene. U najgorem, neprijateljske; u najboljem, gunđavo prihvatanje. Električna muzika je pipava stvar u Grinič Vilidžu 1964. Sav ovaj narod koji misli da je tako moderan, radikalan i osvešćen, marširaće u Selmi, ali će takođe zviždati i izlaziti kad čuje pesmu crnca po imenu Čak Beri. A ako sviraš iste akorde i gotovo potpuno istu melodiju, ali prethodno kažeš da je pesma Haulina Volfa, Madija Votersa ili Sonija Boja Vilijamsona, ostaće. I tako, iako je moj bend bio električan, pokazivao sam svoju bona fides svirajući bluz i poneku protestnu pesmu.
<BR>&nbsp;&nbsp;&nbsp;&nbsp;&nbsp;Polako, ali sigurno, dolazilo je sve više ovdašnjih. To sam i želeo, računajući da što nas više ljudi vidi, to će pre Dilan da načuje da neko radi rokerske verzije njegovih pesama. Moraće. Grinič Vilidž je povezana, brbljiva, mala zajednica i, izuzev pedera možda, narodnjaci su najpovezanija i najbrbljivija od svih raznovrsnih subkultura Vilidža. Mislio sam, kad čuje za nas, moraće da dođe i da nas i sam čuje. Mamio sam ga. Sve je to bilo deo plana.
<BR>&nbsp;&nbsp;&nbsp;&nbsp;&nbsp;A večeras je zagrizao udicu.
<BR>&nbsp;&nbsp;&nbsp;&nbsp;&nbsp;Evo me usred 'Them' verzije Baby, Please Don't Go, glas mi posustaje i promašujem rif kada ga ugledam, ali uspevam da dovršim pesmu, a da ne napravim budalu od sebe.
<BR>&nbsp;&nbsp;&nbsp;&nbsp;&nbsp;Posle završetka podižem pogled i uspaničim se za trenutak jer ne mogu da ga nađem. Pretražujem polumrak. 'Osmo Čudo' je tipična jazbina Vest Vilidža, tek nešto više od dugačke, pravougaone sobe sa platformom za bend na jednom kraju, barom desno pozadi i koktel stolovima na sredini. Onda primećujem kako se njegov profil ocrtava naspram svetala bara. Stoji i priča sa nekom devojkom dugačke, ravne, tamne kose koja je još mršavija od njega - što i nije neki opis, zato što 1964. izgleda da su sve žene u Grinič Vilidžu mršave, sa dugačkom, ravnom kosom.
<BR>&nbsp;&nbsp;&nbsp;&nbsp;&nbsp;Bend je spreman da počne sledeću tačku na spisku za večeras, našu verziju I'm a Man u stilu Jardbirdsa, ali okrećem se prema njima i kažem im da sviramo All I Really Want to Do. Oni klimaju glavama i sležu ramenima. Dok god im se plaća, baš ih je briga šta sviraju. Oni nisu u planu.
<BR>&nbsp;&nbsp;&nbsp;&nbsp;&nbsp;Uzimam 'Rikenbejkera' sa dvanaest žica i počinjem da sviram uvod Džima Mekgvina. Ova tačka mi je prilično sigurna, pošto mi čip govori da Birds još nisu ni grupa.
<BR>&nbsp;&nbsp;&nbsp;&nbsp;&nbsp;Dilan je seo za sto u pozadini sa mršavom brinetom. Zavaljen je u stolicu. Nema pojma da je ovo njegova pesma. Onda počinjemo da pevamo, i vidim ga kako se uspravlja. Kada ulećemo u refren sa troakordskom harmonijom, vidim ga kako spušta piće. Nije to krupan pokret. Pokušava da ostane kul. Ali ja čekam i primećujem.
<BR>&nbsp;&nbsp;&nbsp;&nbsp;&nbsp;Kontakt.
<BR>&nbsp;&nbsp;&nbsp;&nbsp;&nbsp;Znam da mu se verzija Birdsa dopala kad ju je prvi put čuo, tako da znam da će mu se naša verzija dopasti zato što je istovetna sa onom Birdsa. A prirodno, njihovu još nije čuo zato što je još nisu snimili. Voleo bih da odsviram njihovu verziju Mr. Tambourine Man, ali još je nije napisao.
<BR>&nbsp;&nbsp;&nbsp;&nbsp;&nbsp;Pristojan pljesak čuje se pošto završimo pesmu i ja prelazim pravo na Birds verziju The Times They Are A-changin. Podsećam se da ne izvodim ništa kasnije od Another Side of Bob Dylan. Završavamo tačku savršeno uigrani u Chimes of Freedom, ja posmatram Dilanove obrise, smešim mu se i klimnem glavom. Ne vidim ga da uzvraća osmeh, ali pridružuje se pljesku.
<BR>&nbsp;&nbsp;&nbsp;&nbsp;&nbsp;Imam ga.
<BR>&nbsp;&nbsp;&nbsp;&nbsp;&nbsp;Sviramo poslednju stvar pred pauzu i onda ja idem u zadnji deo sale. Ali dok sam došao, njegov sto je već prazan. Osvrćem se oko sebe, ali Dilan je otišao.
<BR>&nbsp;&nbsp;&nbsp;&nbsp;&nbsp;"Sranje!" kažem sam sebi. Promašio sam ga. Hteo sam priliku da popričam sa njim.
<BR>&nbsp;&nbsp;&nbsp;&nbsp;&nbsp;Prilazim baru da uzmem pivo i devojka koja je sedela sa Dilanom mi prilazi. Nosi džins i tri košulje. Gotovo niko u Vilidžu ne nosi kaput osim ako je ciča zima. Ako je napolju hladno, obučeš još jednu košulju preko one koju već nosiš. Ako je još hladnije, prebaciš preko svega toga par brojeva veću radnu košulju.
<BR>&nbsp;&nbsp;&nbsp;&nbsp;&nbsp;"Dopalo mu se ovo tvoje", kaže ona.
<BR>&nbsp;&nbsp;&nbsp;&nbsp;&nbsp;"Kome?"
<BR>&nbsp;&nbsp;&nbsp;&nbsp;&nbsp;"Bobu. Bio je impresioniran."
<BR>&nbsp;&nbsp;&nbsp;&nbsp;&nbsp;"Stvarno?" Ostajem kul kao poslovični krastavac na prozoru, ali unutar sebe želim da joj zgrabim ramena i povičem: "Da? Da? Šta je rekao?" Umesto toga pitam: "Po čemu to misliš?"
<BR>&nbsp;&nbsp;&nbsp;&nbsp;&nbsp;"Oh, ne znam baš. Možda zato što se, dok vas je slušao, okrenuo i rekao mi: 'Impresioniran sam'."
<BR>&nbsp;&nbsp;&nbsp;&nbsp;&nbsp;Smejem se da ne bih zavrištao. "Da. Pretpostavljam da je to prilično dobar znak."
<BR>&nbsp;&nbsp;&nbsp;&nbsp;&nbsp;Sviđa mi se. Sada kad mi je blizu, prepoznajem je. Zove se Sali-nekako. Nisam siguran da li joj iko zna prezime. Ljudi iz Vilidža zovu je Kraljica spida. I pri tom ne misle da reklamira gaćice za kupanje.
<BR>&nbsp;&nbsp;&nbsp;&nbsp;&nbsp;Sali je mršava, ima tikove i curi joj nos. Ima krupne, tamne oči koje zure u mene.
<BR>&nbsp;&nbsp;&nbsp;&nbsp;&nbsp;"I meni se prilično dopalo ovo tvoje", kaže ona, osmehujući mi se. "Mislim, uopšte ne gotivim rokenrol, čoveče, sve to bop-šu-bop i šu-bi-du. Mislim, to ničemu ne vodi, čoveče. Ali Bitlsi nisu loši. Mislim, gomila nas je sedela okolo i gledala ih kad su bili u emisiji Eda Salivena i, da znaš, bili su nekako kul. Mislim, samo su stajali tamo i pevali. Bez pederskih plesova i tako nečega. Da su to radili, odmah bismo ih isključili. Ali ne. Oh, malo su đuskali u ritmu, možda, ali uglavnom su svirali i pevali. Gotovo kao narodnjaci. Izgledali su kao da se zabavljaju. To nam se svima dopalo."
<BR>&nbsp;&nbsp;&nbsp;&nbsp;&nbsp;Uzdržavam se da joj kažem kako su ona i njeni prijatelji narodnjaci posmatrali smrt ludila za narodnom muzikom.
<BR>&nbsp;&nbsp;&nbsp;&nbsp;&nbsp;"I meni se sviđaju", prebacujući se u folk raspoloženje tog vremena. "I kažem ti da će biti najveća stvar u muzici ikada. Deset puta veći od Elvisa, Sinatre i Kingston Trija zajedno."
<BR>&nbsp;&nbsp;&nbsp;&nbsp;&nbsp;Smeje se. "Ma, naravno! A ja ću se udati za Bobija Dilana!"
<BR>&nbsp;&nbsp;&nbsp;&nbsp;&nbsp;Mogao bih joj reći da će se on iduće godine oženiti Sarom Lounde, ali to bi bilo glupo. Ionako mi ne bi poverovala.
<BR>&nbsp;&nbsp;&nbsp;&nbsp;&nbsp;"Volim da razmišljam o ovome što sviram kao o 'folk roku'", kažem joj.
<BR>&nbsp;&nbsp;&nbsp;&nbsp;&nbsp;Ona klima glavom i razmišlja o tome. "Folk rok... to je kul. Ali ne znam da li će ga prihvatiti ovde."
<BR>&nbsp;&nbsp;&nbsp;&nbsp;&nbsp;"Prihvatiće ga", kažem joj. "Prihvatiće ga, časna reč."
<BR>&nbsp;&nbsp;&nbsp;&nbsp;&nbsp;Posmatra me, smeši se i klima glavom, gotovo uz kikot.
<BR>&nbsp;&nbsp;&nbsp;&nbsp;&nbsp;"Dobar si ti", kaže ona. "Hoćeš da se nađemo posle svirke?"
<BR>&nbsp;&nbsp;&nbsp;&nbsp;&nbsp;"Nađemo se ovde", kažem joj.
<BR>
<BR>&nbsp;&nbsp;&nbsp;&nbsp;&nbsp;Sreda je ujutru, 3 sata, i konačno smo stigli do mog stana u ulici Peri.
<BR>&nbsp;&nbsp;&nbsp;&nbsp;&nbsp;"Lepa gajba", kaže Sali. "Dve spavaće sobe. Au."
<BR>&nbsp;&nbsp;&nbsp;&nbsp;&nbsp;"Druga spavaća je moja muzička soba. Tu radim sve za bend."
<BR>&nbsp;&nbsp;&nbsp;&nbsp;&nbsp;"Strava! Mogu u kupatilo?"
<BR>&nbsp;&nbsp;&nbsp;&nbsp;&nbsp;Pokazujem joj gde je i ona ulazi u njega sa svojim velikim rancem. Za trenutak osluškujem, čujem zvuk udara stakla o porcelan i pretpostavljam za šta se sprema.
<BR>&nbsp;&nbsp;&nbsp;&nbsp;&nbsp;"Je'l se bodeš tamo?" kažem.
<BR>&nbsp;&nbsp;&nbsp;&nbsp;&nbsp;Ona otvara vrata. Sedi na ivici kade. U ruci joj je špric, a oko mišice joj je zavezano gumeno crevo.
<BR>&nbsp;&nbsp;&nbsp;&nbsp;&nbsp;"Pokušavam."
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Met."
<BR>&nbsp;&nbsp;&nbsp;&nbsp;&nbsp;Naravno. Ne zovu je Kraljica spida ni zbog čega.
<BR>&nbsp;&nbsp;&nbsp;&nbsp;&nbsp;"Hoćeš malo?"
<BR>&nbsp;&nbsp;&nbsp;&nbsp;&nbsp;Odmahujem glavom. "Ne. Nije moj tip."
<BR>&nbsp;&nbsp;&nbsp;&nbsp;&nbsp;Ona se osmehuje. "Kul si, Troj. Nekim tipovima pripadne muka kad vide igle."
<BR>&nbsp;&nbsp;&nbsp;&nbsp;&nbsp;"Meni ne."
<BR>&nbsp;&nbsp;&nbsp;&nbsp;&nbsp;Ne kažem joj da tamo odakle dolazim više nemamo igle. Naravno, znao sam da će biti dosta bodenja u poslu u koji ulazim, pa sam isprogramirao sve razne varijacije u čip.
<BR>&nbsp;&nbsp;&nbsp;&nbsp;&nbsp;"Pa, onda mi možda možeš pomoći. Ponestaje mi vena. A ovo je dobra stvar. Super snažna. Dva grama po kubiku."
<BR>&nbsp;&nbsp;&nbsp;&nbsp;&nbsp;Skrivam odvratnost i uzimam je. Tako primitivna stvarčica. Iako AIDS još nije promolio svoju ružnu glavu, vrh igle mi deluje posebno strašno. Gledam cev staklenog šprica.
<BR>&nbsp;&nbsp;&nbsp;&nbsp;&nbsp;"Ovde imaš pola kubika. Gram? Uzimaš ceo gram spida?"
<BR>&nbsp;&nbsp;&nbsp;&nbsp;&nbsp;"Što ga više koristim, to mi više treba. Nađi mi venu, hoćeš?"
<BR>&nbsp;&nbsp;&nbsp;&nbsp;&nbsp;Prelazim jagodicom prsta preko njene nadlanice dok ne nađem uzdužno nadimanje ispod kože. Čip mi kaže da je to mesto.
<BR>&nbsp;&nbsp;&nbsp;&nbsp;&nbsp;Kažem: "Mislim da ovde ima jedna, ali je ne vidim."
<BR>&nbsp;&nbsp;&nbsp;&nbsp;&nbsp;"Osetiti je bolje nego videti, uvek", kaže ona sa osmehom. "Hajde."
<BR>&nbsp;&nbsp;&nbsp;&nbsp;&nbsp;Ubadam iglu u kožu. Ni ne trgne se.
<BR>&nbsp;&nbsp;&nbsp;&nbsp;&nbsp;"Malo povuci klip", kaže.
<BR>&nbsp;&nbsp;&nbsp;&nbsp;&nbsp;To i radim i vidim kako se tanki crveni pramen uvija u cevi.
<BR>&nbsp;&nbsp;&nbsp;&nbsp;&nbsp;"Oh, divan si!" kaže. "Daj mi ga!"
<BR>&nbsp;&nbsp;&nbsp;&nbsp;&nbsp;Stiskam špric. Čim je cev prazna, Kraljica Spida zbacuje crevo i uzdiše.
<BR>&nbsp;&nbsp;&nbsp;&nbsp;&nbsp;"Oh, čoveče! Oh, dušo!"
<BR>&nbsp;&nbsp;&nbsp;&nbsp;&nbsp;Grabi me i obara na pod.
<BR>
<BR>&nbsp;&nbsp;&nbsp;&nbsp;&nbsp;Ležim u krevetu potpuno iscrpljen dok Sali trči po stanu gola golcata, raščišćavajući nered, brbljajući u petoj brzini. Bolno je mršava, Dahau-mršava. Gotovo mi je muka da je gledam. Sklapam oči.
<BR>&nbsp;&nbsp;&nbsp;&nbsp;&nbsp;Prvi put otkako sam došao, osećam se opušteno. Ne moram da brinem o polnim bolestima jer sam prošao rutinsku vakcinaciju protiv sifilisa, gonoreje, pa čak i hepatitisa B, C i AIDS-a. Najgore što mogu da zaradim jesu vaške. Samo ležim i osećam se dobro.
<BR>&nbsp;&nbsp;&nbsp;&nbsp;&nbsp;Nije bilo lako stići ovamo. Od kad znam za sebe bio sam obožavalac stare muzike - verovatno od kada su uši počele da mi rade. A imam dobre uši. Savršen sluh. Daj mi novu stvar i jemčim ti da ću moći da ti je odsviram od tona do tona za manje od pola sata - većinu stvari za manje od deset minuta. Mogu i da pevam, prilično dobro oponašam većinu glasova.
<BR>&nbsp;&nbsp;&nbsp;&nbsp;&nbsp;Problem je što nemam nijednu kreativnu ćeliju u celom svom telu. Mogu da sviram bilo šta što je već odsvirano, ali ne mogu da odsviram ništa svoje. To je tragedija moga života. Mogao sam da budem veliki muzički talenat svoga doba, ali ja sam gubitnik, niko i ništa.
<BR>&nbsp;&nbsp;&nbsp;&nbsp;&nbsp;Da vam pravo kažem, nije mi ni stalo da budem veliki muzički talenat svoga vremena. I to nije sindrom kiselog grožđa. Prezirem ono što se u moje vreme smatra muzikom. Muzika na dugme - tako je zovem. Niko ne stavlja ruke na instrumente, ne izvlači note iz njih. Ljudi se ne okupljaju, ne sviraju. Sve je tako sterilno, bez strasti. Ostavlja me hladnog.
<BR>&nbsp;&nbsp;&nbsp;&nbsp;&nbsp;I tako sam se vratio ovde. Imam par rođaka u laboratoriji za temporalno raspoređivanje. Stekao sam njihovo poverenje, naučio šta je trebalo i prebacio se u šezdesete.
<BR>&nbsp;&nbsp;&nbsp;&nbsp;&nbsp;Odluka nije bila laka, mogu vam reći. Ne samo da sam za sobom ostavio svakog i sve što sam poznavao, već sam i rizikovao život. To je kazna za menjanje prošlosti. Ali bio sam tako očajan da sam mislio da je vredno rizika. Bolje umreti pokušavajući da pronađem mesto pod suncem nego da lagano istrunem gde jesam.
<BR>&nbsp;&nbsp;&nbsp;&nbsp;&nbsp;Naravno, postojali su dobri izgledi da lagano istrunem i u šezdesetim. Nisam budala. Nisam se zanosio pomislima da će me povratak stotinu godina u prošlost učiniti išta kreativnijim nego što već nisam bio. Bio bih gubitnik i u šezdesetima.
<BR>&nbsp;&nbsp;&nbsp;&nbsp;&nbsp;Osim ako se ne pripremim.
<BR>&nbsp;&nbsp;&nbsp;&nbsp;&nbsp;Što sam i učinio. Uradio sam domaći iz istorije. Proučio sam kako su se ljudi oblačili, kako su govorili. Nabacio sam organski čip sa biografijama i diskografijama svakog ko je bio neko i nešto u muzici i umetnosti toga vremena. Samo moram da pomislim na ime i znam sve o njemu ili njoj.
<BR>&nbsp;&nbsp;&nbsp;&nbsp;&nbsp;Šteta što se to ne može i sa muzikom. Morao sam da ponesem muziku sa sobom. Doduše, nisam bio glup. Nisam poneo sa sobom digitalni plejer. Bez tehnoloških anahronizama - to je siguran način da izazoveš poremećaje u toku vremena i otkriješ se nadzornim jedinicama. Učini to i odred ti kuca na vrata. Ne ja. Proveo sam celu godinu jureći ove drevne vinilne ploče - longplejke, kako ih ovde zovu. Skupo sam ih platio, ali vredelo je. Kupio sam sebi i nešto drevnog novca da mi se nađe.
<BR>&nbsp;&nbsp;&nbsp;&nbsp;&nbsp;Eto me.
<BR>&nbsp;&nbsp;&nbsp;&nbsp;&nbsp;Napredujem. Bilo je naporno, bilo je sporo, ali imam samo jednu priliku i moram da je iskoristim. Pažljivo sam odabrao ostale članove benda i uvežbao ih da sviraju ono što ja hoću. Treba im posao, pa idu sa mnom, pogotovo pošto sam genijalac za pisanje najrazličitijih pesama poput Jumpin' Jack Flash, Summer in the City, Taxman, Bad Moon Rising, Rikki Don't Lose That Number i gomile drugih. Ljudi počinju da pričaju o meni. A sada me je i Dilan čuo. Nadam se da će uskoro sa sobom dovesti Džona Hemonda. Na taj način dobijam ugovor sa 'Kolumbijom'. A onda će Dilan meni poslati demo Mr. Tambourine Man umesto Džimu Mekgvinu.
<BR>&nbsp;&nbsp;&nbsp;&nbsp;&nbsp;Posle toga, više mi niko neće trebati. Biću u stanju da predvidim svaki trend u roku i biću predvodnik svih koji nešto znače.
<BR>&nbsp;&nbsp;&nbsp;&nbsp;&nbsp;Do sada, sve se odvijalo po planu. Čak imam i nagu ženu koja mi juri po stanu. Konačno počinjem da se osećam kao kod kuće.
<BR>&nbsp;&nbsp;&nbsp;&nbsp;&nbsp;"Gde si našao ovo?"
<BR>&nbsp;&nbsp;&nbsp;&nbsp;&nbsp;Salin glas. Otvaram oči i vidim je kako stoji iznad mene. Osmehujem se, a onda se ledim.
<BR>&nbsp;&nbsp;&nbsp;&nbsp;&nbsp;Drži primerke prva dva albuma Birdsa.
<BR>&nbsp;&nbsp;&nbsp;&nbsp;&nbsp;"Daj mi to!"
<BR>&nbsp;&nbsp;&nbsp;&nbsp;&nbsp;"Hej, stvarno. Gde..."
<BR>&nbsp;&nbsp;&nbsp;&nbsp;&nbsp;Iskačem iz kreveta. Izraz na mom licu mora da je gnevan, pošto ona skače unazad. Uzimam joj ih iz ruke.
<BR>&nbsp;&nbsp;&nbsp;&nbsp;&nbsp;"Da mi nikada više nisi pipnula ploče!"
<BR>&nbsp;&nbsp;&nbsp;&nbsp;&nbsp;"Hej, izviniiiii! Samo sam htela nešto da pustim, važi? Nisam htela da ukradem tvoje jebene ploče, čoveče!"
<BR>&nbsp;&nbsp;&nbsp;&nbsp;&nbsp;Teram sebe da se smirim. Brzo. Ja sam kriv. Trebalo je da zaključam muzičku sobu. Ali bio sam tako zauzet uvežbavanjem benda da nisam uopšte imao društva i bio sam nepažljiv, pa svoje još nesnimljene 'anitikvitete' nisam zaključavao.
<BR>&nbsp;&nbsp;&nbsp;&nbsp;&nbsp;Smejem se. "Izvini Sali. Ovo su retkosti. Malo sam osetljiv kad su one u pitanju."
<BR>&nbsp;&nbsp;&nbsp;&nbsp;&nbsp;Držeći ploče iza sebe, privlačim je sebi i ljubim je. Ona mi uzvraća poljubac, onda se udaljava i pokušava da još jednom pogleda ploče.
<BR>&nbsp;&nbsp;&nbsp;&nbsp;&nbsp;"Tako bi' i ja rekla", kaže ona. "Nikad nisam čula za ove Birdse. Mislim, rekao bi čovek da su neka džez grupa, znaš, da skidaju Čarlija Parkera ili tako nešto, ali naziv na onom plavom albumu je Turn, Turn, Turn, a čula sam Pita Sigera kako to peva. Jesu li novi? Mislim, mora da su novi, ali omot izgleda tako star. A zar ne piše na obodu 'Kolumbija'?"
<BR>&nbsp;&nbsp;&nbsp;&nbsp;&nbsp;"Ne", kažem, konačno uspevajući da dođem do reči. "Iz uvoza su."
<BR>&nbsp;&nbsp;&nbsp;&nbsp;&nbsp;"Nova engleska grupa?"
<BR>&nbsp;&nbsp;&nbsp;&nbsp;&nbsp;"Ne. Šveđani su. I prilično su loši."
<BR>&nbsp;&nbsp;&nbsp;&nbsp;&nbsp;"Ali onaj drugi album kao da ima neke Bobijeve pesme."
<BR>&nbsp;&nbsp;&nbsp;&nbsp;&nbsp;"Nema izgleda", kažem, osećajući kako mi se stomak steže. "Treba da siđeš."
<BR>&nbsp;&nbsp;&nbsp;&nbsp;&nbsp;Brzo sklanjam albume natrag u drugu sobu i zaključavam vrata.
<BR>&nbsp;&nbsp;&nbsp;&nbsp;&nbsp;"Stvarno si čudak, Troj", kaže mi ona.
<BR>&nbsp;&nbsp;&nbsp;&nbsp;&nbsp;"Zašto? Zato što pazim na svoje ploče?"
<BR>&nbsp;&nbsp;&nbsp;&nbsp;&nbsp;"To su samo ploče. Nisu zlato." Smeje se. "I nosiš donje rublje. Mora da si jedini tip u Vilidžu koji nosi donje rublje."
<BR>&nbsp;&nbsp;&nbsp;&nbsp;&nbsp;Odvlačim Sali nazad u krevet. Radimo to još jednom i ona mi konačno zaspi na rukama. Ali ja ne mogu da spavam. Previše sam uznemiren i ne mogu oči da sklopim.
<BR>&nbsp;&nbsp;&nbsp;&nbsp;&nbsp;Sviđa mi se. Zaista. Ali ovo je bilo preblizu. Moram biti vrlo pažljiv koga dovlačim u stan. Ne mogu dopustiti da mi bilo šta zajebe plan, pogotovu ne moja sopstvena nemarnost. Život mi je u pitanju.
<BR>&nbsp;&nbsp;&nbsp;&nbsp;&nbsp;Bez poremećaja, u tome je ključ. Bob Dilan će preći u električare na sledećem albumu, kao što je učinio i ranije, ali ovog puta će ga moj uticaj navesti da to uradi. Mr. Tambourine Man će biti veliki hit narednog leta, kao što je i predodređeno, ali, ako se stvari budu odigravale prema planu, ime moga benda stajaće umesto Birdsa. Bez poremećaja. Sve će ostati uglavnom isto, izuzev što će se, tokom narednih par godina, Troj Džonson probiti na muzičkoj sceni i postati vodeća zvezda. Zgrnuće milione, smatraće ga genijem, blagoslovom za publiku i kolege muzičare.
<BR>&nbsp;&nbsp;&nbsp;&nbsp;&nbsp;Uz tu misao, tonem u san.
<BR>
<BR>&nbsp;&nbsp;&nbsp;&nbsp;&nbsp;Dilan se pojavljuje u 'Osmom čudu' naredne noći usred mog savršenog oponašanja Duejna Almana na Statesboro Blues, savršenog sve do bočice Koricidina kao slajda. Gomila se već okupila, najveća gomila otkako smo počeli da sviramo. Mora da kruže glasine kako nas vredi čuti. Dilan je doveo sa sobom još šest razbarušenih tipova. Prepoznajem među njima Alena Ginsberga i Gregorija Korza. Što mi daje ideju.
<BR>&nbsp;&nbsp;&nbsp;&nbsp;&nbsp;"Ova je za pesnike u publici", kažem u mikrofon; onda uskačemo u Richard Cory Pola Sajmona, samo koristim Van Morisonovo fraziranje, znaš, sa kikotom posle stiha sa metkom kroz glavu. Ostatak tačke bavim se politikom i mešam Dilanove stvari sa 'originalima' poput American Tune, Won't Get Fooled Again, Life During Wartime i tako dalje.
<BR>&nbsp;&nbsp;&nbsp;&nbsp;&nbsp;Vidim da su zadivljeni. Više nego zadivljeni. Usta su im razjapljena.
<BR>&nbsp;&nbsp;&nbsp;&nbsp;&nbsp;Kapiram da je sad vreme da budem kul. Na pauzi, umesto da pođem ka baru, idem iza bine do sobice sa ciglenim zidovima i bez vrata, koju od milja zovemo svlačionicom.
<BR>&nbsp;&nbsp;&nbsp;&nbsp;&nbsp;Ubrzo neko kuca na ostatak šarke. Bradati tip koga prepoznajem iz Dilanovog društva.
<BR>&nbsp;&nbsp;&nbsp;&nbsp;&nbsp;"Sjajan nastup, čoveče", kaže mi. "Gde si našao neke od tih pesama?"
<BR>&nbsp;&nbsp;&nbsp;&nbsp;&nbsp;"Ukrao sam ih", kažem, jedva ga gledajući.
<BR>&nbsp;&nbsp;&nbsp;&nbsp;&nbsp;Smeje se. "Ne, ozbiljno, čoveče. Bile su sjajne. Stvarno mi se dopalo ono Southern Man. Mislim, bio sam na marševima i ovo sve kaže. Pišeš ih?"
<BR>&nbsp;&nbsp;&nbsp;&nbsp;&nbsp;Klimam glavom. "Većinu. Ne Dilanove."
<BR>&nbsp;&nbsp;&nbsp;&nbsp;&nbsp;Opet se smeje. Po sjaju u očima i posebno prijemčivom smislu za humor zaključujem da je pušio malo trave za onim stolom.
<BR>&nbsp;&nbsp;&nbsp;&nbsp;&nbsp;"Tačno! A kad smo kod Dilana, Bobi želi da popriča sa tobom."
<BR>&nbsp;&nbsp;&nbsp;&nbsp;&nbsp;Odlučujem da se ponašam pomalo paranoično.
<BR>&nbsp;&nbsp;&nbsp;&nbsp;&nbsp;"Nije nadrkan, zar ne? Mislim, znam da su njegove pesme i sve to, ali mislio sam da ih uradim malo drugačije, znaš. Neću da idem pred sud ili tako nešto..."
<BR>&nbsp;&nbsp;&nbsp;&nbsp;&nbsp;"Hej, sve je kul", kaže. "Bobiju se sviđa kako radiš njegove stvari. Samo želi da te časti pićem i da popričate, to je sve."
<BR>&nbsp;&nbsp;&nbsp;&nbsp;&nbsp;Odupirem se želji da podignem nevidljivi teg.
<BR>&nbsp;&nbsp;&nbsp;&nbsp;&nbsp;"Važi", kažem. "To može."
<BR>&nbsp;&nbsp;&nbsp;&nbsp;&nbsp;"Naravno, čoveče. Hoće da popričate o nekim retkim pločama koje je čuo da imaš."
<BR>&nbsp;&nbsp;&nbsp;&nbsp;&nbsp;Odjednom se sledim.
<BR>&nbsp;&nbsp;&nbsp;&nbsp;&nbsp;"Ploče?"
<BR>&nbsp;&nbsp;&nbsp;&nbsp;&nbsp;"Da, kaže da je čuo kako imaš neke strance koji pevaju njegove pesme."
<BR>&nbsp;&nbsp;&nbsp;&nbsp;&nbsp;Silom se smejem, "Oh, mora da je pričao sa Sali! Znaš kakva je Sali. Kraljica spida bila je prilično visoko kada mi je preturala po pločama. To što je videla nije bila muzika, to je bila ploča iz Irske Dilana Tomasa kako čita svoje stvari. Mislim da se Sali mozak malo izmešao."
<BR>&nbsp;&nbsp;&nbsp;&nbsp;&nbsp;On klima glavom. "Da, takva je Sali. Kaže da ih čuvaš kao zlato, čoveče. Mora da su vredne. Ali Dilana je zainteresovalo što je ona pomenula pesmu sa 'dairama', a on je pisao nešto slično."
<BR>&nbsp;&nbsp;&nbsp;&nbsp;&nbsp;"Zezaš?" Glas mi zvuči kao kreket.
<BR>&nbsp;&nbsp;&nbsp;&nbsp;&nbsp;"Da. I stvarno hoće da popričate."
<BR>&nbsp;&nbsp;&nbsp;&nbsp;&nbsp;U to sam uveren. Ali šta ću da kažem?
<BR>&nbsp;&nbsp;&nbsp;&nbsp;&nbsp;A onda se setim da sam ostavio Sali u stanu. Trebalo je da malo visi tamo, a onda da dođe za drugi deo nastupa.
<BR>&nbsp;&nbsp;&nbsp;&nbsp;&nbsp;Gotovo me hvata panika. Iako znam da sam zaključao muzičku sobu pre nego što sam otišao, obuzima me potreba da otrčim nazad kući.
<BR>&nbsp;&nbsp;&nbsp;&nbsp;&nbsp;"Hej, i ja hoću da popričamo, i sve. Ali moram prvo nešto da obavim. Moj menadžer dolazi za minut, a to je jedina prilika koju ćemo imati da popričamo pre no što ode za Zapadnu obalu, tako reci Dilanu da ću doći posle sledeće tačke. Reci mu da sačeka - isplatiće mu se."
<BR>&nbsp;&nbsp;&nbsp;&nbsp;&nbsp;Tip sleže ramenima. "Važi. Reći ću mu, ali ne znam koliko će mu se to svideti."
<BR>&nbsp;&nbsp;&nbsp;&nbsp;&nbsp;"Izvini, čoveče. Nemam izbora."
<BR>&nbsp;&nbsp;&nbsp;&nbsp;&nbsp;Čim je izišao, izlećem kroz zadnja vrata i jurim ka ulici Peri. Moram da izbacim Sali iz stana i da je više nikad ne pustim. Možda ću čak stići na vreme u 'Osmo čudo' da popijem ono piće sa Dilanom. Lako ću ga uveriti da je ta takozvana Dilanova pesma na mojoj stranoj ploči tvorevina amfetaminskog ludila - svi u Vilidžu znaju koliko se Sali otkačila sa tim.
<BR>&nbsp;&nbsp;&nbsp;&nbsp;&nbsp;Dok nabijam ključ u vrata stana, čujem nešto što ne želim da čujem nešto što ne želim da čujem, nešto što ne bih smeo da čujem. Ali kada otvorim vrata...
<BR>&nbsp;&nbsp;&nbsp;&nbsp;&nbsp;Mr. Tambourine Man svira na haj-faju.
<BR>&nbsp;&nbsp;&nbsp;&nbsp;&nbsp;Ulećem u drugu spavaću sobu, muzičku sobu. Vrata su otvorena i Sali pleše po podu. Iznenađena je što me vidi i uleće u svoju rolu devojčice na spidu.
<BR>&nbsp;&nbsp;&nbsp;&nbsp;&nbsp;"Ćao, Troj, našla sam ključ i nisam mogla da odolim, a da ne čujem ove tvoje čudne ploče; obožavam ih, stvarno, ali nikada nisam čula za ove Birdse, iako se jedan od njih zove Krozbi, a malo liči na pevača koga sam videla u klubu prošle godine, samo mu je kosa bila kraća i nikad pre nisam čula ovu pesmu Tambourine, ali definitvno je Dilan, iako je nikada nije pevao u mom prisustvu; moraću da ga pitam. A primetila sam nešto još otkačenije, mislim stvarno otkačeno, videla sam kopirajt datume na pločama - znaš one male krugove sa slovom c u njima? - i čoveče, neke od njih su u budućnosti, čoveče, nije li to ludo? Mislim, na ovoj je C-1965 a na ovoj C-1970, kao da neko ima vremensku mašinu i da je otišao u budućnost i doneo ih ili tako nešto. Mislim, je li ovo ludo ili šta?"
<BR>&nbsp;&nbsp;&nbsp;&nbsp;&nbsp;Obuzima me bes kakav nikad ranije nisam poznavao. Oduzima mi glas. Želim da je zadavim. Da mi je na dohvat ruke to bih i uradio, ali na svu sreću, ona skače po sobi. Kontrolišem se. Stiskam pesnice i puštam um da mi preleti preko svih mogućnosti.
<BR>&nbsp;&nbsp;&nbsp;&nbsp;&nbsp;Kako da se izvučem iz ovoga? Sali je sinoć pogledala par mojih albuma i zatim provela ceo dan brbljajući celom prokletom Vilidžu o tome kako su retki i jedinstveni. A posle ovog tačno znam o čemu će sutra pričati: Dilanove pesme koje još nisu napisane, grupe koje još ne postoje i, najgore od svega, albumi sa datumima kopirajta u budućnosti!
<BR>&nbsp;&nbsp;&nbsp;&nbsp;&nbsp;Poremećaji... bio sam zabrinut zbog poremećaja u vremenskom toku koji bi me mogli odati. Salina usta će stvoriti talase. Cunamije!
<BR>&nbsp;&nbsp;&nbsp;&nbsp;&nbsp;Ceo scenario se odigrava u mojoj glavi: Priča se širi, Dilan postaje sve radoznaliji, 'Kolumbija Rekords' postaje zabrinuta zbog postojanja piratskih izdanja, advokati se umešaju u sve to, članak se pojavljuje u Glasu, i onda neizbežno - kazneni odred mi kuca na vrata usred noći, uspavaju me, vrate u moje vreme, a onda zbogom muzička karijero. Zbogom Troje Džonsone.
<BR>&nbsp;&nbsp;&nbsp;&nbsp;&nbsp;Sali mora da nestane.
<BR>&nbsp;&nbsp;&nbsp;&nbsp;&nbsp;Hladnokrvnost ove pomisli me zaprepašćuje. Ali, ili Sali, ili ja. Na to se svodi. Sali ili ja. Šta treće mogu odabrati?
<BR>&nbsp;&nbsp;&nbsp;&nbsp;&nbsp;Odabirem sebe.
<BR>&nbsp;&nbsp;&nbsp;&nbsp;&nbsp;"Jesi li ljut?" pita ona.
<BR>&nbsp;&nbsp;&nbsp;&nbsp;&nbsp;Odmahujem glavom. "Možda malo iznerviran, ali u redu je." Smešim se. "Tebi je teško reći ne."
<BR>&nbsp;&nbsp;&nbsp;&nbsp;&nbsp;Skače mi u naručje i grli me. Šake mi klize na njeno grlo, obuhvataju ga i sklanjaju se. Ne mogu.
<BR>&nbsp;&nbsp;&nbsp;&nbsp;&nbsp;"Hej, šta u stvari radiš ovde, čoveče? Zar ne sviraš?"
<BR>&nbsp;&nbsp;&nbsp;&nbsp;&nbsp;"Bio sam... dekoncentrisan."
<BR>&nbsp;&nbsp;&nbsp;&nbsp;&nbsp;"Pa, Troje, dušo, ako si prazan, došao si na pravo mesto. Znam kako to da sredimo."
<BR>&nbsp;&nbsp;&nbsp;&nbsp;&nbsp;U tom trenutku, tačno znam kako ću to izvesti. Bez krvi, bez bola, bez nereda.
<BR>&nbsp;&nbsp;&nbsp;&nbsp;&nbsp;"Možda si u pravu. Možda bi mi dobro došlo malo podizanja."
<BR>&nbsp;&nbsp;&nbsp;&nbsp;&nbsp;Oči joj se obasjaju. "Strava! Spremila sam svoju opremu u kupatilu ali nisam mogla da nađem venu. Hajdemo."
<BR>&nbsp;&nbsp;&nbsp;&nbsp;&nbsp;"Ali hoću da i ti uzmeš malo. Nije zabavno biti gore sam."
<BR>&nbsp;&nbsp;&nbsp;&nbsp;&nbsp;"Hej, ja već letim. Ubola sam par crnih lepotica pre nego što si stigao."
<BR>&nbsp;&nbsp;&nbsp;&nbsp;&nbsp;"Da, ali silaziš. Vidim."
<BR>&nbsp;&nbsp;&nbsp;&nbsp;&nbsp;"Misliš?" Čelo joj se nabira od zabrinutosti, pa se onda razvedrava. "Važi. Još malo će biti kul - pogotovo ako je direktno."
<BR>&nbsp;&nbsp;&nbsp;&nbsp;&nbsp;"Nikad previše dobre stvari, je'l tako?"
<BR>&nbsp;&nbsp;&nbsp;&nbsp;&nbsp;"Tako je. Ubošćeš me kao sinoć?"
<BR>&nbsp;&nbsp;&nbsp;&nbsp;&nbsp;Reči koje želim da čujem.
<BR>&nbsp;&nbsp;&nbsp;&nbsp;&nbsp;"Nego šta."
<BR>&nbsp;&nbsp;&nbsp;&nbsp;&nbsp;Dok Sali namešta svoje gumeno crevo i zviždi uz Mr. Tambourine Man, ja uzimam najveći špric i punim ga do kraja rastvorom metedrina. Nalazim venu iz prvog pokušaja. Previše je otkačila da bi primetila veličinu šprica dok joj nisam ušpricao veći deo.
<BR>&nbsp;&nbsp;&nbsp;&nbsp;&nbsp;Pokušava da povuče ruku. "Hej, to je deset jebenih kubika!"
<BR>&nbsp;&nbsp;&nbsp;&nbsp;&nbsp;Ja sam kul. Više sam nego kul. Mrtav hladan, poput kamena.
<BR>&nbsp;&nbsp;&nbsp;&nbsp;&nbsp;"Da, ali nije bio pun. Stavio sam samo jedan kubik." Skidam je sa poklopca šolje. "Hajde. Idemo."
<BR>&nbsp;&nbsp;&nbsp;&nbsp;&nbsp;"A ti, Troj? Mislila sam da si ti..."
<BR>&nbsp;&nbsp;&nbsp;&nbsp;&nbsp;"Kasnije. U klubu. Moram da se vratim."
<BR>&nbsp;&nbsp;&nbsp;&nbsp;&nbsp;Dok pakujem njenu skalameriju i pažljivo uklanjam svoje otiske sa šprica i bočica, ona je oslonjena o vrata kupatila.
<BR>&nbsp;&nbsp;&nbsp;&nbsp;&nbsp;"Nije mi baš najbolje, Troje. Koliko si mi dao?"
<BR>&nbsp;&nbsp;&nbsp;&nbsp;&nbsp;"Ne mnogo. Hajde, krećemo."
<BR>&nbsp;&nbsp;&nbsp;&nbsp;&nbsp;Nešto će se dogoditi - dvadeset hiljada miligrama metamfetamina u jednoj dozi mora da ima katastrofalan učinak - i šta god on bio, ne želim ga u svom stanu.
<BR>&nbsp;&nbsp;&nbsp;&nbsp;&nbsp;Požurujem je na ulicu. Drago mi je što mi je stan na prvom spratu; ne bih voleo da je vidim kako u ovom stanju silazi niz stepenice. Prelazimo pola ugla i ona stiska grudi.
<BR>&nbsp;&nbsp;&nbsp;&nbsp;&nbsp;"Sranje, baš boli! Troje, mislim da imam infarkt!"
<BR>&nbsp;&nbsp;&nbsp;&nbsp;&nbsp;Dok počinje da se trza i drhti, ja je uvlačim u uličicu. Mačka iskače iz senki; ulica zaudara na đubre. Sali zadrhti i padne na kolena.
<BR>&nbsp;&nbsp;&nbsp;&nbsp;&nbsp;"Odvedi me u bolnicu, Troje", kaže slabim, rapavim glasom. "Mislim da sam ovaj put prekardašila."
<BR>&nbsp;&nbsp;&nbsp;&nbsp;&nbsp;Spuštam se pokraj nje i odupirem se nagonu da je odnesem par ulica do bolnice Sent Vinsent. Umesto toga, držim je u rukama. Trese se.
<BR>&nbsp;&nbsp;&nbsp;&nbsp;&nbsp;"Ne mogu da dišem!"
<BR>&nbsp;&nbsp;&nbsp;&nbsp;&nbsp;Grčevi postaju jači. Trza se, gotovo me odbacuje od sebe; onda se smiruje i jedva diše. Još jedan grč, snažniji od prethodnog, zvuci gušenja dopiru joj iz grla. Ponovo je mirna, ali ovaj put ne diše. Konačan drhtaj i Sali, Kraljica spida, konačno koči.
<BR>&nbsp;&nbsp;&nbsp;&nbsp;&nbsp;Dok čučim pored nje, i još je držim, počinjem da grcam. Ovo nije bilo kako sam planirao, ni nalik. Sve je trebalo da bude mir, ljubav i harmonija, Vudstok bez Altamonta. Muzika, smeh, novac. Ovo nije bilo u planu.
<BR>&nbsp;&nbsp;&nbsp;&nbsp;&nbsp;Skačem na noge i povraćam u kantu za đubre. Počinjem da hodam. Ne okrećem se. Ne mogu. Izvlačim se na ulicu i krećem ka 'Osmom čudu', plačući ceo put.
<BR>
<BR>&nbsp;&nbsp;&nbsp;&nbsp;&nbsp;Vlasnik, momci iz benda, svi me grde što kasnim za iduću tačku. Gledam u publiku i vidim da je Dilan otišao, i baš me briga. Tako mi i treba. Sledeće tri tačke su sranje, najgore u mom životu. Ostatak noći mi je projurio. Čim sam završio, izleteo sam trkom odatle.
<BR>&nbsp;&nbsp;&nbsp;&nbsp;&nbsp;Zatičem ulicu Peri punu policajaca i treptavih crvenih svetala. Ne moram da pitam zašto. Samoodvratnost me ispunjava dok ponovo ne osetim mučninu. Obećavam sebi da ću sutra ujutro prvo staviti ploče u sef da se nešto ovako ne bi ponovilo.
<BR>&nbsp;&nbsp;&nbsp;&nbsp;&nbsp;Nikoga ne gledam dok prolazim pored uličice, plašeći se da će mi videti krivicu u očima, ali iznenađen sam što vidim mog gazdu, Čarlija, kako stoji na stepeništu zgrade.
<BR>&nbsp;&nbsp;&nbsp;&nbsp;&nbsp;"Hej, Džonsone!" kaže on. "Gde si bio, kog vraga? Policajci te svuda traže!"
<BR>&nbsp;&nbsp;&nbsp;&nbsp;&nbsp;Ledim se na prvom stepeniku.
<BR>&nbsp;&nbsp;&nbsp;&nbsp;&nbsp;"Radio sam - celu noć."
<BR>&nbsp;&nbsp;&nbsp;&nbsp;&nbsp;"Auh, kakva noć. Prvo se ona riba predozira i umre tu niz ulicu, a sada ovo! U svakom slučaju, policajci su ti u stanu. Bolje idi popričaj sa njima."
<BR>&nbsp;&nbsp;&nbsp;&nbsp;&nbsp;Koliko god želim da bežim, ne činim to. Mogu se izvući iz ovoga. Neko nas je verovatno video zajedno, to je sve. Mogu se izvući iz ovoga.
<BR>&nbsp;&nbsp;&nbsp;&nbsp;&nbsp;"Ne znam ništa o predoziranju", kažem. Navikavam se. Pretpostavljam da ću morati to da kažem još dosta puta pre no što policajci odu.
<BR>&nbsp;&nbsp;&nbsp;&nbsp;&nbsp;"Ne to!" kaže Čarli. "U pitanju je tvoj stan. Provalili su ti pre par sati. Učinilo mi se da čujem lomljavu stakla, pa sam sišao dole da proverim. Ušli su kroz tvoj zadnji prozor, ali uplašio sam ih pre nego što su mnogo toga pokupili." Smeši se i udara me po ramenu. "Duguješ mi jednu, mali. Koliko stanodavaca postupa poput šefova obezbeđenja, a?"
<BR>&nbsp;&nbsp;&nbsp;&nbsp;&nbsp;Počinjem da se opuštam. Osmehujem se usiljenim osmehom dok se penjem stepenicama pored njega.
<BR>&nbsp;&nbsp;&nbsp;&nbsp;&nbsp;"Najbolji si, Čarli."
<BR>&nbsp;&nbsp;&nbsp;&nbsp;&nbsp;"Misliš da ne znam. Uspeli su da ti maznu haj-faj i ploče, ali, hej, to možeš opet kupiti bez problema."
<BR>&nbsp;&nbsp;&nbsp;&nbsp;&nbsp;Okrećem se prema Čarliju. Osećam kako se ceo svet, sva težina vremena ruši na mene. Ne mogu se uzdržati. Dolazi nesputano, bez upozorenja. Čarliju oči gotovo iskaču iz glave dok mu vrištim u lice od smeha.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
