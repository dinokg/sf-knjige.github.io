<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Robert Holdstok: POSREBRENJE
<P>&nbsp;&nbsp;&nbsp;&nbsp;&nbsp;Bilo je devet sati i kućica je bila u mraku. Selka je kasnila i Piterson ju je sa nestrpljenjem čekao, dok se njegovo iščekivanje pretvaralo u osujećenost. On ustade iz stolice i zagleda se srdito kroz mali prozor. Slika meseca bila je izobličena grubim staklom. Talasi koji su se razbijali o obalu bili su bleskovi neumorne beline. Čuo je mrmljanje naleta mora, neprekidan zvuk.
<BR>&nbsp;&nbsp;&nbsp;&nbsp;&nbsp;Ništa se, još, nije upinjalo da istupi na obalu.
<BR>&nbsp;&nbsp;&nbsp;&nbsp;&nbsp;On iziđe u noć, zadovoljan zbog čistog vazduha i vetra oštrog od soli. Krenu rubom mora, šutirajući naplavljeno drvo i morsku travu, zagledan u traku srebrne svetlosti na tamnoj vodi, ispod izjedenog meseca. Ona će slediti tu svetlost, znao je, i isplivaće iz dubine prema ustalasanoj koži svog sveta.
<BR>&nbsp;&nbsp;&nbsp;&nbsp;&nbsp;Kada se vratio u kućicu, nasekao je sira i stao kraj prozora, uzdrhtao, žvaćući polako. Selka je volela da kućica bude hladna. Nije se osećala prijatno uz toplotu vatre.
<BR>&nbsp;&nbsp;&nbsp;&nbsp;&nbsp;Piterson je bio gladan, pa je postavio sebi tanjir hladnog ribljeg paprikaša koji je pripremio za ženu, mešavinu morske jegulje, krabe i glava bakalara, oštrih školji, mušula i obalskih puževa. Bilo je tu i algi, omekšanih vlati urtikularija, kao i srca sasa, sa izvučenim žaokama. Da bi sve to prilagodio svom ukusu, stavio je belog luka i vina, kao i nešto morskih biljaka koje su divlje rasle na visovima ostrva. Popio je malo vina koje ga je omamilo. Počeo je nervozno da skače na pokrete i pojavu mesečevih senki u kućici, pa je stao da osvetljava baterijskom svetiljkom nisku tavanicu, zarđale metalne ploče i tamne ćilime, mreže i užad koja su visila na hladnim kamenim zidovima.
<BR>&nbsp;&nbsp;&nbsp;&nbsp;&nbsp;More je nadiralo. Jednolično razbijanje i šištanje talasa prekidao je nesumnjivi zvuk valjanja po obali. Čuo je pomeranje naplavljenog drveta i jezivi Selkin krik kada je bila izbačena na kopno. Osmehnuo se, opustio i nasuo dve čaše rashlađenog 'Mekona'. Pet minuta kasnije, Selka vrisnu, u tri kratka, silovita, bolna krika, a Piterson prekri uši. Ali svlačenje njene kože foke bilo je uspešno, pošto se nekoliko minuta kasnije pojavila tamna, uokvirena niskim dovratkom, vlažna od krvi i mora, naga i uzdrhtala. Nije nosila ništa, nikakav delić uništenog aviona, i Piterson je bio razočaran.
<BR>&nbsp;&nbsp;&nbsp;&nbsp;&nbsp;Selki-ženka je oklevala, razgledajući brzo malu prostoriju. Izgledala je dezorijentisano, baš kao prvi put kada je došla u kućicu. Zbunjen time, Piterson je pozva unutra, pruživši joj ruku. Ona mu priđe oprezno, sa jedva primetnim tračkom svetlosti u raširenim, blagim očima. Miris mora bio je snažan na njoj, a voda najednom pokulja na pod, iznenadivši ih oboje. Umirujuće, Piterson je pomilova po mišici.
<BR>&nbsp;&nbsp;&nbsp;&nbsp;&nbsp;"Pripremio sam ti kupatilo."
<BR>&nbsp;&nbsp;&nbsp;&nbsp;&nbsp;Njen dodir bio je i neprijatan i senzualan. Bila je klizava od sluzi ispod odbačene kože, ali takođe čvrsta, mišićava. Kada joj bude sprao sluz, ostaće blago krljuštasta, sa golicavim šagrinom, a so će joj se kristalizovati u naborima. Ali sa redovnim kupanjem, mogla je komotno da duže boravi na kopnu.
<BR>&nbsp;&nbsp;&nbsp;&nbsp;&nbsp;Selka je znala za rutinu pranja, ali večeras se ponašala neobično, kao da nije svesna kade, ili klozetske šolje. Umesto toga, čučnula je i ispraznila želudac na pod, uzbunivši čoveka. Zadah ribe i morske trave bio je neizdrživ. Selka je zavijala i njištala dok je izbacivala ostatke svog morskog života. Piterson napuni kantu vodom i obrisa krpom za njom. Konačno, žena pronađe kupatilo i zavuče se unutra naglavačke, izvijajući se se u uskoj kadi, uz smeh.
<BR>&nbsp;&nbsp;&nbsp;&nbsp;&nbsp;Dok je stajao i posmatrao je, Piterson oseti kako njegovo očajanje prerasta u strah. Ovo nije bila Selka, naravno, uprkos sličnom izgledu. Zurio je podozrivo u mirno more, gde je mesec sada zašao, pa više nije bilo svetlosti koja bi privukla selki-ženku koja mu je postala ljubavnica, Ova 'nova' nije ga privlačila. Bila mu je potrebna prisnost života koji je delio sa Selkom, komunikacija koja je sa toliko muke napredovala tokom dugih leta i hladnih jesenjih noći proteklih godina, zajednička sećanja.
<BR>&nbsp;&nbsp;&nbsp;&nbsp;&nbsp;Dok se novopridošla kupala, valjala i posmatrala vidom koji je lako mogao da prodre kroz najdublju tminu, Piterson je odšetao do ruba mora i krenuo za tragom mirisa selkija, sve dok nije pronašao pažljivo savijenu i sakrivenu kožu. Uglavila ju je ispod granitne izbočine, visoko na obali, a prilaz zatrpala kamičcima i drvetom. Morski zadah ujutro bi privukao muve, a majušna poskakujuća stvorenja već su navalila na deo kože koji je ostavila izložen.
<BR>&nbsp;&nbsp;&nbsp;&nbsp;&nbsp;Piterson pažljivo izvuče meko krzno i odnese ga natrag u kuću. Novopridošla se praćaknula u kadi i iskočila, da bi stala drhteći u mraku, zagledana preplašeno u Pitersona koji je razmotao njenu morsku zaštitu.
<BR>&nbsp;&nbsp;&nbsp;&nbsp;&nbsp;"U redu je", šapnu on umirujuće. "Ako obalska fauna pronađe ovo, uništiće kožu i oslabiće te. Ja ću je čuvati."
<BR>&nbsp;&nbsp;&nbsp;&nbsp;&nbsp;On joj prinese kožu, a zatim joj pokaza orman gde ju je smestio, uronjenu u duboku posudu morske vode pripremljenu za Selku.
<BR>&nbsp;&nbsp;&nbsp;&nbsp;&nbsp;Novopridošla se opusti. Bila je sitnija od Selke, shvati Piterson sada. Razrogačeno je zurio u vitko, uglasto obličje stvorenja. Osetio je prve naznake želje, ne tako snažne kao kada se Selka kupala, svlačila ga i obarala na pod, ali dovoljno snažne da se oslobodi odeće. Novopridošla je radoznalo posmatrala, a onda se iscerila.
<BR>&nbsp;&nbsp;&nbsp;&nbsp;&nbsp;"Gde je Selka?" upita Piterson. "Gde je ona od ranije?"
<BR>&nbsp;&nbsp;&nbsp;&nbsp;&nbsp;Novopridošla nakrivi glavu. Parčići morske trave padoše joj iz kose, koja je bila paučinasta i sivkasta. Selkina kosa u ženskom obličju bila je srebrna i veoma gusto ukovrdžana, a prekrivala joj je i polovinu lica, gde joj je rasla i preko gornje usne, poput čudnovatih brkova koji su Pitersona golicali kada bi se ljubili. Selka je, kao ljudsko biće, bila veoma maljava, a krljušti su joj bile male, gotovo neprimetne. Ova je bila drugačija, ali kada ju je dodirnuo, samo joj je kod nabora koža zastrugala poput ribljih krljušti. Dojke su joj bile majušne, spljoštene uz isturen grudni koš. Bradavice su joj, za razliku od Selkinih, bile beličaste i nisu reagovale na njegov dodir.
<BR>&nbsp;&nbsp;&nbsp;&nbsp;&nbsp;Piterson nije mogao da zaključi da li je novopridošla stara ili mlada.
<BR>&nbsp;&nbsp;&nbsp;&nbsp;&nbsp;"Imaš li ime?"
<BR>&nbsp;&nbsp;&nbsp;&nbsp;&nbsp;Kao da je razumela, selki-ženka se isceri i promrmlja niz samoglasnika.
<BR>&nbsp;&nbsp;&nbsp;&nbsp;&nbsp;"Tako sam i mislio", odgovori Piterson, pomislivši kako na očekivanu nerazumljivost imena, tako i na činjenicu da ga novopridošla ne razume. Isto je bilo sa Selkom, i sa onima pre nje; sve su svukle svoju morsku kožu i kao da su odmah intuitivno razumele njegov jezik. Da li bi isto bilo i u drugim zemljama, pitao se on.
<BR>&nbsp;&nbsp;&nbsp;&nbsp;&nbsp;"Ja ne mogu da izgovaram tvoje neptunske slogove, pa ću te zvati Siila. To je pametno, shvataš? Gotovo kao ljudsko ime, a odnosi se na tvoje primarno morfološko obličje. Osim što vi, u stvari, i niste foke. Zar ne?"
<BR>&nbsp;&nbsp;&nbsp;&nbsp;&nbsp;Mnogo puta je posmatrao kako selkiji dolaze na obalu, valjaju se i vrište dok se cepaju, otvaraju, kako bi svukli svoju morsku kožu. Bili su daleko ružniji od foka, a ljudska obličja unutar tankog sloja masti istezala su se i probijala meso, bizaran i odvratan plen koji se otima u sivoplavom stomaku samog selkija. Jer selki je izgledao tako: stomak sa čudnovato, ružno ljudskim licem i umršenom kosom koja se spuštala u pramenovima niz izduženo truplo.
<BR>&nbsp;&nbsp;&nbsp;&nbsp;&nbsp;Ipak, znao je da su to dobri plivači. Posmatrao je jednom kako Selka pleše u vodi mesečevog kanala, a ona je mogla da skače uvis više od ijednog delfina koga je ikada video. Ples je bio star, znao je to, ali on nikada nije dokučio značenje iza ludiranja po repnim perajima i složenih skokova i uranjanja.
<BR>&nbsp;&nbsp;&nbsp;&nbsp;&nbsp;"Siila", ponovi on, a selki izgovori ime, praćeno rečju 'Piterson'.
<BR>&nbsp;&nbsp;&nbsp;&nbsp;&nbsp;"A. Znači da me poznaješ."
<BR>&nbsp;&nbsp;&nbsp;&nbsp;&nbsp;Siila se nasmeja.
<BR>&nbsp;&nbsp;&nbsp;&nbsp;&nbsp;"Selka ti je rekla. Gde je Selka? Zašto ona nije došla?"
<BR>&nbsp;&nbsp;&nbsp;&nbsp;&nbsp;Novopridošla - Siila - otrča do vrata kućice i šmugnu u hladnu škotsku noć. Piterson pojuri za njom i okrznu glavom gornju gredu, opsovavši naglas. Vitka prilika selki-ženke stajala je nekoliko jardi dalje, zgrbljena. Siila je bila leđima okrenuta čoveku i kao da se tresla.
<BR>&nbsp;&nbsp;&nbsp;&nbsp;&nbsp;Piterson joj priđe, ali kada je dodirnuo suvu, hladnu kožu, žena naglo utrča natrag u kućicu. Vetar je jačao, a obala je bila zapljusnuta bukom talasa. Tama je bila još dublja, ali on je znao da bi upotreba svetla uznemirila stvorenje ovako brzo posle svlačenja kože.
<BR>&nbsp;&nbsp;&nbsp;&nbsp;&nbsp;Siila je čučala u uglu, još više raširivši oči, stisnuvši čvrsto usta. Pribila je ruke uz telo kada je razvio njenu morsku kožu pred njom, ali nije se vratila u svoje morsko obličje. Izgledala je uznemireno, neodlučno.
<BR>&nbsp;&nbsp;&nbsp;&nbsp;&nbsp;"Plašiš li se?" upita Piterson. Siilini zubi zacvokotaše.
<BR>&nbsp;&nbsp;&nbsp;&nbsp;&nbsp;"Nedostaje mi Selka", nastavi on. "Molim te, reci mi zašto nije došla."
<BR>&nbsp;&nbsp;&nbsp;&nbsp;&nbsp;Selki privuče kožu i pronađe tanje salo lica. Razvi kožu i prekri glavu jeknuvši kada je morska koža počela da joj se probija u meso, da se obnavlja. Piterson je bio šokiran dok je posmatrao strah na ružnom licu gde su se vilice otvarale i zatvarale, a neobične oči zurile postojano u pomrčinu.
<BR>&nbsp;&nbsp;&nbsp;&nbsp;&nbsp;"Neću te više pitati za Selku. Hodi u krevet. Hodi u krevet. Biće ti hladno. Bićeš dodirivana. Selka je volela moj dodir. Volela je da me oseća u sebi, uvek je to govorila. Hodi u krevet."
<BR>&nbsp;&nbsp;&nbsp;&nbsp;&nbsp;Selki-ženka prekinu sa jadikovkom i zguli masku. Kada je Piterson proveo pola sata ležeći nemo na svom tvrdom krevetu, žena mu je došla, pribila se uz njegovo obličje, sklupčala kraj njega, a ruka joj je odlutala do njegovih stidnih dlačica i zgrabila ga za kovrdžavi žbun, pronašavši tamo čudnovato i bolno siguran rukohvat. Da je želela da ga voli, on bi za to bio spreman, ali ona je provela pola noći polubudna, drhteći, a u zoru je zaspala, otvorenih ustiju, dok joj je zadah ljuskara izbijao između srebrnastih, oštrih zuba. Pevala je u snu, jedva čujnu morsku pesmu svoje rase, baš kao i Selka. Pevala je o ostrvu...
<BR>
<BR>&nbsp;&nbsp;&nbsp;&nbsp;&nbsp;Selka mu je rekla da je njena vrsta najpre došla na ostrvo kada je potonuo neki jedrenjak, veoma davno. Po njenom kratkom opisu - onome što je njeno selki-predanje moglo da prizove - mislio je da je to možda bila vikinška ratna galija koju je vetar nasukao na kamenje posle dugog putovanja po Severnom Atlantiku. Sa tim potapanjem, došli su selkiji. Ali nazadovali su tokom vekova, iako su kože dvoje njih ostale na grobu-izbočini, hladne, ali i dalje žive.
<BR>&nbsp;&nbsp;&nbsp;&nbsp;&nbsp;Onda se bombarder, 'Lankaster', obrušio u bezdan. Pošto su ih olupine inače privlačile, selkiji su se vratili na ostrvo. Ubrzo posle pada bilo ih je mnogo. Piterson se sećao da ih je gledao kako izvode morski ples dok je preuređivao oronulu kućicu, ugrađujući komade metala i platna naplavljene na morsku obalu prvih nekoliko meseci posle potapanja. Kućica je bila svetilište za mrtve avijatičare, a Selka je njemu uvek donosila poklon iz dubina, neki deo instrumenata, kožu ili vezove. Sa drugih pohoda do kopna, donosio je tepihe, stolice i namirnice zahvaljujući kojima je kućica postala udobna, a život podnošljiv na ovom udaljenom parčetu morskog kamena.
<BR>
<BR>&nbsp;&nbsp;&nbsp;&nbsp;&nbsp;Jaka kiša osvežila je obalu odmah posle zore, istačkavši nadimajući okean, umakavši od tamnog granita iznad obalske zone. Noseći samo naočari za plivanje i tanak sloj životinjskog sala, Piterson uđe u more i uroni. Čula mu zavrištaše od šoka posle naleta hladnoće, ali on se ponovo zagreja, drhtureći, kada je snažno zaplivao, dalje od ostrva, prema dubokom basenu gde je Selka obično plivala pre izlaska na obalu. More je bilo sivo i teško kada je zavirio u njegovo telo, ali tamo je mogao da vidi ribu i senke većih, tamnijih stvorenja. Prilazila su bliže obrušenom licu litice koje se u dubokoj vodi širilo u stanište za selkije, blizu kostura ratnog aviona.
<BR>&nbsp;&nbsp;&nbsp;&nbsp;&nbsp;Kada se našao iznad basena, duboko je udahnuo i zaronio, dok mu se dugačka bela kosa vijorila, a brada lebdela oko njega, zaplivavši bodro naniže kroz jaku struju, u topliju, mirnu vodu. Tu se obrnuo kako bi sprečio sopstveno uspinjanje i pozvao Selku polovinom daha koji je zadržao. U bolu, uz pretnju prskanja u ušima, pohitao je ponovo ka površini i energično zaplivao natrag prema obali protiv plime. Na taj način se vratio do basena.
<BR>&nbsp;&nbsp;&nbsp;&nbsp;&nbsp;Još dvaput je zaronio da bi je pozvao. Salo mu se lagano skidalo sa kože i jeza je počela da mu se taloži u tkivima. Bio je previše star. Posle sedamdeset godina, sasušio se i otvrdnuo, nalik na odbačenu kožu. Hladnoća je brzo prodirala. Nije mu se dopadala hladnoća koju je osećao u sebi.
<BR>&nbsp;&nbsp;&nbsp;&nbsp;&nbsp;Bilo je vreme da se vrati.
<BR>&nbsp;&nbsp;&nbsp;&nbsp;&nbsp;Dok je plivao ka obali, video je da Siila stoji kraj ruba vode i posmatra ga radoznalo. Pre nego što je stigao do tla, okrenula se i otrčala iza kućice, po škrtoj, kamenitoj zemlji, prema kržljavom drveću koje je raslo na visokom brdu u središtu ostrva.
<BR>&nbsp;&nbsp;&nbsp;&nbsp;&nbsp;Kada je kiša prestala, vratila se, vrišteći. Svetlost joj je smetala, dan je sada bio svetliji pošto su se oblaci razišli. Želela je svoju kožu, ali Piterson ju je zaključao orman. Siila je hodala unazad po sobi koja je bila u neredu, ne skidajući oči sa njega, nemo pomerajući usta. Uplela se u mreže i počela bespomoćno i mahnito da se otima, sve dok je on nije oslobodio.
<BR>&nbsp;&nbsp;&nbsp;&nbsp;&nbsp;"Šta se dogodilo sa Selkom?" upita on. Siila prekri lice. "Molim te, reci mi."
<BR>&nbsp;&nbsp;&nbsp;&nbsp;&nbsp;Ona iziđe na dnevnu svetlost, sjajna i srebrnasta, držeći se za mišice. Kosti su joj bile vidljive i kroz njeno meso mogao je da primeti zbijeno obličje drugog stvorenja. Piterson najednom shvati da je ova selki-ženka stara. A sa tim shvatanjem razumeo je i šta je ona želela od ostrva. Ona nije bila tu da bi bila sa njim, već zbog sopstvene, neobične svrhe, zbog nečega o čemu mu je Selka pričala.
<BR>
<BR>&nbsp;&nbsp;&nbsp;&nbsp;&nbsp;Iznenada, ona se vrati u prostoriju i progura se kraj Pitersona uz brzi pogled koji mu pokaza njene vlažne oči. Poče da se muči oko ormana gde je bila sklonjena njena morska koža, ali brava je čvrsto držala. Posmatrala ga je ljutito.
<BR>&nbsp;&nbsp;&nbsp;&nbsp;&nbsp;"Ne spremna", reče ona. "Vratim u more. Koža molim."
<BR>&nbsp;&nbsp;&nbsp;&nbsp;&nbsp;"Hoćeš svoju kožu? Onda mi moraš reći gde je Selka. Zašto nije došla?"
<BR>&nbsp;&nbsp;&nbsp;&nbsp;&nbsp;"Molim?" Siila je prelazila rukama niz orman. Nokti su joj bili meki i nisu izazivali nikakav zvuk, ali meso joj je pobelelo od pritiska. Kroz njenu kožu, Piterson je mogao da vidi migoljenje drvoobličja, koje je zahtevalo žurno oslobađanje. Njegove ruke u njenima bile su čvornovate, telo oštrih ivica i neprijatno, i u kvrgama se probijalo kroz sve tanje salo žene. Njegova glava, na vrhu njenih grudi, kao da se okrenula i otvorila usta, nalik na dete u materici, koje se opruža i rita da bi ojačalo mišiće.
<BR>&nbsp;&nbsp;&nbsp;&nbsp;&nbsp;Obličje prestade sa time i Siila se pomiri sa činjenicom da ju je Piterson uhvatio u zamku.
<BR>&nbsp;&nbsp;&nbsp;&nbsp;&nbsp;"Molim..." reče ona, i ta reč bila je duga i otegnuta. "Sreća... zla... bez... kože..."
<BR>&nbsp;&nbsp;&nbsp;&nbsp;&nbsp;"Znam za tu legendu. Znam za sujeverje. Nisam ti ukrao kožu, ja je samo... čuvam. Možeš je uzeti natrag kada mi odgovoriš. Gde je Selka? Šta se dogodilo sa njom?"
<BR>&nbsp;&nbsp;&nbsp;&nbsp;&nbsp;"Selka otišla duboko", šapnu novopridošla. "Posrebrenje." Ona se malo skupi i uzmaknu u ugao. Piterson kroči napred, dok mu je srce tuklo. Čuo je za taj izraz, ali nije mogao da se seti kada, niti zašto. Jedna od njih, jedna od selki-ženki koje su mu ugađale tokom godina, jedna od njih pomenula je to. Postojalo je jedno mesto, preko izbočine, preko ruba, gde su selkiji odlazili kada su umirali, prateći mesec u dubinu.
<BR>&nbsp;&nbsp;&nbsp;&nbsp;&nbsp;"Ne!" reče on. "Selka je bila mlada. Bila je zdrava. Ona ne bi otišla duboko."
<BR>&nbsp;&nbsp;&nbsp;&nbsp;&nbsp;"Veliki Zub", reče Siila. "Posrebrenje." Tečnost koja je mirisala na more tekla joj je iz očiju.
<BR>&nbsp;&nbsp;&nbsp;&nbsp;&nbsp;Pitersonu se zavrte u glavi i noge mu zadrhtaše. On se osloni o sto, odgurnuvši tanjire i čaše. "Kako to misliš? Kako to misliš?"
<BR>&nbsp;&nbsp;&nbsp;&nbsp;&nbsp;"Otišla duboko", reče Siila. "Veliki Zub. Pamtimo njenu kožu na izbočini."
<BR>&nbsp;&nbsp;&nbsp;&nbsp;&nbsp;"Ne verujem ti. Bila je suviše brza. Mogla je lako da umakne kitu-ubici. Ne verujem ti. Ona ne može biti mrtva."
<BR>&nbsp;&nbsp;&nbsp;&nbsp;&nbsp;Siila nakrivi glavu. "Veliki Zub", bila je uporna. "Selka otišla duboko."
<BR>&nbsp;&nbsp;&nbsp;&nbsp;&nbsp;Piterson jeknu i naglo sede. Mogao je da vidi svoju ljubavnicu tako jasnu, tako gracioznu, tako ljupku u poređenju sa ovim suvonjavim stvorenjem. Mogao je da joj opipa kosu, hladnu kožu, pritisak njenih zuba u svom mesu, njen stisak, njenu nežnost. Mogao je da joj čuje smeh. Mogao je da čuje kuckanje čaša, kada su pili beli burgundac, njeno omiljeno piće uz hladnu ribu i paprikaš od morske trave, jedino što je mogla da jede.
<BR>&nbsp;&nbsp;&nbsp;&nbsp;&nbsp;"Nije pojedena. Ne. Nije pojedena. Nemoguće da je tako."
<BR>&nbsp;&nbsp;&nbsp;&nbsp;&nbsp;"Nije pojedena", reče Siila. "Pamtimo njenu kožu."
<BR>&nbsp;&nbsp;&nbsp;&nbsp;&nbsp;"Imate njenu kožu?"
<BR>&nbsp;&nbsp;&nbsp;&nbsp;&nbsp;Siila klimnu glavom. "Malo. Komadić."
<BR>&nbsp;&nbsp;&nbsp;&nbsp;&nbsp;Piterson je zurio u selkija zamagljenim očima. Jesu li kožu čuvali kao uspomenu? Jesu li se umrli selkiji ponovo rađali? Upinjao se da se seti razgovora sa Selkom, mrmljanja posle ljubavi koja su trajala po čitavu noć, kada je počeo da sklapa verovanja i životni ciklus sveprisutnog morskog stvorenja.
<BR>&nbsp;&nbsp;&nbsp;&nbsp;&nbsp;Život u koži. Svaka koža pamti morski život, zbog toga je tako dragocena. Novi dolaze iz starih koža. Oni su isti život, iako deo sećanja nestane. Postoji izbočina, u dubokoj vodi, blizu olupine bombardera. Na toj izbočini se čuvaju kože. Neke od njih su veoma stare i čekaju na nove da dođu i zauzmu ih. Ovo je naše ostrvo. Ovde je oduvek postojala plaža, i dozivanje Predivnog Glasa. Mi tom glasu ne možemo da odolimo. Svi moramo da odemo njemu u jednom trenutku svog života. Predivni Glas me još doziva. Ali ja još nisam spremna.
<BR>&nbsp;&nbsp;&nbsp;&nbsp;&nbsp;Novi će izrasti u staroj koži. Ako je Selka mrtva, može se vratiti, stvorenje koje je voleo, njen izgled, njen dodir i deo njenih sećanja. Mogli bi ponovo da izgrade svoj povremeni zajednički život. Mogao bi da je ponovo ima.
<BR>&nbsp;&nbsp;&nbsp;&nbsp;&nbsp;"Hoćeš li mi doneti njenu kožu?" upita Piterson. Selki-ženka pred njim izgledala je šokirano i odmahnula je glavom.
<BR>&nbsp;&nbsp;&nbsp;&nbsp;&nbsp;"Moram doći do te kože. Selka mi je potrebna. Ona mi je dolazila tri godine. Ona je deo mene. Ja je volim. Njen život je u mojoj koži. Molim te, pokušaj da shvatiš. Bez nje..."
<BR>&nbsp;&nbsp;&nbsp;&nbsp;&nbsp;Siila zadrhta. Drvoobličje u njoj istezalo se i opružalo, nanosilo joj bol. Ovaj put, svlačenje je bilo blizu. Moraće ili da se vrati u more, ili da nastavi sa ciklusom. Pogledala je uzbuđeno ka zaključanom ormanu. Piterson se smrknuto udalji od nje i iziđe na obalu.
<BR>
<BR>&nbsp;&nbsp;&nbsp;&nbsp;&nbsp;Zvali su to Ostrvo onih koji su otišli. Bilo je to čarobno mesto za selkije. Postojao je zov sa ostrva, Predivni Glas, i taj zov je povremeno bio neodoljiv. Neki koji su odlazili na ostvro vratili bi se. Neki ne. Nijedan selki nije znao za sudbinu onih koji su otišli, ali pretpostavljalo se da su sebi prizvali zlu sreću. Postojalo je bezbroj selki-sujeverja i ona su Pitersonu mnogo govorila o njihovom strahu od čovečanstva, koje je vekovima zarobljavalo žensko obličje posle svlačenja, ili odvodilo muško obličje u ropstvo. Nikada ne svlači kožu po danu. Uvek doplivaj do obale duž srebrnog mesečevog kanala. Krv selkija prosuta u gnevu diže oluju iz dubina...
<BR>&nbsp;&nbsp;&nbsp;&nbsp;&nbsp;I najvažnije od svega: Nikada ne dopusti da tuđe ruke dodirnu živu kožu na obali.
<BR>&nbsp;&nbsp;&nbsp;&nbsp;&nbsp;Piterson je to učinio Selki, a sada i Siili. A Selka je bila izgubljena...
<BR>
<BR>&nbsp;&nbsp;&nbsp;&nbsp;&nbsp;Začu se oštar krik iz kućice, a zatim lomljava stakla. Piterson potrča natrag ka kućici, slušajući mahnito udaranje metala po drvetu. Siila je kreštala kao foka, sisarskim kricima strave i gneva. Smesta je shvatio razlog.
<BR>&nbsp;&nbsp;&nbsp;&nbsp;&nbsp;Obrnula se i bacila čekić na njega kada je kročio kroz vrata. Orman je bio ulubljen, ali neoštećen. Tamo gde je svukla ćilime sa zida, stare kože selkija presijavale su se na polusvetlu, izdužena obličja providno siva tamo gde ih je pribio. Pronašla je svih pet i, možda, prepoznala izobličena lica nekih ili svih svojih srodnika.
<BR>&nbsp;&nbsp;&nbsp;&nbsp;&nbsp;"Oni koji su otišli!" zavijala je. "Ti!" A onda, gotovo plačući, zbunjena: "Predivni Glas."
<BR>&nbsp;&nbsp;&nbsp;&nbsp;&nbsp;Sada je znala ko je on i njen užas osećao se u vazduhu, slani smrad koji je izbijao iz nje.
<BR>&nbsp;&nbsp;&nbsp;&nbsp;&nbsp;"Moja koža", zašištala je. "Vrati mi moju kožu."
<BR>&nbsp;&nbsp;&nbsp;&nbsp;&nbsp;"Ne. Ne dok mi ne obećaš Selkinu kožu. Donesi mi Selkinu kožu."
<BR>&nbsp;&nbsp;&nbsp;&nbsp;&nbsp;"Treba mi koža da bih donela."
<BR>&nbsp;&nbsp;&nbsp;&nbsp;&nbsp;Bila je u pravu, naravno. On razmisli o tome, a onda stegnu srce. "Odseći ću jednu ruku sa tvoje kože. Možeš lako da plivaš i bez nje. Slažeš li se?"
<BR>&nbsp;&nbsp;&nbsp;&nbsp;&nbsp;Selki se strese na pomisao o takvom sakaćenju. "Ne. Selka otišla duboko. Ne smeš dirati kožu."
<BR>&nbsp;&nbsp;&nbsp;&nbsp;&nbsp;"Hoću da se vrati. Moraš mi pomoći."
<BR>&nbsp;&nbsp;&nbsp;&nbsp;&nbsp;"Ne mogu."
<BR>&nbsp;&nbsp;&nbsp;&nbsp;&nbsp;"Onda nema kože. Nema kože za tebe. Zadržaću je. Sačuvaću je."
<BR>&nbsp;&nbsp;&nbsp;&nbsp;&nbsp;Već mu je nešto drugo palo na pamet. Zahvaljujući tome, lakše je mogao da podnese očajanje selki-ženke. On nije bio bezdušan, verovao je, nije bio kamenog srca, ali sada je bio bezobziran na način koji nije mogao ni da zamisli. Eto šta je slomljeno srce moglo da napravi od njega.
<BR>&nbsp;&nbsp;&nbsp;&nbsp;&nbsp;Siila se predade očajanju pred njim i on je pusti da pobegne dalje od kućice, posmatrajući je bez saosećanja, dok mu je srce snažno tuklo zato što je znao šta mora da se učini radi svog zadovoljenja, radi Selkine ljubavi.
<BR>
<BR>&nbsp;&nbsp;&nbsp;&nbsp;&nbsp;Pokušala je da se vrati u kućicu, ali Piterson je pred njom zabravio vrata. Stajao je u polusvetlu, naslonjen na orman u kome je njena koža ležala potopljena u slani rastvor. Pomislio je na Selkin smeh dok je novopridošla lupala i plakala iza drveta.
<BR>&nbsp;&nbsp;&nbsp;&nbsp;&nbsp;U suton, čučala je kraj mora, a kada se mesec digao, otplivala je duž srebrnog kanala i počela da laje i doziva u velikim talasima sve dok je zalazak meseca nije vratio natrag. Bila je u jadnom stanju, zgrčena i na umoru, sklupčana iza kućice tokom duge noći, a ujutro je drvoobličje počelo da je cepa i otvara.
<BR>&nbsp;&nbsp;&nbsp;&nbsp;&nbsp;Piterson je krenuo za tragom blede krvi po kamenitom tlu sve do samog srca ostrva. Siila je šepala. Bila je prozirna, ali rastezanje zelene i smeđe boje drvoobličja u njoj davalo joj je čudnovato dinamičan oblik, kao da se u njoj kovitla zelena vatra. Svaki čas bi se iscereno lice probilo između njenih ramena, a Siiline ruke mlatarale su dok su izduženi prsti pokušavali da izbiju i pokažu na njenog progonioca. Stvorenje je posmatralo Pitersona, što nije imalo nikakav pravi značaj.
<BR>&nbsp;&nbsp;&nbsp;&nbsp;&nbsp;Ona je došla iz duboke vode na obalu i tamo je svukla svoju morsku kožu da bi postala žena. Sada je došla do linije stabala i tu će njen ljudski svlak biti odbačen da bi postala drvoobličje. Ono se izvlačilo iz nje, kao insekt iz svoje larve. Brbljalo je i kreštalo. Svojim dugačkim noktima kidalo je i cepalo grlo i butine kože, razdvajalo salastu teksturu, oslobađalo svoje izuvijane udove. Imalo je ljudski oblik, i Piterson, koji je posmatrao svlačenje sa stenja u udubljenju između rastinja trnovog drveta, bio je zgađen izduženim, presijavajućim međunožjem stvorenja. Smesta se setio grotesknih rezbarija u kamenu, koje su predstavljale ženski entitet iz ranijeg, paganskog vremena, iscereni užas razjapljene materice koji su neki zvali nagig, ili nagigta, a neki kali. Proždirući, bljujući oblik žene kao prirode, ili prirode kao žene. Goblin, patuljak, ženski vid nasilnog razmnožavanja sveta.
<BR>&nbsp;&nbsp;&nbsp;&nbsp;&nbsp;Ustala je iz odbačenog mesa selki-žene, zabrbljala kroz majušne zube i žute usne, stresla se, uzdrhtala, a onda izbacila izmet tamo gde je stajala, smrdljivu gomilu u kojoj je ispraznila ribu iz svoje prethodne inkarnacije.
<BR>&nbsp;&nbsp;&nbsp;&nbsp;&nbsp;Ugledala je Pitersona. Zdepasto obličje se uspravi, prodornih očiju, tamnih ispod prevoja mesa. Nasmeja se kada baci tri kamena ka čoveku koji je posmatrao. Sva tri projektila ga bolno okrznuše. Kada je izvirio iz zaklona, parče granita veličine jajeta odbi mu se od ramena. Bila ga je svesna, bila je precizna, smrtonosna i ozbiljna. Piterson se povuče do diskretnijeg položaja.
<BR>&nbsp;&nbsp;&nbsp;&nbsp;&nbsp;Nagigta uzdahnu i protegnu se. Mlitava kosa joj je smetala, pa ju je uplela u kike, a onda kike presavila u visoku punđu čudnog izgleda. Pošto se sada prijatnije osećala, uzela je kožu morskog obličja, Siile, i otrčala ka obali, zaustavivši se kod kamenitog basena na ulazu u duboku useklinu. Voda je tu bila čista posle kasne plime. Ona čučnu i očisti kožu prstima, obazirući se defanzivno, veštica koja pere kožu mrtvih. Konačno, izlupa živu tkaninu na steni pre nego što ju je čvrsto umotala, iscedila i odnela gore, do stabala.
<BR>&nbsp;&nbsp;&nbsp;&nbsp;&nbsp;Dugačkim prstima iskopala je mesto za skrivanje između korenja trnovog drveta, uglavila Siilu u rupu i prekrila je kamenjem. Svesna Pitersona, ona hitnu kamen i raseče mu bradu, ali obuzeta obrascem ritualnih događaja, nagigta je bila bespomoćna; otrčala je među stabla i sklupčala se u senci, stopivši se sa bojama šipražja.
<BR>
<BR>&nbsp;&nbsp;&nbsp;&nbsp;&nbsp;Zaštićen od hladnoće mora, isplivao je do basena, a onda zaplivao natrag protiv plime, sve dok ga prsa nisu zabolela, a ruke zapretile lomljenjem. Ispuzao je na obalu i sručio se među napljavljena drva i tvrdo stenje, držeći se za morsku travu osušenu na obali, kao da ona može da mu pomogne da se odvuče na bezbedno. Ali bio je svestan malog obličja na horizontu. Posmatrao je, tako opružen, i video da nagigta uzmiče sa svoje osmatračnice.
<BR>&nbsp;&nbsp;&nbsp;&nbsp;&nbsp;Svakog dana te nedelje plivao je u suton. Kad god je ulazio u vodu, nagigta ga je posmatrala, ali nije mogla da uđe u kućicu i kada bi on ispuzao na obalu, obično bi nestala. Bila je sve slabija, znao je to. Ciklus se, u ovoj fazi života selkija, odvijao brzo. Nagigta je želela da ponovo dođe do svoje morske kože, ali nije mogla da prekine uzavrele hormonske i fizičke promene koje su stvorenje odvlačile prema dubokim delovima kopna.
<BR>&nbsp;&nbsp;&nbsp;&nbsp;&nbsp;Osmog dana, stvorenje se nije pojavilo na horizontu i Piterson je brzo optrčao ostrvo, da bi zatim čučnuo na uzvisini i zagledao se u retku šumicu. Bledo jesenje sunce otežavalo mu je posmatranje zbog igre senki stabala i granja na blagom vetru, ali on ubrzo uoči nagigtu. Kretala se sporo. Izgledala je bolesno i tužno. Otpuzala je do mesta u šumici gde se ukopala i zagrabila, možda osvežavajući sebe tlom. Zabacila je glavu i zaurlala, a onda krenula kao majmun, trapavo i sporo kroz opresivno okruženje, na rukama i nogama, natrag u senku.
<BR>&nbsp;&nbsp;&nbsp;&nbsp;&nbsp;Ujutro je svlačila kožu. Piterson se oprezno približio, mokar od rose posle noćne straže. Stvorenje zastenja kada ga vide kako prilazi, ali već je pustilo korenje, a drvokoža se ljuštila. Noge su joj bile raširene i prekrivene korom, a nožni prsti istezali su se kako bi se ukopali u tvrdu zemlju. Ruke su joj još bile pokretljive, uprkos izdancima granja, i dok je Piterson čučao, osmehujući se trijumfalno, ona baci kamen ka njemu i napravi mu napuklinu u jednom zubu.
<BR>&nbsp;&nbsp;&nbsp;&nbsp;&nbsp;On pade na zadnjicu, psujući. "Prokletstvo! Zašto moraš da budeš toliko precizna?"
<BR>&nbsp;&nbsp;&nbsp;&nbsp;&nbsp;Masirao je usta i bol se povukao. Nagigta je zabrbljala, uz poslednji smeh, prkosan gest sada, kada je znala da je izgubljena. Krastava koža rascepi joj se do čela, razdvojivši joj lice, ali oči u koži - a u koži je još bilo života, čak i posle svlačenja - kao da su ga posmatrale. Trn koji se pomaljao presijavao se od smolastog materijala, i muve su već dolazile da probaju taj privremeni sok. Uhvatile su se i uginule, ali miris materijala bio je jak i prijatan.
<BR>&nbsp;&nbsp;&nbsp;&nbsp;&nbsp;"Čim budem imao Selku, vratiću ti tvoje kože", reče Piterson. On pruži ruku kako bi odvojio drvoobličje od novog stabla. "Sačuvao sam tvoje prijatelje. Ne znam zašto. Takav sam imao poriv. Već sam dugo ovde. Volim ovu šumicu. Pruža mi hlad, pruža mi zadovoljstvo. Podseća me na kuću. Volim trnovo drvo. Ražuha je divna. Ovde se javlja kasno. Nadam se da ćeš lepo da mi cvetaš..." On bocnu deblo kao da se poigrava, a drvo kao da zadrhta, ali više nije moglo da se kreće. Selki je pustila korenje i sada je bila prepuštena milosti i nemilosti prirode. Ako koža drvoobličja ostane među korenjem, jednog dana će ponovo izrasti preko drveta i oblik nagigte će se vratiti. Ali Piterson će odigrati ulogu koju povremeno imaju životinje što ukradu kožu i odnesu je, tako da ova faza stvorenja postane stalna; ono će rasti i umirati, rađati bobice i razmnožavati se na prirodniji način.
<BR>&nbsp;&nbsp;&nbsp;&nbsp;&nbsp;Šta zaista niče iz bobica drveta nagigte? To je bilo nešto, jedan vid selki-predanja, što nikada nije pitao Selku. Treba to da učini čim ona bude ponovo rođena.
<BR>&nbsp;&nbsp;&nbsp;&nbsp;&nbsp;Doneo je veliku kantu sa vodom do drveta i zalio korenje novog trnovog drveta, pomažući stvorenju, Ali izvukao je kožu drvoobličja iz zaštite rupe i presavio je.
<BR>&nbsp;&nbsp;&nbsp;&nbsp;&nbsp;"Ovo mi ne treba, ali ja ću se starati za tebe. Kada ponovo budem imao Selku, ovo ću ti vratiti. Obećavam. Ali, shvataš, ne mogu da dozvolim da jurcaš po ostrvu dok mene nema. Suviše si opasna. Zato privremeno moram da te posadim. Trebaju mi druge kože, žena, selki, ali paziću na njih. To je moje obećanje. Uživaj u vremenu. Prognoza je dobra za sledeće dve nedelje."
<BR>
<BR>&nbsp;&nbsp;&nbsp;&nbsp;&nbsp;Sakrio je kožu nagigte u suvoj zemlji bez crva, uvijenu u muslin kako bi ostala bezbedna i na hladnom. Ostaće dugo upotrebljiva. Bilo je dovoljno mesečeve svetlosti za odgovarajući kanal, tako da je on dva dana i noći pio vino i jeo hladnu ribu, sedeći u mraku kućice, sa otvorenim vratima, zagledan u tamno more, osluškujući talase, njušeći slani vazduh. Kada se mesec izjeo, kada je kanal srebra ponovo podstaknuo njegovu strast ka zadatku koji ga je neposredno čekao, on razvi kožu žene i raširi je na hladnim stenama.
<BR>&nbsp;&nbsp;&nbsp;&nbsp;&nbsp;Kada je legao na nju, nag i uzdrhtao, život poče da se razgoreva. Stegao je pesnice i zube kada je započeo bol, ali ubrzo se opustio u bolnom zavijanju, istežući se i koprcajući tokom napada na njegovo telo. Koža se obavila oko njega, duboko mu se zarila među pore, prodrirući mu u organe, crpeći krv u hladan epiderm, gomilajući salo u pokušaju da se oblikuje prema tvrdom i nepoznatom obličju ispod nje. Očekivala je drvoobličje, nešto malo, nešto uglasto; upinjala se dugo i naporno da bi se uskladila sa Pitersonom.
<BR>&nbsp;&nbsp;&nbsp;&nbsp;&nbsp;Neko vreme osećao se pridavljeno dok mu se ženska glava istezala bolno oko prsa. Šake su mu bile bele i naduvene dok su ruke kože pokušavale da ih prekriju. Koža je drhtala i ježila se, i sam njen život bio je osujećen pokušajem da ga obuhvati, da pronađe svoje obličje, i on oseti kako mu se vazduh istiskuje iz pluća, a zatim mu se nešto zabi u čmar i razvuče ga, nateravši ga da se izvije i ritne.
<BR>&nbsp;&nbsp;&nbsp;&nbsp;&nbsp;Uz opuštanje, bol je jenjavao, ali morao je satima da ječi zbog rasta i istezanja ženskog obličja. Ono je puzalo uz njegove ekstremitete, užasno bolno i tesno uz njegove genitalije. Vagina nije mogla da se otvori u njemu, ali brideo je od pokušaja.
<BR>&nbsp;&nbsp;&nbsp;&nbsp;&nbsp;Do večeri, ispod mutnog sunca i na toplom povetarcu, smirio se. Bio je okružen Siilinom kožom, a bol se smanjio do osećaja da ga trnje grebe po telu. Ustao je nesigurno, osetivši slabost, i pridržao se za kuću. Zapiljio se u telo koje je postao i video svoje truplo, poput larve, nejasno ocrtano ispod salastih oblina.
<BR>&nbsp;&nbsp;&nbsp;&nbsp;&nbsp;Najgore od svega bila su usta. Oštri ženini zubi izgurali su njegove zube iz vilice. Sve ih je progutao. Sada su mu počivali u želucu. Još je gutao krv. Vilice su ga bolele, a novi zubi bockali su mu meso u ustima.
<BR>&nbsp;&nbsp;&nbsp;&nbsp;&nbsp;Spavao je dugo, zatim popio vode i uzeo hladne ribe iz šerpe rukama koje su se silovito tresle. Njegovo muško lice bilo je izobličeno iza rastegnute i užasne ženske maske; nije bila dobro orijentisana, tako da su mu se usta videla malo desno od tankih, a opet skladnih ustiju žene. Njegove oči postojale su kao oči-senke iza zakošenih duplji stvorenja.
<BR>&nbsp;&nbsp;&nbsp;&nbsp;&nbsp;Spavao je dugo, možda četiri dana, nije mogao to tačno da utvrdi. Za to vreme, njegovo telo bilo je svareno. Sada, kada se pogledao u ogledalu, ugledao je samo Siilu. Piterson je bio usnuo, duboko ispod, skriven; izleći će se kasnije, kada njegova misija bude obavljena.
<BR>
<BR>&nbsp;&nbsp;&nbsp;&nbsp;&nbsp;Ponovo, koža se obavila oko njega, proždirući ga. Ipak, ova koža je bila velika i smesta ga je obuhvatila, gušeći ga salom, preplavivši ga slikama dubina.
<BR>&nbsp;&nbsp;&nbsp;&nbsp;&nbsp;I muškaraca... zvucima vrištanja... strahom u njihovim očima... hladnim vetrom i dugim padom do zemlje...
<BR>&nbsp;&nbsp;&nbsp;&nbsp;&nbsp;U njegovim plućima bila je so, a na bokovima je osećao strujanje hladnih i toplih struja. Kotrljao se po plaži, lajao i ječao, osećao kako mu kamenje i naplavljeno drvo seku leđa, puštao da mu se suva morska trava mrsi po licu. Vrata kućice bila su otvorena. Stabla na brdu bila su nema, gola naspram sumračnog neba. More ga je zapljuskivalo, voda ga je usisavala i uvlačila u sebe, a zatim se tiho povlačila pre sledećeg naleta. On se izvi i okrenu, a talas mu prekri lice, hladan i pun dobrodošlice, dozivajući ga. Srebrni mesečev kanal bio je širok.
<BR>&nbsp;&nbsp;&nbsp;&nbsp;&nbsp;On se spusti u vodu i otpliva do basena. Tamo načini jedan krug, pa zaroni, i kada je dospeo duboko, nastavi još dublje, niz podvodnu liticu, prema izbočini gde su kože selkija bile vezane za morsku travu, prema njihovom mestu sećanja na mrtve.
<BR>
<BR>&nbsp;&nbsp;&nbsp;&nbsp;&nbsp;Ramenjače metalne oplate bombardera bile su obložene morskom travom i zarđale. Stari avion protezao se preko samog bezdana, pod uglom. Jednog dana će skliznuti sa izbočine, izlomljen težinom vode koja mu polako razjeda spojeve. U ovom trenutku, patrljak njegovog desnog krila bio je uglavljen u stenu, dok je levo krilo odavno nestalo ispod. Bio je to čudovišan i užasavajući oblik koji je opsceno posezao naviše sa žive litice. Pitersonov um se razbistri i jasan pogled kroz četrdeset godina u prošlost vrati ga vremenu kada je i on bio u avionu, vremenu kada je bio ljudsko biće.
<BR>&nbsp;&nbsp;&nbsp;&nbsp;&nbsp;Plivao je kroz prazne prozore bombardera, preko svarene kože sedišta za posadu, kroz žice koje su mahale poput živih vlati morskog rastinja. Kosti su odavno nestale, odavno pojedene. Njegovi prijatelji bili su u kožama selkija, hranili su ta stvorenja. Možda su ona zbog toga izlazila na obalu, prijatelji koji dolaze kod Pitersona, jedinog preživelog.
<BR>&nbsp;&nbsp;&nbsp;&nbsp;&nbsp;Ostavio ih je da poginu kako bi spasao sopstveni život. Ali sada, na ovom mestu njegovih grehova, osećanje krivice mu se vratilo, pomešano sa hladnim sećanjima na more dublje nego što bi on mogao da shvati, na ribe i na ledenu prazninu. Kao i sećanja selkija, na ostrvo gde je pevao Predivni Glas, njegov glas, koji je privlačio selkije pre nego što bi ih uništio, sve osim Selke koja mu je dirnula u srce, postupajući nesvesno, možda zbog krivice ublažene nasiljem posle pesme sirene za stvorenja koja su proždrala njegove prijatelje. Iako je olupina zaklanjala sve, iako je dominirala izbočinom-grobljem i njenim prekrivačem od ostataka koža selkija koji su se ovde hranili, nije to bila velika i zastrašujuća grobnica koju je sanjao svih tih godina. Video je to vidom selkija. Bilo je to trulo gvožđe, lebdeće žice, dom za morske jegulje. On se trže i iskida jednog takvog naseljenika, progutavši vrišteće meso, uživajući u obroku ne zbog ukusa već zbog zadovoljstva u gnevu koji je osetio dok je ubijao.
<BR>&nbsp;&nbsp;&nbsp;&nbsp;&nbsp;Sećanja na ljude bledela su dok je razmišljao o stvorenju koje je voleo.
<BR>&nbsp;&nbsp;&nbsp;&nbsp;&nbsp;Koja je koža na izbočini bila Selkina?
<BR>&nbsp;&nbsp;&nbsp;&nbsp;&nbsp;On se vrati do površine da udahne vazduh. Proveo je bez vazduha dan ili više, shvatio je, i usporenost je počela da ga koči. Selki-mužjaci su disali češće od ženki, ali su takođe plivali dublje, iz razloga koji Pitersonu još nisu bili poznati. Selki-ženke odmarale su se najveći deo vremena u okomitom lebdenju uz liticu, okrećući se lagano. Samo kada bi im zapretila opasnost, prekinule bi sa tim i šmugnule u senku. Piterson zapliva naniže među fokastim obličjima koja su se sporo obrtala, ćušnu i njuškom se priljubi uz jedno od njih da bi ga probudio, ali bez uspeha.
<BR>
<BR>&nbsp;&nbsp;&nbsp;&nbsp;&nbsp;Jednog jutra, mužjaci su doplivali mahnito iz bezdana, lepeza stvorenja koja beže od opasnosti. Ženke su prekinule svoj lebdeći trans i raštrkale se po litici. More je pulsiralo od zvuka. Pitersona privukoše mahnitost i struja, i on shvati da izranja prema basenu i suncu osvita.
<BR>&nbsp;&nbsp;&nbsp;&nbsp;&nbsp;Pojavio se kit ubica. Njegovo ogromno obličje zaklanjalo je obalu oko jedan sat, a onda je otplutalo dalje. Stvari su se vratile u normalno stanje.
<BR>&nbsp;&nbsp;&nbsp;&nbsp;&nbsp;Neko vreme se izležavao na plaži, opušten na vazduhu, u iskušenju da svuče kože i popije malo vina, ali pomisao na bol bila je previše zastrašujuća. Još jedan selki izišao je na obalu i posmatrao ga. Žena ispod kože bila je bucmasta i zrela, očito mlada. Ali stvorenje je dalo Pitersonu znak i on krenu za njim, kliznuvši natrag u talase da se sastane sa njom u dubokom basenu.
<BR>&nbsp;&nbsp;&nbsp;&nbsp;&nbsp;"Ko si ti?" upita ga ona. "Poznajem ti lice, ali ti nisi Ona koja je otišla."
<BR>&nbsp;&nbsp;&nbsp;&nbsp;&nbsp;"Šta se dogodilo sa Selkom?"
<BR>&nbsp;&nbsp;&nbsp;&nbsp;&nbsp;Dok su plivali jedno oko drugog, on shvati da ime koje je nadenuo svojoj ljubavnici ne znači ništa. On pokuša da artikuliše selki-ime za stvorenje koje je voleo i posle nekog vremena zvučno pulsiranje izazva reakciju u svesti njegove družbenice.
<BR>&nbsp;&nbsp;&nbsp;&nbsp;&nbsp;"Ona je otišla duboko. Veliki Zub."
<BR>&nbsp;&nbsp;&nbsp;&nbsp;&nbsp;"Ali vi imate deo njene kože. Zar ne?"
<BR>&nbsp;&nbsp;&nbsp;&nbsp;&nbsp;"Koža se nikada ne sme dodirnuti. U koži je život..."
<BR>&nbsp;&nbsp;&nbsp;&nbsp;&nbsp;"Znam. I ja hoću da se taj život vrati. Želim je na obali."
<BR>&nbsp;&nbsp;&nbsp;&nbsp;&nbsp;Selki-ženka je izgledala zbunjeno. "Ne diraj kožu. To mora da znaš. Ona se nikada neće vratiti ako joj budeš dirao kožu."
<BR>&nbsp;&nbsp;&nbsp;&nbsp;&nbsp;"Ona je u koži", reče Piterson na jeziku selkija. "Znam da je njen život tamo. Ona se mora vratiti."
<BR>&nbsp;&nbsp;&nbsp;&nbsp;&nbsp;"Ne razumem", reče bucmasta ženka. "Znaš da je otišla duboko..."
<BR>&nbsp;&nbsp;&nbsp;&nbsp;&nbsp;"Kod Velikog Zuba. Da. Znam."
<BR>&nbsp;&nbsp;&nbsp;&nbsp;&nbsp;Mrzeo je pomisao na to da je kit pojeo Selku. Bilo je dobro osetiti ljudsku reakciju, muževno osećanje ispod fokine masti.
<BR>&nbsp;&nbsp;&nbsp;&nbsp;&nbsp;"Onda ne diraj kožu", ubeđivala ga je mlada ženka. "Znaš šta će se desiti."
<BR>&nbsp;&nbsp;&nbsp;&nbsp;&nbsp;"Samo mi pokaži kožu. Onda prepusti odluku meni. Molim te."
<BR>&nbsp;&nbsp;&nbsp;&nbsp;&nbsp;"Ko si ti? Prepoznajem te. Ali tvoja dublja bića nisu mi poznata. Jesi li mužjak? Ali izgledaš kao ja, kao ženka. Plašiš me."
<BR>&nbsp;&nbsp;&nbsp;&nbsp;&nbsp;"Ja sam prijatelj, dragi prijatelj, vaše izgubljene družbenice." Ponovo, on artikulisa Selkino morsko ime. "Nemaš zbog čega da me se plašiš."
<BR>&nbsp;&nbsp;&nbsp;&nbsp;&nbsp;"Pokazaću ti kožu. Ali ako si ti dragi prijatelj, ne diraj je."
<BR>&nbsp;&nbsp;&nbsp;&nbsp;&nbsp;Ona ga povede dole do izbočine-groba i pokaza mu mutnosivo tkivo koje je predstavljalo sve što je ostalo od Selke, pa se onda podiže u spirali i udalji, kao da beži sa poprišta zločina. Njene poslednje reči bile su: "Jesi li ženka?"
<BR>&nbsp;&nbsp;&nbsp;&nbsp;&nbsp;"Ja sam Ona koja je otišla", reče Piterson, svestan da će izazvati zbunjenost, a opet, zadovoljan zbog jednostavnosti istine.
<BR>&nbsp;&nbsp;&nbsp;&nbsp;&nbsp;"Dakle, duh", reče njegova družbenica; njena žudna pesma još dugo se čula, dirljiva u poludubokoj vodi.
<BR>&nbsp;&nbsp;&nbsp;&nbsp;&nbsp;Piterson posegnu za kožom. Primeti kako je čista, kako su joj ivice prave. Očekivao je tragove kidanja, tragove zuba, znake borbe na život i smrt. Ova koža kao da je pažljivo bila isečena, da bi je neko sačuvao. On blago zagrize u meso, odveza ga sa korena žbuna guste morske trave i ponese do kokpita potopljenog bombardera.
<BR>&nbsp;&nbsp;&nbsp;&nbsp;&nbsp;Sećanja ga ponovo preplaviše, izvučena iz njegovog zatvorenog uma živim prisustvom njegovih prijatelja u koži selkija. Vratiše mu se imena.
<BR>&nbsp;&nbsp;&nbsp;&nbsp;&nbsp;Džekson. Mari. Mičel. Stivens. Sećao se jasno imena. Mogao je da vidi svakog čoveka, da čuje svaki glas, da čuje povike, da čuje tišinu, da čuje trenutak smrti, trenutak molitve. Mičel se molio. Tokom čitavog obrušavanja, Mičel je recitovao reči iz Biblije. Stivens je psovao. Mari je pevao neku smešnu pesmicu. Džekson je plakao i izvikivao poruku večite ljubavi prema svojoj ženi, Meri, i njihovoj deci. Udarili su u vodu i potonuli, upinjući se da se oslobode, ali nijedan nije uspeo da umakne, dok se Piterson lagano spuštao ka ostrvu padobranom, jecajući i vrišteći kada je pomisao na ono što je učinio da bi spasao sopstvenu kožu počela da ga progoni, istovremeno dok je život nestajao iz njegovih prijatelja.
<BR>&nbsp;&nbsp;&nbsp;&nbsp;&nbsp;Onda ih je uzelo more, zatim greben, pa izbočina. Veliki bombarder se spustio, uglavio, a stvorenja tame krenula su da se nahrane. Koža, meso, kost, tetiva, šifre, život, umovi i sećanja ljudi halapljivo i žudno su bili isisani u gladne čeljusti životnih oblika koji su se hranili na ovoj izbočini kraj ostrva.
<BR>&nbsp;&nbsp;&nbsp;&nbsp;&nbsp;Selki koji ih je apsorbovao postao je zajednica, danima kasnije, uz brzo razmnožavanje, a oni su živeli tu, vezani za bombarder i ostrvo ljudskim životom koji je cvetao i rastao u nihovim kašastim, mašću obloženim telima.
<BR>&nbsp;&nbsp;&nbsp;&nbsp;&nbsp;U Selki, Piterson je prepoznao Marijevu duhovitost i strasnog porodičnog čoveka kakav je bio Džekson. Čak ga je i podsećala na Džeksona svojim ljudskim izgledom, kao da mu je bila sestra. On i Džekson uvek su bili bliski. Bilo mu je tako lako da se zbliži sa ženskim obličjem selkija koje je sadržalo toliko izgubljene srži prijateljstva.
<BR>
<BR>&nbsp;&nbsp;&nbsp;&nbsp;&nbsp;Šta da učini sa kožom?
<BR>&nbsp;&nbsp;&nbsp;&nbsp;&nbsp;Dok je lenjo plivao kroz kostur bombardera, Piterson shvati da ne može dovoljno da pristupi sećanjima selkija Siile kako bi naslutio proces kojim bi se Selka mogla vratiti pomoću kože. Ako je koža bila život, i ako je koža, čuvana vekovima ispod plitke vode, mogla vremenom da regeneriše život koji ju je nekada nastanjivao, Selka će se vratiti.
<BR>&nbsp;&nbsp;&nbsp;&nbsp;&nbsp;Ali kako to učiniti?
<BR>
<BR>&nbsp;&nbsp;&nbsp;&nbsp;&nbsp;Nešto je uznemirilo vodu. Gvozdene kosti aviona zadrhtaše, pa skliznuše. Piterson se izvijao u hladnoj vodi i zurio u bezdan, a njegova čula foke nagonila su ga da umakne kada se divlje lice kita pojavilo pred njim. Ogromno telo kliznu niže, pa ponovo udari gore, izbivši čelične nosače letilice. Ona poče da se premeće i klizi sa izbočine-groba, povukavši za sobom kože selkija. Piterson se iskobelja iz rama, posekavši kožu i prolivši krv. Bleda tečnost diže se u struji kapljica kroz pomrčinu ka srebrnoj površini, gore.
<BR>&nbsp;&nbsp;&nbsp;&nbsp;&nbsp;Krv u vodi... oluja dolazi iz dubine...
<BR>&nbsp;&nbsp;&nbsp;&nbsp;&nbsp;On mahnito zapliva naviše, svestan da su ostali selkiji iznad njega mala, vitka obličja koja upravo hitaju u plićake, na sigurno. Dok se dizao, dok se borio protiv plime, on oseti turbulenciju oko sebe, kovitlac nečeg čudovišnog što se brzo približavalo. On vrisnu dok se izvijao i pokuša da sakrije svoj pogled od ralja ubice. One se zatvoriše oko njega i kit ga vrtoglavo odvuče od smera kojim je pošao, zatresavši ga uz kidanje, da bi ponovo zaronio naniže, u veliki mrak.
<BR>&nbsp;&nbsp;&nbsp;&nbsp;&nbsp;A opet, zubi mu nisu probili kožu, iako je krv još tekla u mehurićima iz njegove posekotine.
<BR>&nbsp;&nbsp;&nbsp;&nbsp;&nbsp;U kitu, nešto se protegnu, nešto ga pozva. U bolu, prestravljen da će ga svakog trena čeljusti pretesterisati, Piterson se zapilji kroz kožu kita...
<BR>&nbsp;&nbsp;&nbsp;&nbsp;&nbsp;On vide selki-ženku ispod nje, smireno lice, osmeh. Otvorila je svoje oči, da bi ga posmatrala kroz oči ubice.
<BR>&nbsp;&nbsp;&nbsp;&nbsp;&nbsp;Najednom, njeno se lice izmeni - oštrija linija vilice, usko lice, i Džekson mu se isceri, prepavši ga. Džeksonovo suvonjavo lice ponovo se rastvori i široko lice Edvarda Mičela namršti se na trenutak, da bi ga zamenio Mari, koji je pućio usne u nemom prekoru. Zatim ponovo Selka, gutajući natrag ljudske živote koji su je hranili i oformili, kao što bi hranili i oformili sve selkije kraj Ostrva Predivnog Glasa.
<BR>&nbsp;&nbsp;&nbsp;&nbsp;&nbsp;"Zašto si pošao za mnom?" kao da je rekla.
<BR>&nbsp;&nbsp;&nbsp;&nbsp;&nbsp;"Zato što te volim. Mislio sam da si ubijena. Mislio sam da odlazak u dubinu znači da si umrla. Došao sam da pronađem tvoju kožu, da te vratim u život."
<BR>&nbsp;&nbsp;&nbsp;&nbsp;&nbsp;"Nema povratka. Ovo je kraj mog života. Ovo je posrebrenje. Ali ti možeš zauvek da budeš sa mnom. Ako si došao čak ovamo, sigurno to želiš."
<BR>&nbsp;&nbsp;&nbsp;&nbsp;&nbsp;Piterson se koprcao i istezao u čeljustima. Sada više nije bio toliko siguran. Njegova sumnja mora da je bila prozirna za Selku, kao što je kitovo meso bilo prozirno za dušu selkija ispod. Bila je ljuta. Okrenula se i zaplivala još dublje, u veliku masu neme, srebrnosive morske trave.
<BR>&nbsp;&nbsp;&nbsp;&nbsp;&nbsp;Ubica je uživao u sjajnoj masi trave, dižući džinovske izdanke repom, koristeći Pitersonovo uskoprcano truplo za mahnito komešanje vlati i sisaljki.
<BR>&nbsp;&nbsp;&nbsp;&nbsp;&nbsp;Život u travi naglo se probudio i njeni izdanci se izdužiše kao kod neke džinovske sipe, zadrhtaše i hitro okružiše kita i Pitersona. Lagano, Selka je bila apsorbovana u travi, izdanci su je obuhvatali, stapali se sa njom, postajali njeno glavno obličje. Uhvaćen u zamku izvan transformacije, Piterson shvati sa jasnim užasom i nezvanom ironijom ono što je propustio u životnom ciklusu selkija... da oni ne samo da dolaze na tle da se svuku i postanu nemi, za mnoge godine, u obliku drveta, uvlačeći zemlju u svoja tela, da okuse nebo i oluje iznad vode, već da takođe odlaze duboko, da poprime druge spoljne oblike, da postanu najogromnije morsko stvorenje. Možda se posle toga vraćaju stvorenjima nalik na foke, tako poznatim u mitologiji. Ili je, možda, ovo njihovo konačno obličje, pa Piterson više nikada neće videti svoju ljubavnicu.
<BR>&nbsp;&nbsp;&nbsp;&nbsp;&nbsp;Selka, masa morske trave, lebdela je lagano prema površini.
<BR>&nbsp;&nbsp;&nbsp;&nbsp;&nbsp;Kit je bio proždran, obuhvaćen, i tvrdi, zategnuti izdanci držali su čvrsto samu bit selkija u kojoj se nalazilo ostarelo ljudsko biće.
<BR>&nbsp;&nbsp;&nbsp;&nbsp;&nbsp;"Uživala sam u tebi, Pitersone", šapnu Selka iz mase izdanaka. "Drago mi je što si pošao za mnom. Želim te ponovo u sebi. Uvek sam to želela."
<BR>&nbsp;&nbsp;&nbsp;&nbsp;&nbsp;Dok je Piterson vrištao i otimao se, dok su izranjali ka srebrnom mesečevom kanalu, uspaljeni delovi mase izdanaka počeše da seku Pitersonovu kožu unutar foke, da bi ga izvukli napolje, da bi ga uvukli unutra.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
