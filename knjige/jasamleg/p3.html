<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Zvonce se oglasilo u pola šest i Robert Nevil pruži nagu ruku u jutarnju tamu da zaustavi budilnik.
<BR>&nbsp;&nbsp;&nbsp;&nbsp;&nbsp;Zatim je izvadio cigaretu i pripalio je, a onda se uspravi u krevetu. Posle nekoliko trenutaka ustade iz postelje i pođe u zamračenu trpezariju gde pogleda kroz špijunku na vratima.
<BR>&nbsp;&nbsp;&nbsp;&nbsp;&nbsp;Napolju, na travnjaku, tamne figure stajale su kao tihi vojnici na straži. Dok je posmatrao, neki od njih počeše da se kreću, i on začu kako nezadovoljno mrmljaju među sobom. Još jedna noć se završila.
<BR>&nbsp;&nbsp;&nbsp;&nbsp;&nbsp;Vratio se u spavaću sobu, upalio svetlo i obukao se. Dok je oblačio košulju, začu glas Bena Kortmana:
<BR>&nbsp;&nbsp;&nbsp;&nbsp;&nbsp;"Iziđi, Nevile!"
<BR>&nbsp;&nbsp;&nbsp;&nbsp;&nbsp;To je bilo sve. Zatim su otišli. On je znao da su sada slabiji nego onda kada su došli. Osim ako noćas nisu napali nekog svog. Često su to činili. Među njima nije bilo jedinstva. Ono što ih je držalo zajedno bila je ista potreba. Pošto se obukao, Nevil sede na ivicu prostelje, mrzovoljno gunđajući, i zapisa plan rada za taj dan.
<BR>&nbsp;&nbsp;&nbsp;&nbsp;&nbsp;U Sirs po letve
<BR>&nbsp;&nbsp;&nbsp;&nbsp;&nbsp;Voda
<BR>&nbsp;&nbsp;&nbsp;&nbsp;&nbsp;Proveriti generator
<BR>&nbsp;&nbsp;&nbsp;&nbsp;&nbsp;Klinovi
<BR>&nbsp;&nbsp;&nbsp;&nbsp;&nbsp;Uobičajeni poslovi
<BR>&nbsp;&nbsp;&nbsp;&nbsp;&nbsp;Doručak ja bio kratak: čaša đusa od pomorandže, kriška prženog hleba i dve šolje kafe. Obedovao je na brzinu, zažalivši što nema vremena da uživa u hrani.
<BR>&nbsp;&nbsp;&nbsp;&nbsp;&nbsp;Posle doručka bacio je papirnati tanjir, i šolju u kantu za otpatke i oprao zube. Na kraju je utešno pomislio kako mu je preostala bar jedna dobra navika.
<BR>&nbsp;&nbsp;&nbsp;&nbsp;&nbsp;Prva stvar koju je uradio kada je izišao napolje bila je da pogleda u nebo. Gore se nije primećivao nijedan oblačak. Danas će moći da iziđe. Dobro.
<BR>&nbsp;&nbsp;&nbsp;&nbsp;&nbsp;Dok je prolazio preko trema osetio je pod cipelama razbijene komadiće ogledala. I sa njim je gotovo, pomisli. Kasnije će očistiti srču. Jedno telo ležalo je na pločniku: drugo je štrčalo iz žbunja. Obe su bile žene. Skoro uvek je zaticao žene.
<BR>&nbsp;&nbsp;&nbsp;&nbsp;&nbsp;Otključao je vrata garaže i izvezao kamionet marke 'Vilis' u jutarnju izmaglicu. Zatim se vratio i otvorio stražnju kapiju. Obukao je velike rukavice i krenuo prema ženi na pločniku. Po danu, one više uopšte nisu izgledale privlačne, pomisli on dok ih je vukao preko travnjaka, a zatim trpao u platnenu mušemu. U njima nije bilo ni kapi krvi; obe žene izgledale su kao ribe izvučene iz vode. On podiže vrata i zakači rezu.
<BR>&nbsp;&nbsp;&nbsp;&nbsp;&nbsp;Zatim je obišao travnjak, skupljajući kamenje i cigle i stavljajući ih u lanenu vreću. Ubacio je vreću u kamionet i skinuo rukavice.
<BR>&nbsp;&nbsp;&nbsp;&nbsp;&nbsp;Onda je ušao u kuću, oprao ruke i pripremio ručak: dva sendviča, nekoliko biskvita i termos tople kafe.
<BR>&nbsp;&nbsp;&nbsp;&nbsp;&nbsp;Kada je to obavio, otišao je do spavaće sobe i uzeo vreću sa kočevima. Prebacio ju je na leđa i prikopčao za pojas na kome je visio drveni malj. Zatim je izišao iz kuće, zaključavši prednja vrata za sobom.
<BR>&nbsp;&nbsp;&nbsp;&nbsp;&nbsp;Nije želeo da se zamara tražeći Bena Kortmana ovoga jutra; postojalo je mnogo prečih stvari. Za trenutak mu pade na pamet zvučna izolacija kuće koju je sinoć odlučio da napravi. Do đavola sa tim, pomisli. Uradiću to sutra, ili nekog oblačnog dana.
<BR>&nbsp;&nbsp;&nbsp;&nbsp;&nbsp;Seo je u kabinu kamioneta i bacio pogled na plan rada. "U Sirs po letve", to je bilo prvo. Pošto se oslobodi tela, naravno.
<BR>&nbsp;&nbsp;&nbsp;&nbsp;&nbsp;Upalio je motor i izvezao se brzo na ulicu, krenuvši prema Kampton bulevaru: Tamo je skrenuo desno i uputio se na istok. Sa obe strane videle su se utihle kuće, a uz trotoar bili su parkirani automobili, prazni i mrtvi.
<BR>&nbsp;&nbsp;&nbsp;&nbsp;&nbsp;Robert Nevil za trenutak baci pogled na merač za gorivo. Rezervoar je bio do pola pun, ali će se on ipak zaustaviti u Zapadnoj aveniji da ga napuni. Bilo bi nerazumno da troši rezerve benzina koje ima u garaži sve dok to ne bude zaista morao da učini.
<BR>&nbsp;&nbsp;&nbsp;&nbsp;&nbsp;On uveze kola u utihlu benzinsku stanicu i prikoči. Skinuo je crevo sa pumpe i počeo da sipa benzin u rezervoar sve dok zelenkasta tečnost nije pokuljala napolje, izlivajući se na asfalt.
<BR>&nbsp;&nbsp;&nbsp;&nbsp;&nbsp;Proverio je ulje, vodu, akumulator i instalacije. Sve je bilo u najboljem redu. To nije bilo čudno, pošto je on posvećivao izuzetnu pažnju kolima. Ako ga ikada nešto spreči da se po danu vrati kući... Međutim, za sada o tome nije trebalo brinuti. Ako se tako nešto ikada dogodi, biće to kraj. Produžio je Kampton bulevarom, kroz špalir visokih dizalica koje su se nalazile u okolnim ulicama. Od njih nije bilo ni traga.
<BR>&nbsp;&nbsp;&nbsp;&nbsp;&nbsp;Ali Robert Nevil je znao gde se nalaze.
<BR>&nbsp;&nbsp;&nbsp;&nbsp;&nbsp;Vatra je neprekidno gorela. Kada su se kola približila, on navuče rukavice i stavi gas masku, a zatim pogleda kroz gustu dimnu zavesu koja je prekrivala ceo predeo. Čitavo polje bilo je raskopano u džinovsku grobnicu. To se dogodilo juna 1975. godine.
<BR>&nbsp;&nbsp;&nbsp;&nbsp;&nbsp;Nevil je zaustavio kamionet i iskočio napolje, želeći da posao obavi što pre. Skinuvši rezu i spustivši zadnja vrata, on uhvati jedno telo i dovuče ga do ivice velike jame. Tu ga je podigao u uspravni položaj i gurnuo dole.
<BR>&nbsp;&nbsp;&nbsp;&nbsp;&nbsp;Telo skliznu i poče da se kotrlja niz strmu ivicu sve dok nije stiglo do vrha velike gomile smrdljivog pepela na dnu.
<BR>&nbsp;&nbsp;&nbsp;&nbsp;&nbsp;Dok je žurio prema kamionetu, Robert Nevil oseti mučninu u stomaku. Uvek mu se činilo da će da se uguši kada je dolazio ovde, bez obzira na to što je nosio gas masku.
<BR>&nbsp;&nbsp;&nbsp;&nbsp;&nbsp;Zatim je dovukao drugo telo do ruba jame i na isti način ga bacio dole. Posle toga je istresao vreću kamenja i cigala, a onda se udaljio što je brže mogao.
<BR>&nbsp;&nbsp;&nbsp;&nbsp;&nbsp;Nakon pola milje skinuo je masku i rukavice i bacio ih iza sebe. Usta mu se širom otvoriše i on pomamno poče da udiše svež vazduh. Zatim izvuče limenu bocu iz sandučeta za alat i povuče dobar gutljaj raspaljujućeg viskija. Upalio je cigaretu i počeo duboko da uvlači dimove. Ponekad se događalo da je svaki dan dolazio ovamo i uvek se osećao potpuno iscrpljen.
<BR>&nbsp;&nbsp;&nbsp;&nbsp;&nbsp;Negde dole nalazila se i Keti.
<BR>&nbsp;&nbsp;&nbsp;&nbsp;&nbsp;Na putu za Inglvud zaustavio se pored jedne radnje da se snabde flaširanom vodom.
<BR>&nbsp;&nbsp;&nbsp;&nbsp;&nbsp;Kada je ušao u utihlu prodavnicu, smrad pokvarene hrane zapahnu mu nozdrve. On žurno progura metalna kolica kroz prašnjavi prolaz, dok ga je težak zadah raspadanja nagonio na povraćanje tako da je morao da diše na usta. Našao je boce sa vodom u zadnjem delu radnje; takođe je otkrio da su otvorena vrata za stepenište koje je vodilo do ureda poslovođe. Vlasnik prodavnice sigurno se nalazi tamo gore; mogao bi sa njim da počne.
<BR>&nbsp;&nbsp;&nbsp;&nbsp;&nbsp;Bilo ih je dvoje. U dnevnoj sobi na kauču je ležala žena tridesetih godina, obučena u crvenu kućnu haljinu. Grudi su joj se polako dizale i spuštale, oči su joj bile zatvorene, a ruke skrštene preko trbuha.
<BR>&nbsp;&nbsp;&nbsp;&nbsp;&nbsp;Ruke Roberta Nevila posegnuše za kolcem i maljem. Uvek mu je bilo teže kada su bili živi; pogotovo ako su u pitanju žene. On oseti kako se nemušti poriv ponovo raspaljuje u njemu, grčeći mu mišiće. Stajalo ga je napora da se pribere. Bila je to ludost, koju je trebalo obuzdati.
<BR>&nbsp;&nbsp;&nbsp;&nbsp;&nbsp;Ona nije ispustila nikakav zvuk izuzev iznenadnog, hrapavog izdaha. Dok je išao prema spavaćoj sobi začuo je šum sličan klokotanju vode. Šta mi drugo preostaje, upita se on snebivljivo. I dalje je morao da uverava sebe kako čini ispravnu stvar.
<BR>&nbsp;&nbsp;&nbsp;&nbsp;&nbsp;Zastao je na pragu dnevne sobe, bacivši pogled na mali krevet pored prozora; osetio je kako mu nešto zastaje u grlu i poče ubrzano da diše. Zatim priđe ivici kreveta i zagleda se u nju.
<BR>&nbsp;&nbsp;&nbsp;&nbsp;&nbsp;Zbog čega mi sve liče na Keti, upita se, vadeći drugi kolac drhtavim rukama.
<BR>&nbsp;&nbsp;&nbsp;&nbsp;&nbsp;Vozeći polako prema Sirsu, pokušao ja da odgonetne zbog čega su samo drveni kolčevi efikasni.
<BR>&nbsp;&nbsp;&nbsp;&nbsp;&nbsp;Imao je namrgođen izraz lica dok se vozio pustim bulevarom; jedini zvuk koji se čuo bilo je prigušeno kloparanje njegovog motora. Izgledalo je neverovatno da mu je čitavih pet meseci bilo potrebno da se to zapita.
<BR>&nbsp;&nbsp;&nbsp;&nbsp;&nbsp;Ovo je potaklo nova pitanja. Kako to da je uvek uspevao da pogodi srce? Srce je neizostavno moralo da bude pogođeno; doktor Baš je tako rekao. Međutim, Nevil se nije odveć razumeo u anatomiju. Veđe mu se skupiše. Nervirala ga ja pomisao da se za sve vreme ovoga pakla nijednom to nije zapitao.
<BR>&nbsp;&nbsp;&nbsp;&nbsp;&nbsp;Zatresao je glavom. Moraću detaljno da razmislim o svemu, reče u sebi; u svakom slučaju, biće potrebno prvo sakupiti sva pitanja, pa tek onda odgovoriti na njih. Stvari moraju da se obavljaju na pravi način, naučni način.
<BR>&nbsp;&nbsp;&nbsp;&nbsp;&nbsp;Tako je! To iz njega govori stari Fric. Bilo je to ime njegovog oca. Nevil ga je mrzeo i neprestano se borio protiv nasledene potrebe za logičnošću mehaničkog shvatanja stvari. Otac mu je umro, odričući do kraja postojanje vampira.
<BR>&nbsp;&nbsp;&nbsp;&nbsp;&nbsp;U Sirsu je sakupio letve, utovario ih u kamionet, a zatim pretražio obližnju radnju.
<BR>&nbsp;&nbsp;&nbsp;&nbsp;&nbsp;Bilo ih je petoro u prizemlju, skriveni po raznim budžacima. Jednoga je Nevil pronašao u isključenom frižideru. Videvši čoveka kako leži u tom emajliranom mrtvačkom kovčegu, on se nasmeja; ovaj je baš našao gde će da se uvuče.
<BR>&nbsp;&nbsp;&nbsp;&nbsp;&nbsp;Kasnije mu je na um palo u kako nezabavnom svetu živi kada može da se smeje takvim stvarima.
<BR>&nbsp;&nbsp;&nbsp;&nbsp;&nbsp;Bilo je blizu dva kada se zaustavio i počeo da ruča. Sve je imalo ukus belog luka.
<BR>&nbsp;&nbsp;&nbsp;&nbsp;&nbsp;To ga ja podstaklo da razmišlja o uticaju koji na njih vrši beli luk. Mora da je miris to što ih odbija, ali zašto?
<BR>&nbsp;&nbsp;&nbsp;&nbsp;&nbsp;Bilo je tu mnogo čudnih stvari: ostajanje u kućama preko dana, alergičnost na beli luk, smrt od koca, navodni strah od krsta i užas od ogledala.
<BR>&nbsp;&nbsp;&nbsp;&nbsp;&nbsp;Uzmimo ovo poslednje, na primer. Prema legendi, oni nemaju lik u ogledalu, ali je on znao da to nije tačno. Isto tako, nije bilo istina da oni mogu da se pretvore u šišmiše. Ovo sujeverje lako su opovrgavali logika i pažljivo posmatranje. Takođe je bilo podjednako glupo verovati da se oni mogu preobraziti u vukodlake. Nesumnjivo su postojali psi koji su se povampirili; video ih je i čuo noću kako urlaju i zavijaju oko njegove kuće. Ali oni su bili samo psi.
<BR>&nbsp;&nbsp;&nbsp;&nbsp;&nbsp;Robert Nevil iznenada stisnu usne. Manimo sada to, reče u sebi. Ima vremena za razmišljanje. Postojali su dugi časovi dosade kada je mogao da se pozabavi svim ovim problemima i to veoma podrobno.
<BR>&nbsp;&nbsp;&nbsp;&nbsp;&nbsp;Sada je bilo prečih stvari.
<BR>&nbsp;&nbsp;&nbsp;&nbsp;&nbsp;Posle ručka, on krenu od kuće do kuće sve dok nije potrošio svu zalihu kolčeva. Bilo ih je ukupno četrdeset sedam.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
