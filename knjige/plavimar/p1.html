<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Prvi deo: PAUNOVA PLANINA
<P>&nbsp;&nbsp;&nbsp;&nbsp;&nbsp;Mars je sada slobodan. Zagospodarili smo svojom sudbinom. Nema više nikoga da nam govori šta da radimo.
<BR>&nbsp;&nbsp;&nbsp;&nbsp;&nbsp;En je stajala u prednjem delu voza dok je ovo govorila.
<BR>&nbsp;&nbsp;&nbsp;&nbsp;&nbsp;No, tako je lako vratiti se starim navikama. Tek što oboriš jednu hijerarhiju, iznikne nova da zauzme njeno mesto. Moramo da se pazimo toga, jer će uvek biti ljudi koji će hteti da stvore još jednu Zemlju. Areofanija će morati da bude neprestana, večna borba. Moraćemo temeljnije nego ikad da razmislimo o tome šta znači biti Marsovac.
<BR>&nbsp;&nbsp;&nbsp;&nbsp;&nbsp;Njeni slušaoci su otromboljeno sedeli na sedištima, gledajući kroz prozore u predeo koji je promicao pored njih. Bili su umorni, crvenih očiju. Crvenooki Crveni. U nemilosrdnoj svetlosti jutra sve je izgledalo novo, vetrom išibana zemlja napolju bila je pusta, ako se izuzme maskirna šara lišajeva i grmlja. Proterali su zemaljsku moć sa Marsa, bila je to duga kampanja, sa završnim mesecima u mahnitom delanju; bili su umorni.
<BR>&nbsp;&nbsp;&nbsp;&nbsp;&nbsp;Došli smo na Mars sa Zemlje, i u tom prelasku dogodilo se određeno pročišćenje. Stvari su postale jasnije, i zadobili smo slobodu delanja koju ranije nismo imali. Priliku da izrazimo ono najbolje u nama. Zato nismo sedeli skrštenih ruku. Sada stvaramo novi, bolji način da se živi.
<BR>&nbsp;&nbsp;&nbsp;&nbsp;&nbsp;Bio je to mit uz koji su odrasli svi koji su bili tu. I sada, dok im ga je En ponavljala, mladi Marsovci zurili su negde kroz nju. Organizovali su revoluciju, borili se svuda na Marsu i potisnuli zemaljsku policiju u Barouz; posle su potopili Barouz, i poterali Zemljane prema Šefildu, svemirskom kablu i Zemlji; čekalo ih je još posla. Ali su, u uspešnoj evakuaciji Barouza, izvojevali veliku pobedu, i neka od praznih lica što su zurila u En ili kroz prozor kao da su krila buru, čas trijumfa. Svi su bili iscrpljeni.
<BR>&nbsp;&nbsp;&nbsp;&nbsp;&nbsp;Hiroko će nam pomoći, reče jedan mladi čovek, prekinuvši tišinu levitacije voza nad zemljom.
<BR>&nbsp;&nbsp;&nbsp;&nbsp;&nbsp;En odmahnu glavom. Hiroko je Zelena, reče ona, začetnica Zelenih.
<BR>&nbsp;&nbsp;&nbsp;&nbsp;&nbsp;Hiroko je mater areofanije, uzvrati mladi domorodac. A njena prva briga, Mars. Ona će nam pomoći, znam to. Sreo sam je. Rekla mi je.
<BR>&nbsp;&nbsp;&nbsp;&nbsp;&nbsp;Da, ali ona je mrtva, reče neko drugi.
<BR>&nbsp;&nbsp;&nbsp;&nbsp;&nbsp;Ponovo tišina. Svet je proticao ispod njih.
<BR>&nbsp;&nbsp;&nbsp;&nbsp;&nbsp;Konačno ustade jedna visoka, mlada žena, priđe prolazom između sedišta i zagrli En. Trenutak je prošao; reči su bile zaboravljene; ustali su na noge i okupili se na slobodnom prostoru u prednjem delu voza, oko En, grleći je, stiskajući joj ruku - ili je naprosto dodirujući, En Klejborn, onu što ih je učila da vole Mars onakav kakav jeste, onu što ih je vodila u borbi za njegovu nezavisnost od Zemlje. Iako su joj zakrvavljene oči bile i dalje uperene u kamenito, surovo prostranstvo masiva Tirene iza njih, ona se smešila. Uzvraćala je zagrljaje, rukovanja, dodirivala lica. Biće sve u redu, govorila je. Postići ćemo da Mars bude slobodan. A oni rekoše, da, i počeše da čestitaju jedni drugima. Idemo u Šefild, rekoše. Da dovršimo posao. Mars će nam već pokazati kako.
<BR>&nbsp;&nbsp;&nbsp;&nbsp;&nbsp;Jer ona nije mrtva, pobuni se mladi čovek. Video sam je prošlog meseca u Arkadiji. Pojaviće se ona ponovo. Negde će se pojaviti.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
