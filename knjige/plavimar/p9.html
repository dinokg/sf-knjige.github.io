<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Treći deo: NOVI USTAV
<P>&nbsp;&nbsp;&nbsp;&nbsp;&nbsp;Stigli mravi na Mars. Doneti su tokom projekta stvaranja zemljišta. Uskoro su bili svuda po Marsu; raširili se na tipično mravlji način. Tako je narod malih, maleckih crvenih Marsovaca došao u priliku da se susretne sa mravima. Zaprepašćenje Marsovaca bilo je veliko. Ova nova stvorenja sa Zemlje bila su taman podesna, svojom veličinom, da ih Marsovci jašu. Bilo je kao kada su američki Indijanci prvi put videli konje. Pripitomi takva neka stvorenja, popni se na njih, a onda pojuri divljački žestoko kud god ti padne na pamet.
<BR>&nbsp;&nbsp;&nbsp;&nbsp;&nbsp;Pripitomljavanje mrava nije išlo lako. Mali crveni naučnici u prvi mah nisu verovali da su takva stvorenja uopšte moguća, zbog prirodnog ograničenja koje se sastoji u tome što zapremina tela raste mnogo brže nego površina tela. Ali kako da ne veruju, kad su svuda oko njih mravi gruvali nožurdama kao inteligentni roboti. Da bi se pripremili, popnu se Marsovci u ljudske referentne knjige i pročitaju sve o mravima. Doznaju tako i za mravlje feromone i odmah sintetizuju one koji su im potrebni za kontrolisanje mrava-vojnika jedne izuzetno sitne i mirne vrste crvenih mrava. Posle ovoga, Marsovci su bili 'u poslu'. Stvorili su svoju malenu crvenu konjicu. Jurcali su na sve strane, jašući na leđima svojih mrava, i divno se zabavljali, po dvadeset ili po trideset njih na jednom mravu, kao paše i veziri na slonovima. Pogledate li dovoljan broj mrava, dovoljno pažljivo, na jednome ćete sigurno videti, navrh leđa, male crvene jahače.
<BR>&nbsp;&nbsp;&nbsp;&nbsp;&nbsp;Ali mali crveni naučnici nastavili su da čitaju tekstove, pa su doznali i za ljudske feromone. Doznavši to, vratiše se svome malom crvenom narodu, zgroženi i zaprepašćeni. Sad znamo zašto su ljudska bića takva napast, javili su. Ljudi nemaju volju, nemaju je više nego ovi mravi koje sad jašemo. Ljudi su divovski mravi od mesa.
<BR>&nbsp;&nbsp;&nbsp;&nbsp;&nbsp;Mali crveni narod se trudio da pojmi takvu travestiju života.
<BR>&nbsp;&nbsp;&nbsp;&nbsp;&nbsp;Onda jedan glas reče, Ne, ljudi to nisu. Svima njima istovremeno reče ovo. Mali crveni narod telepatski razgovara između sebe, znate, a ovo je bilo kao da je neko progovorio preko velikog telepatskog zvučnika. Ljudi su duhovna bića, nastavi taj glas.
<BR>&nbsp;&nbsp;&nbsp;&nbsp;&nbsp;Otkud znaš? upitaše Marsovci telepatski. Ko si ti? Da nisi duh Džona Buna?
<BR>&nbsp;&nbsp;&nbsp;&nbsp;&nbsp;Ja sam Đatso Rimpohe, odgovori glas. Osamnaesta reinkarnacija Dalaj Lame. Putujem kroz Bardo i tražim ko će mi biti sledeća reinkarnacija. Pogledao sam svuda na Zemlji, ali ništa, ne vredi, pa zato moram potražiti na nekom drugom mestu. Tibet je i sad pod noktom kineskih vlasti, a Kinezi, ja moram to reći iako ih mnogo volim, Kinezi su zadrta kopilad. Sve druge vlade na svetu odavno su okrenule leđa Tibetu. Niko neće frku sa Kinezima zbog Tibeta. A nekud se mora poći. Zato ja, evo, potegoh na Mars.
<BR>&nbsp;&nbsp;&nbsp;&nbsp;&nbsp;Dobra fora, rekoše mali crveni.
<BR>&nbsp;&nbsp;&nbsp;&nbsp;&nbsp;Jeste dobra, saglasi se Dalaj Lama, ali moram priznati da mi nije lako da nađem novo telo u kome bih se nastanio. Kao prvo, ovde ima vrlo malo dece. Kao drugo, ne primećujem da je iko zainteresovan. Gledao sam u Šefildu, ali su svi bili suviše zauzeti pričanjem. Otišao sam u Sabiši, ali je tamo svačija glava zavučena u zemlju. U Elizijum odoh takođe, ali tamo svi sede u lotos položaju i nikog ne možeš da razbudiš. Odnese me put u Kristijanopolis, ali tamo svi imaju neke druge planove. U Hiranjagarbu dođoh, ali mi tamo svi rekoše 'Za Tibet smo već dosta učinili'. Prođoh Mars, prođoh ga ceo, svaku stanicu i kupolu, i videh da je narod svuda prezauzet nečim drugim. Niko neće da bude devetnaesti Dalaj Lama. A Bardo postaje sve hladniji i hladniji.
<BR>&nbsp;&nbsp;&nbsp;&nbsp;&nbsp;Želimo ti dobru sreću, reče mali narod. Mi gledasmo još od kako je Džon ubijen, i ne nađosmo nikoga sa kim bi vredelo razgovarati, a još manje - u njemu živeti. Taj veliki narod iznutra je haos teški.
<BR>&nbsp;&nbsp;&nbsp;&nbsp;&nbsp;Ovakav odgovor obeshrabrio je Dalaj Lamu. Njega je već neki težak umor hvatao, i bilo mu je jasno da u Bardou neće još dugo ostati živ. Zato on reče: a da uđem u nekog od vas?
<BR>&nbsp;&nbsp;&nbsp;&nbsp;&nbsp;A, pa, može, sigurno, reče mali crveni narod. Bila bi nam čast. Ali to bi moralo da bude ulaženje u sve nas odjednom. Mi sve te takve stvari radimo zajedno.
<BR>&nbsp;&nbsp;&nbsp;&nbsp;&nbsp;Zašto ne, reče Dalaj Lama, i prenese svoje biće u jednu od tih živih crvenih trunčica, i nađe se odjednom u svima njima, širom celog Marsa. Mali crveni narod diže pogled ka ljudskim bićima koja su trupkala divovskim nogama iznad njih, prizor koji su ranije gledali otprilike kao nekakav rđav film na širokom platnu, i osetiše sada da su ispunjeni svom onom mudrošću i saosećajnošću koje je Dalaj Lama u svojih osamnaest prethodnih života nakupio. I rekoše mali crveni, a-uh, a-joj, ovaj veliki narod je stvarno smućen i izgubljen. Znali smo da je u njihovim glavama stanje loše, ali sad znamo da je katastrofalno loše. Sreća je njihova što nisu kadri jedni drugima da pročitaju misli, jer kad bi to mogli, začas bi jedni druge poubijali. Pa zato se i ubijaju - svako zna šta misli i zato podozreva da i oni ostali misle isto tako. Opako. Dakle, zaista je to žalosno.
<BR>&nbsp;&nbsp;&nbsp;&nbsp;&nbsp;Njima je potrebna vaša pomoć, reče Dalaj Lama iznutra, iz unutrašnjosti svih njih. Možda im vi tu pomoć možete dati.
<BR>&nbsp;&nbsp;&nbsp;&nbsp;&nbsp;Možda, reče mali crveni narod. Ne baš mnogo ubeđeno; uistinu, prilično sumnjičavo. Pokušavali su oni da pomognu ljudskom rodu još od dana kad je Džon Bun umro, čitave svoje gradove su uspostavljali nadomak ulaza u svako ljudsko uvo na planeti, i bez prestanka su pričali, uglavnom onako kako je Džon Bun umeo da priča, nastojali su navesti ljude da se prizovu pameti i da počnu postupati pristojno, ali, uzalud. Nikad nisu ni najmanji učinak postigli, osim što je mnogo ljudi odlazilo kod specijalista za uvo, grlo i nos - otorinolaringologa. Naime mnogi ljudi na Marsu mislili su da pate od jednog poremećaja koji se zove tinitus - zujanje u ušima. Niko nije shvatio da su to glasovi malog crvenog naroda. Pa kako da se Marsovci ne obeshrabre.
<BR>&nbsp;&nbsp;&nbsp;&nbsp;&nbsp;Međutim, sada je u malom crvenom narodu boravio saosećajni duh Dalaj Lame, prožimao ih iznutra, i zato odlučiše da pokušaju još jednom. Ali sad će možda biti potrebno nešto jače od šapata, reče im Dalaj Lama, i svi se složiše. Moraćemo na neki drugi način privući njihovu pažnju.
<BR>&nbsp;&nbsp;&nbsp;&nbsp;&nbsp;Jeste li pokušali sa telepatijom kod njih? - upita Dalaj Lama.
<BR>&nbsp;&nbsp;&nbsp;&nbsp;&nbsp;A, ne, rekoše oni. Ni slučajno. Užasavajuća mogućnost. Sve ono ružno u njima... Mogli bismo od toga naprosto uginuti, svi mi, za tren. Ili se barem razboleti grozno.
<BR>&nbsp;&nbsp;&nbsp;&nbsp;&nbsp;Možda i ne, reče Dalaj Lama. Ako blokirate svoj prijemni aparat, tako da ne čujete ni jednu jedinu njihovu misao, i ako samo emitujete snopove svojih misli ka njima, neće biti problema. Samo šaljite mnoštvo dobrih misli, neke, kao, savetodavne zrake. Saosećajnost, ljubav, sklonost saradnji, mudrost, čak i nešto zdrave pameti.
<BR>&nbsp;&nbsp;&nbsp;&nbsp;&nbsp;Pokušaćemo, rekoše malecki crveni. Ali moraćemo vikati svojim telepatskim glasom najjače što možemo, svi odjednom, jer taj narod naprosto ne sluša.
<BR>&nbsp;&nbsp;&nbsp;&nbsp;&nbsp;Pa ja se s tim problemom bakćem, evo, već devet vekova, reče Dalaj Lama. Naviknete se. Uostalom, vi malecki imate brojčanu premoć. Dakle, da navalimo.
<BR>&nbsp;&nbsp;&nbsp;&nbsp;&nbsp;I tako malecki crveni narod širom celog Marsa diže pogled i duboko udahnu.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
