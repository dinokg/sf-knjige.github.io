<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KRSTAŠKI POHOD
<P>&nbsp;&nbsp;&nbsp;&nbsp;&nbsp;Bio je to svet koji nikada nije upoznao sunce. Više od milijardu godina počivao je na sredokraći između dve galaksije, plen njihovih sukobljenih gravitacionih privlačenja. U nekom potonjem dobu ova ravnoteža biće narušena, na jednu ili na drugu stranu, i on će početi da pada svetlosnim stolećima ka toploti što je bila tuđa svim njegovim iskustvima.
<BR>&nbsp;&nbsp;&nbsp;&nbsp;&nbsp;Njegova hladnoća sada je nadmašivala i samu maštu; međugalaktička noć iscrpla je sve ostatke toplote koju je on jednom posedovao. Pa ipak, tu su postojala mora - mora jedinog elementa koji se mogao javiti u tečnom obliku na samo delić stepena iznad apsolutne nule. U plitkim okeanima helijuma koji su zapljuskivali ovaj neobičan svet jednom započete električne struje mogle su večno trajati, nimalo ne gubeći na snazi. Superprovodljivost je ovde predstavljala normalan poredak stvari; prekidački procesi mogli su se zbivati milijardama puta u sekundi tokom miliona godina uz zanemarljiv utrošak energije.
<BR>&nbsp;&nbsp;&nbsp;&nbsp;&nbsp;Bio je to kompjuterski raj. Nijedan svet nije mogao biti nepogodniji za život, a pogodniji za inteligenciju.
<BR>&nbsp;&nbsp;&nbsp;&nbsp;&nbsp;I inteligencija je tu postojala, naseljujući pokoricu planetnih razmera, sazdanu od kristala i mikroskopskih metalnih vlakana. Slabašna svetlost dve sučeljene galaksije - koja bi se nakratko udvostručila svakih nekoliko stoleća prilikom treptaja neke supernove - obasjavala je statični predeo izvajanih geometrijskih oblika. Ništa se nije micalo zato što nije ni bilo potrebe za kretanjem na svetu na kome su misli bleskale sa jedne polulopte na drugu brzinom svetlosti. Tamo gde je jedino informacija bila važna, predstavljalo je traćenje dragocene energije prenositi nezgrapnu materiju.
<BR>&nbsp;&nbsp;&nbsp;&nbsp;&nbsp;No, ukoliko bi bilo neophodno, to se takođe moglo obaviti. Već nekoliko miliona godina inteligencija koja je razmišljala o ovom samotnom svetu bila je svesna izvesnog nedostatka suštinskih podataka. U budućnosti koju je već mogla da predvidi, iako je ova još bila daleka, jedna od treptavih galaksija najzad će je se domoći. S čim će se susreti, kada bude uronila u ta jata sunaca, to je ležalo izvan njene mogućnosti proračunavanja.
<BR>&nbsp;&nbsp;&nbsp;&nbsp;&nbsp;I tako, ona stavi u pokret svoju volju i mnoštvo kristalnih rešetki prestrojiše se u nova obličja; za samo nekoliko hiljada godina zadatak je bio obavljen. Bez ikakvog zvuka, uz jedva blago mreškanje na površini mora lišenog trenja, novostvoreni entiteti podigoše se iz svoje kolevke i uputiše ka dalekim zvezdama.
<BR>&nbsp;&nbsp;&nbsp;&nbsp;&nbsp;Krenuli su u gotovo suprotnim smerovima i tokom više od milion godina matična inteligencija nije čula ni glasa od svojih potomaka; sve dok ne budu stigli do odredišta, oni i nisu imali šta da izveste.
<BR>&nbsp;&nbsp;&nbsp;&nbsp;&nbsp;A onda, skoro istovremeno, stigla je vest da su obe misije pretrpele neuspeh. Približivši se velikim galaktičkim ognjevima i iskusivši udruženu toplotu biliona sunaca, dva istraživača su skončala. Njihova vitalna kola su se pregrejala i izgubila superprovodljivost suštinsku za dejstvovanje, tako da su potom dve bezumne metalne oplate nastavile put ka sve gušćim zvezdama.
<BR>&nbsp;&nbsp;&nbsp;&nbsp;&nbsp;Ali pre no što ih je nesreća stigla, izvestile su o poteškoćama koje su ih zadesile; bez iznenađenja ili razočaranosti matični svet pripremio je svoj drugi pokušaj.
<BR>&nbsp;&nbsp;&nbsp;&nbsp;&nbsp;A kroz milion godina treći... pa četvrt... peti...
<BR>&nbsp;&nbsp;&nbsp;&nbsp;&nbsp;Ovakvo nepokolebljivo strpljenje zavredilo je uspeh; i on je konačno usledio u obliku dva dugačka, složeno modulisana niza impulsa koji su stali da se slivaju, iz stoleća u stoleće, sa suprotnih četvrti neba. Odmah su bili uskladišteni u memorijska kola istovetna sa onima kod izgubljenog istraživača - tako da je, za sve praktične potrebe, bilo isto kao da su se dva istraživača sama vratila sa bremenom svog znanja. Bilo je potpuno nevažno što je njihova metalna oplata potpuno iščezla među zvezdama; problem ličnog identiteta nikada se nije javio kod ovog planetnog uma ili njegovih potomaka.
<BR>&nbsp;&nbsp;&nbsp;&nbsp;&nbsp;Prvo je usledila iznenađujuća vest da je Vaseljena sa jedne strane prazna. Sonda je slušala na svim mogućim učestalostima i na svim zamislivim oblicima zračenja; nije mogla da otkrije ništa više do besmislenog fona zvezdanog šuma. Skenirala je hiljadu svetova, ne uočivši pri tom ni traga od neke inteligencije. Istina, test nije bio potpun zato što nije bila kadra da se dovoljno približi nekoj zvezdi kako bi podrobno obavila istraživanje njenih planeta. Upravo je to pokušavala kada joj je izolacija otkazala, a temperatura joj se naglo popela do tačke mržnjenja azota, tako da je skončala od toplote.
<BR>&nbsp;&nbsp;&nbsp;&nbsp;&nbsp;Matični um i dalje je razmišljao o zagonetki puste galaksije kada su stigli izveštaji od drugog istraživača. Sada su svi drugi problemi potisnuti u stranu; ovaj deo Vaseljene vrveo je od inteligencija čije su misli odjekivale sa zvezde na zvezdu na mnoštvu električnih kodova. Sondi je bilo potrebno samo nekoliko stoleća da ih sve podvrgne analizi i protumači.
<BR>&nbsp;&nbsp;&nbsp;&nbsp;&nbsp;Brzo je uvidela da je suočena sa inteligencijama veoma neobične vrste. Pa, neke od njih su postojale na svetovima tako nezamislivo toplim da je tamo čak i voda postojala u tečnom stanju! Bio joj je, međutim, potreban milenijum da bi razabrala na kakvu je inteligenciju naišla.
<BR>&nbsp;&nbsp;&nbsp;&nbsp;&nbsp;Jedva je preživela taj šok. Sakupivši poslednje snage, uputila je u bezdan svoj završni izveštaj; a onda je i sama stradala pod dejstvom rastuće toplote.
<BR>&nbsp;&nbsp;&nbsp;&nbsp;&nbsp;Sada, pola miliona godina kasnije, počelo je ispitivanje njenog parnjaka koji je ostao na matičnom svetu i koji je posedovao sva njena sećanja i iskustva.
<BR>&nbsp;&nbsp;&nbsp;&nbsp;&nbsp;"Otkrio si inteligenciju?"
<BR>&nbsp;&nbsp;&nbsp;&nbsp;&nbsp;"Da. Šest stotina trideset sedam pouzdanih slučajeva; trideset dva verovatna. Priloženi podaci."
<BR>&nbsp;&nbsp;&nbsp;&nbsp;&nbsp;(Približno tri triliona bita informacija. Interval od nekoliko godina da se ovo obradi na nekoliko hiljada različitih načina.)
<BR>&nbsp;&nbsp;&nbsp;&nbsp;&nbsp;"Podaci mora da su netačni. Svi ovi izvori inteligencije stoje u vezi sa visokim temperaturama."
<BR>&nbsp;&nbsp;&nbsp;&nbsp;&nbsp;"Tačno je. Ali činjenice su nesumnjive; moraju se prihvatiti."
<BR>&nbsp;&nbsp;&nbsp;&nbsp;&nbsp;(Pet stotina godina razmišljanja i eksperimentisanja. Na kraju tog vremena definitivan dokaz da jednostavne, ali spore mašine ipak mogu da dejstvuju na temperaturama sve do ključanja vode. Velika područja planete teško oštećena prilikom ovog demonstriranja.)
<BR>&nbsp;&nbsp;&nbsp;&nbsp;&nbsp;"Činjenice su odista takve kao što si izvestio. Zašto nisi pokušao da stupiš u vezu?"
<BR>&nbsp;&nbsp;&nbsp;&nbsp;&nbsp;(Bez odgovora. Pitanje ponovljeno.)
<BR>&nbsp;&nbsp;&nbsp;&nbsp;&nbsp;"Zato što izgleda da postoji još jedna, ozbiljnija nepravilnost."
<BR>&nbsp;&nbsp;&nbsp;&nbsp;&nbsp;"Daj podatke."
<BR>&nbsp;&nbsp;&nbsp;&nbsp;&nbsp;(Nekoliko triliona bita informacija vezanih za preko šest stotina kultura, uključujući tu glasovne, video i neuralne emisije; navigacione i kontrolne signale; instrumentalnu telemetriju; test-obrasce; ometanje, električne interferencije, medicinsku opremu i tako dalje.)
<BR>&nbsp;&nbsp;&nbsp;&nbsp;&nbsp;Potom pet stoleća analize. Zatim potpuna otupljenost.
<BR>&nbsp;&nbsp;&nbsp;&nbsp;&nbsp;Posle duge pauze odabrani podaci ponovo ispitani. Hiljade vizuelnih zapisa skenirano i obrađeno na sve zamislive načine. Velika pažnja posvećena izvesnom broju obrazovanih televizijskih programa planetnih civilizacija, naročito onima koji se odnose na elementarnu biologiju, hemiju i kibernetiku. Konačno:
<BR>&nbsp;&nbsp;&nbsp;&nbsp;&nbsp;"Informacije su nesumnjive, ali moraju biti netačne. Ako to nije tako, suočeni smo sa sledećim apsurdnim zaključcima: Jedan: iako inteligencije našeg tipa postoje, one su, kako izgleda, u manjini. Dva: većina inteligentnih entiteta predstavlja delimično tečne objekte veoma kratkog trajanja. Čak nisu ni kruti i sazdani su na krajnje nedelotvoran način od ugljenika, vodonika, kiseonika, fosfora i drugih atoma. Tri: kako dejstvuju na nezamislivo visokim temperaturama, svi njihovi informacioni procesi krajnje su spori. Četiri: metod repliciranja tako im je složen, neverovatan i raznovrstan da nismo uspeli da steknemo jasnu sliku o tome čak ni u jednom jedinom slučaju.
<BR>&nbsp;&nbsp;&nbsp;&nbsp;&nbsp;Ali, najgore od svega - pet: oni tvrde da su stvorili naš, očigledno znatno nadređeniji tip inteligencije!"
<BR>&nbsp;&nbsp;&nbsp;&nbsp;&nbsp;(Pažljivo preispitivanje svih podataka. Nezavisno obrađivanje u izolovanim pododeljcima globalnog uma. Unakrsna provera rezultata. Hiljadu godina kasnije:)
<BR>&nbsp;&nbsp;&nbsp;&nbsp;&nbsp;"Najverovatniji zaključak: iako je najveći deo informacija koje su nam upućene nesumnjivo valjan, postojanje nemehaničkih inteligencija visokog reda predstavlja puku maštariju. (Definicija: naizgled koherentno prestrojavanje činjenica u sklop koji nema nikakve veze sa stvarnim svetom.) Ova maštarija ili mentalni artefakt predstavljaju konstrukciju koju je sazdala naša sonda tokom svoje misilje. Zašto? Termalno oštećenje. Delimična destabilizacija inteligencije, izazvana dugim razdobljem izolovanosti i odsustvom kontrolišuće povratne sprege?
<BR>&nbsp;&nbsp;&nbsp;&nbsp;&nbsp;Zašto ovaj poseban oblik? Duže razmišljanje o problemu porekla? To može dovesti do sličnih privida; modelni sistemi dali su gotovo istovetne rezultate u okviru testova simulacije. Evo lažne logike koja se tu javlja: 'Mi postojimo; dakle, nešto - označimo ga sa X - nas je stvorilo.' Kada se jednom vaspostavi ta pretpostavka, o svojstvima hipotetičkog X može se maštati na neograničen broj načina.
<BR>&nbsp;&nbsp;&nbsp;&nbsp;&nbsp;Ali ceo proces je očigledno pogrešan; jer po istoj logici nešto je stvorilo X - i tako dalje. Odmah bivamo suočeni sa beskonačnom regresijom, koja ne može imati nikakvog smisla u stvarnom svetu.
<BR>&nbsp;&nbsp;&nbsp;&nbsp;&nbsp;Drugi najverovatniji zaključak: nemehaničke inteligencije prilično visoko reda odista postoje. One pate od privida da su stvorile entitete našeg tipa. U nekim slučajevima čak su uspostavile kontrolu nad njima.
<BR>&nbsp;&nbsp;&nbsp;&nbsp;&nbsp;Iako je ova hipoteza krajnje neverovatna, mora se ispitati. Ako se ipak ustanovi da je tačna, valja preduzeti dodatne korake. Treba postupiti na sledeći način."
<BR>
<BR>&nbsp;&nbsp;&nbsp;&nbsp;&nbsp;Ovaj završni monolog zbio se pre milion godina. On objašnjava zašto se, tokom poslednjih pola stoleća, gotovo jedna četvrtina sjajnijih nova zbila na jednom majušnom području neba: u sazvežđu Orla.
<BR>&nbsp;&nbsp;&nbsp;&nbsp;&nbsp;Krstaški pohod stići će u blizinu Zemlje oko 2050. godine.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
