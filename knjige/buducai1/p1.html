<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>TOK ŽIVOTA
<P>&nbsp;&nbsp;&nbsp;&nbsp;&nbsp;Predsedavajući snažno zalupa o sto, zahtevajući tišinu. Povici i žamor postepeno se utišaše, dok je nekoliko samoimenovanih čuvara reda ubeđivalo nekolicinu usijanih glava da sednu. Čovek za govornicom pored predsedavajućeg kao da nije primećivao sav taj metež. Njegovo blago, pomalo nestašno lice, bilo je bezizražajno. Predsedavajući se okrenu ka govorniku i oslovi ga, glasom kojim je jedva suzdržavao bes i netrpeljivost.
<BR>&nbsp;&nbsp;&nbsp;&nbsp;&nbsp;"Doktore Pinero" - ovo 'doktore' bilo je jedva naglašeno - "moram vam se izviniti zbog ovih neprimerenih izgreda tokom vašeg izlaganja. Iznenađen sam da su moje kolege do te mere zanemarile dostojanstvo naučnika i prekinule govornika, bez obzira..." On za trenutak zastade i iskrivi usta. "Bez obzira kolika provokacija bila."
<BR>&nbsp;&nbsp;&nbsp;&nbsp;&nbsp;Pinero mu se nasmeši okrenuvši se prema njemu, osmehom koji je na neki način predstavljao otvorenu uvredu. Predsedavajući, vidno se obuzdavajući, nastavi:
<BR>&nbsp;&nbsp;&nbsp;&nbsp;&nbsp;"Iskreno bih voleo da se program okonča pristojno i u miru. Želim da završite svoje izlaganje. Ipak, moram vas zamoliti da ne zamarate naše umove stvarima za koje svaki obrazovani čovek zna da su neistinite. Ograničite se na svoje otkriće - ako ga imate."
<BR>&nbsp;&nbsp;&nbsp;&nbsp;&nbsp;Pinero raširi svoje punačke, bele ruke, sa dlanovima okrenutim na dole. "Kako vam mogu predstaviti jednu novu ideju ako vam prethodno ne razbijem zablude?"
<BR>&nbsp;&nbsp;&nbsp;&nbsp;&nbsp;Publika se uzmeškolji i ponovo poče žagoriti. Neko iz zadnjeg dela sale povika: "Izbacite šarlatana! Dosta je bilo!" Predsedavajući opet zalupa čekićem.
<BR>&nbsp;&nbsp;&nbsp;&nbsp;&nbsp;"Gospodo! Molim vas!" Zatim se okrenu Pinerou. "Moram li vas podsetiti da niste pripadnik ove ustanove, i da vas nismo pozvali?"
<BR>&nbsp;&nbsp;&nbsp;&nbsp;&nbsp;Pineroove obrve se izviše. "Zaista? Ipak, kao da se prisećam pozivnice sa zaglavljem Akademije?"
<BR>&nbsp;&nbsp;&nbsp;&nbsp;&nbsp;Predsedavajući se ugrize za donju usnu pre nego što odgovori. "Da. Lično sam napisao tu pozivnicu. Ali, bilo je to na zahtev jednog od saradnika - učtivog, razboritog gospodina, ali ne i naučnika, ne člana Akademije."
<BR>&nbsp;&nbsp;&nbsp;&nbsp;&nbsp;Pinero se nasmeši svojim razdražujućim osmehom. "Tako, znači? Trebalo je da pogodim. Stari Bidvel, zar ne, iz Ujedinjenih osiguravajućih društava? I želeo je da me njegove plaćene ajkule rastrgnu kao prevaranta? Jer, ako budem u stanju da nekom čoveku obelodanim datum njegove smrti, niko više neće biti spreman da kupuje te slatke, osiguravajuće polise? Ipak, kako ćete me proglasiti prevarantom, ako me najpre ne saslušate? Čak i ako ste slučajno dovoljno pametni da me razumete? Bah! Poslao je šakale da rastrgnu lava." On im namerno okrenu leđa. Žagor gomile naraste i poprimi preteći ton. Predsedavajući uzalud povika, zahtevajući red. Čovek u prvom redu ustade.
<BR>&nbsp;&nbsp;&nbsp;&nbsp;&nbsp;"Gospodine predsedavajući!"
<BR>&nbsp;&nbsp;&nbsp;&nbsp;&nbsp;Predsedavajući uluči priliku i povika: "Gospodo! Doktor Van RajnSmit ima reč." Žagor prestade.
<BR>&nbsp;&nbsp;&nbsp;&nbsp;&nbsp;Doktor pročisti grlo, zagladi svoju prelepu belu kosu i zavuče jednu ruku u džep svojih savršeno skrojenih pantalona. Ponašao se kao u ženskom klubu.
<BR>&nbsp;&nbsp;&nbsp;&nbsp;&nbsp;"Gospodine predsedavajući, članovi Akademije nauka, ispoljimo malo trpeljivosti. Čak i ubica ima prava na reč pre nego što mu se izrekne presuda. Možemo li makar to učiniti? Čak i ako smo možda posve sigurni u presudu? Ja odajem dr Pinerou puno poštovanje, koje ovo uzvišeno telo duguje jednom kolegi koji nije iz njegovih redova, iako nam..." On se malo okrenu prema Pinerou. "Iako nam možda nije poznat univerzitet koji mu je dodelio zvanje. Ako je ono što ima da nam kaže laž, ne može nas povrediti. Ako je istina, trebalo bi je čuti." Njegov baršunasti, učtivi glas nastavi, blago i umirujuće. "Ako nam se maniri cenjenog doktora ne čine baš po meri, moramo imati na umu da doktor možda potiče iz mesta ili sloja ljudi neopterećenih takvim tričarijama. Naš dobar prijatelj i dobročinitelj nas je zamolio da saslušamo ovu osobu i pažljivo procenimo vrednost njegovih tvrdnji. Uradimo to sa dostojanstvom i uljudnošću."
<BR>&nbsp;&nbsp;&nbsp;&nbsp;&nbsp;On sede propraćen gromkim aplauzom i svestan da je učvrstio svoj položaj intelektualnog vođe. Sutra će novine opet spomenuti zdravo rasuđivanje i ubedljivu ličnost 'najzgodnijeg akademika Amerike'. Ko zna? Možda će i stari Bidvel dati onaj prilog za bazen.
<BR>&nbsp;&nbsp;&nbsp;&nbsp;&nbsp;Kada je aplauz uminuo, predsedavajući se okrene ka uzročniku nemira, koji je, blaženog izraza lica, sedeo ruku prekrštenih preko svog trbuščića.
<BR>&nbsp;&nbsp;&nbsp;&nbsp;&nbsp;"Hoćete li nastaviti, dr Pinero?"
<BR>&nbsp;&nbsp;&nbsp;&nbsp;&nbsp;"A zbog čega bih nastavljao?"
<BR>&nbsp;&nbsp;&nbsp;&nbsp;&nbsp;Predsedavajući sleže ramenima. "Zbog toga ste i došli."
<BR>&nbsp;&nbsp;&nbsp;&nbsp;&nbsp;Pinero ustade. "Istina. Savršena istina. Ipak, da li je to baš bilo mudro sa moje strane? Ima li ovde ikoga sa otvorenim umom, ko može pogledati činjenicama u oči a da ne pocrveni? Mislim da nema. Čak me je i taj lepi gospodin koji vas je zamolio da me saslušate već prosudio i osudio. On traži red, ne istinu. Ipak, recimo da istina pobija red, da li bi je on prihvatio? Da li biste vi to uraditi? Mislim da ne biste. S druge strane, ako ne nastavim, vi ćete automatski pobediti. Mali čovek sa ulice misliće da ste vi, mali ljudi, mene, Pineroa, razobličili kao varalicu, prevaranta. To, međutim, ne odgovara mojim planovima. Zato ću govoriti.
<BR>&nbsp;&nbsp;&nbsp;&nbsp;&nbsp;Da ponovim u čemu se moje otkriće sastoji. Jednostavnim rečima, otkrio sam tehniku pomoću koje se može utvrditi koliko će neki čovek živeti. Mogu vam unapred dati listu Anđela Smrti. Mogu vam reći kada će Crna Kamila kleknuti ispred vaših vrata. Za pet minuta, uz pomoć svog aparata mogu vam reći koliko je zrna peska ostalo u vašim peščanicima." On zastade i prekrsti ruke na grudima. Za trenutak je vladala tišina, a onda se publika ponovo uskomeša. Konačno, predsedavajući se umeša.
<BR>&nbsp;&nbsp;&nbsp;&nbsp;&nbsp;"Jeste li završili, dr Pinero?"
<BR>&nbsp;&nbsp;&nbsp;&nbsp;&nbsp;"Šta bi još moglo da se kaže?"
<BR>&nbsp;&nbsp;&nbsp;&nbsp;&nbsp;"Niste nam objasnili kako vaš pronalazak radi."
<BR>&nbsp;&nbsp;&nbsp;&nbsp;&nbsp;Pinero izvi obrve. "Predlažete li mi to da predam plodove svog rada deci da se poigraju njime? Radi se o opasnoj stvari, prijatelju moj. Čuvam je za čoveka koji je razume - za sebe." On se pri tom lupnu po grudima.
<BR>&nbsp;&nbsp;&nbsp;&nbsp;&nbsp;"Kako možemo znati da li imate nešto da podupre vaše neverovatne tvrdnje?"
<BR>&nbsp;&nbsp;&nbsp;&nbsp;&nbsp;"Vrlo jednostavno. Pošaljite delegaciju da me posmatra dok eksperimentišem. Ako radi, u redu. Priznaćete to i objaviti svetu. Ako ne radi, ja sam raskrinkan i izviniću se. Ja, Pinero, izviniću se."
<BR>&nbsp;&nbsp;&nbsp;&nbsp;&nbsp;Mršavi, pogrbljeni čovek iz pozadine ustade. Predsedavajući mu dade reč i on poče:
<BR>&nbsp;&nbsp;&nbsp;&nbsp;&nbsp;"Gospodine predsedavajući, kako cenjeni doktor može tako nešto predložiti? Zar očekuje da sačekamo dvadeset ili trideset godina, da neko od nas umre i dokaže njegove tvrdnje?"
<BR>&nbsp;&nbsp;&nbsp;&nbsp;&nbsp;Pinero, ni ne zatraživši reč, odmah odgovori:
<BR>&nbsp;&nbsp;&nbsp;&nbsp;&nbsp;"Fuj! Kakve gluposti! Zar ni toliko pojma nemate o statistici, da ne znate da u bilo kojoj većoj grupi ljudi postoji najmanje jedan koji će umreti u bliskoj budućnosti? Da vam nešto predložim: dajte mi da testiram svakog od vas i reći ću vam ime čoveka koji će umreti u roku od dve nedelje; da, i dan i čas njegove smrti." On se gnevno osvrnu po prostoriji. "Da li prihvatate?"
<BR>&nbsp;&nbsp;&nbsp;&nbsp;&nbsp;Još jedan čovek ustade, gojazan tip koji je govorio odmerenim tonom. "Ja se prvi ne smem složiti sa takvim eksperimentom. Kao lekar, sa tugom sam mogao uočiti znake ozbiljnih srčanih problema kod mnogih naših starijih kolega. Ako dr Pinero poznaje te simptome, kao što mislim da je slučaj, i ako za svoju žrtvu odabere jednu takvu osobu, ova će verovatno umreti na vreme, bilo da taj govornikov budilnik radi ili ne."
<BR>&nbsp;&nbsp;&nbsp;&nbsp;&nbsp;I naredni govornik ga podrža. "Dr Šepard je u pravu. Zbog čega bismo traćili vreme na vudu vradžbine? Po mom mišljenju, osoba koja sebe naziva doktor Pinero želi da ovu ustanovu iskoristi da bi pridala važnost svojim tvrdnjama. Ako budemo učestvovali u ovoj farsi, postupićemo upravo onako kako je on isplanirao. Ne znam tačno kakve su njegove namere; ali, mogu se kladiti da je smislio način da nas iskoristi za svoje planove. Predlažem, gospodine predsedavajući, da nastavimo sa redovnim poslovima."
<BR>&nbsp;&nbsp;&nbsp;&nbsp;&nbsp;Ovaj predlog bi propraćen odobravanjima, ali Pinero ipak ne sede. Uz povike "Mir! Mir!" on im odmahnu svojom neurednom glavom i dobaci:
<BR>&nbsp;&nbsp;&nbsp;&nbsp;&nbsp;"Varvari! Imbecili! Glupave mrcine! Vaš soj sprečavao je velika otkrića od kada znamo za sebe. Takva slepa rulja bi i Galileja naterala da se prevrće u grobu. Ona debela budala tamo naziva sebe lekarom. Vrač bi bio bolji izraz! Onaj mali ćelavi kepec... Vi, tamo! Vi sebe nazivate filosofom i brbljate o životu i vremenu, smeštajući se u svoje sićušne okvire. A šta zapravo znate o svemu tome? Kako možete nešto naučiti, kada nećete ni da proverite nešto, kada vam se za to pruža prilika? Bah!" On pljunu na pod. "Nazivate ovo Akademijom nauka. Ja je, međutim, nazivam skupom pogrebnika, zainteresovanih samo za balsamovanje ideja svojih genijalnih prethodnika."
<BR>&nbsp;&nbsp;&nbsp;&nbsp;&nbsp;On zastade da uzme vazduh i dva člana predsedavajućeg komiteta ga zgrabiše sa obe strane i izbaciše iz sale. Nekolicina reportera žurno ustade i pođe za njim. Predsedavajući uluči priliku i proglasi sastanak završenim.
<BR>&nbsp;&nbsp;&nbsp;&nbsp;&nbsp;Novinari sustigoše Pineroa dok je izlazio iz zgrade. Hodao je lakim, opuštenim korakom i zviždukao neku pesmicu. Nije bilo ni traga ratobornosti koju beše pokazao pre samo nekoliko trenutaka. Novinari ga okružiše. "Šta kažete na intervju, doco?" "Šta mislite o modernom obrazovanju?" "Baš ste im pokazali! Šta mislite o zagrobnom životu?" "Skinite taj šešir, doco... 'tičica!"
<BR>&nbsp;&nbsp;&nbsp;&nbsp;&nbsp;On im se nasmeši. "Jedan po jedan, momci, i ne tako brzo. I sam sam bio novinar. Šta velite, da dođete kod mene i da tamo o svemu popričamo?"
<BR>&nbsp;&nbsp;&nbsp;&nbsp;&nbsp;Nekoliko minuta kasnije svi su pokušavali da se smeste u Pineroovoj neurednoj dnevno-spavaćoj sobi, paleći svoje cigare. Pinero zadovoljno pogleda oko sebe. "Šta ćete, momci? Skoč ili burbon?" Pošto to obaviše, pređoše na posao. "A sada, momci, šta vam treba?"
<BR>&nbsp;&nbsp;&nbsp;&nbsp;&nbsp;"Otvorite karte, doktore. Imate li nešto ili nemate?"
<BR>&nbsp;&nbsp;&nbsp;&nbsp;&nbsp;"Budite sigurni da imam, mladi moj prijatelju."
<BR>&nbsp;&nbsp;&nbsp;&nbsp;&nbsp;"Onda nam recite kako ta vaša sprava radi. Onaj fazon koji ste prodali profama neće vas daleko odvesti."
<BR>&nbsp;&nbsp;&nbsp;&nbsp;&nbsp;"Molim vas, prijatelju. To je moj izum. Očekujem da pomoću njega zaradim novac. Da li biste vi bili za to da ga dam prvoj osobi koja ga zatraži?"
<BR>&nbsp;&nbsp;&nbsp;&nbsp;&nbsp;"Vidite, doktore, morate nam dati nešto ako očekujete da se pojavite u jutarnjim novinama. Šta koristite? Kristalnu kuglu?"
<BR>&nbsp;&nbsp;&nbsp;&nbsp;&nbsp;"Ne, ne baš. Da li biste želeli da vidite moj aparat?"
<BR>&nbsp;&nbsp;&nbsp;&nbsp;&nbsp;"Svakako. To je već nešto."
<BR>&nbsp;&nbsp;&nbsp;&nbsp;&nbsp;On ih odvede u susednu sobu i pokaza rukom. "Evo ga, momci." Gomila opreme koja im se ukazala pomalo je podsećala na rendgensku mašinu. Izuzev očigledne činjenice da radi na struju i da neki brojčanici rade sa poznatim jedinicama, letimičan pregled ništa nije govorio o njenoj funkciji.
<BR>&nbsp;&nbsp;&nbsp;&nbsp;&nbsp;"Kakav joj je princip, doktore?"
<BR>&nbsp;&nbsp;&nbsp;&nbsp;&nbsp;Pinero napući usne i razmisli. "Bez sumnje ste upoznati sa stanovištem da je život, u suštini, električne naravi? E pa, to stanovište ne vredi ni pet para, ali će vam, nadam se, pomoći da shvatite čitavu zamisao. Takođe, govore vam da je vreme četvrta dimenzija. Možda u to verujete, možda ne. To je već toliko puta rečeno, da gubi svako značenje. Jednostavni kliše koji ta puvala koriste da bi impresionirala budale. Ali, sada probajte da to zamislite i osetite."
<BR>&nbsp;&nbsp;&nbsp;&nbsp;&nbsp;On priđe jednom od reportera. "Uzmimo, recimo, vas kao primer. Vaše ime je Rodžers, zar ne? Vrlo dobro, Rodžerse, vi ste prostorno-vremenski događaj koji se proteže na četiri načina. Visoki ste oko metar osamdeset, široki otprilike pedesetak santimetara i debeli dvadeset pet. U vremenu iza vas, taj se prostorno-vremenski događaj prostire negde do, možda, 1916. godine, i mi ovde vidimo njegovo ukrštanje pod pravim uglom u odnosu na vremensku osu. Na tom kraju je beba koja miriše na mleko i koja balavi svoj doručak na portiklu. Na drugom kraju, možda, nalazi se starac negde u 1980-tim. Zamislite sada taj prostorno-vremenski događaj koji nazivamo Rodžers kao dugačkog ružičastog crva koji se proteže kroz godine, pri čemu mu je jedan kraj u materici a drugi u grobu. Ovde, u ovom trenutku, on prolazi pored nas i to ukrštanje mi vidimo kao jedno čvrsto fizičko telo. Ali, to je iluzija. Ovaj ljubičasti crv se fizički nastavlja kroz godine. U stvari, čitava rasa se može predstaviti na ovaj način, jer se ovi ljubičasti crvi granaju od drugih crva. Rasa je kao loza koja se prepliće i pušta pupoljke. Uzimajući u obzir samo ukrštanje jedne loze, lako možemo pasti u zabludu da su u pitanju individue."
<BR>&nbsp;&nbsp;&nbsp;&nbsp;&nbsp;On zastade i zagleda im se u lica. Jedan od njih, mrgodni, iskusni tip reče:
<BR>&nbsp;&nbsp;&nbsp;&nbsp;&nbsp;"Sve je to, Pinero, veoma lepo - ako je istinito - ali, kuda vas to vodi?"
<BR>&nbsp;&nbsp;&nbsp;&nbsp;&nbsp;Pinero mu se nasmeši vedrim smeškom. "Strpljenja, prijatelju. Zamolio sam vas da zamislite život kao pojavu električne naravi. Sada našeg crva zamislite kao provodnika struje. Možda ste čuli da elektroinženjeri mogu, određenim merenjima, da odrede gde se prekinuo prekookeanski kabl, a da pri tom ni ne mrdnu sa obale. Ja to isto radim sa našim ljubičastim crvima. Primenjujući svoje instrumente na ukrštanje u ovoj sobi, mogu predvideti kada će doći do prekida - to jest, kada će nastupiti smrt. Ili, ukoliko želite, mogu obrnuti priključke i reći vam datum vašeg rođenja. Ali, to nije interesantno, budući da ga već znate."
<BR>&nbsp;&nbsp;&nbsp;&nbsp;&nbsp;Mrgodni izvi gornju usnu. "Uhvatio sam vas, doco. Ako je to što ste rekli o rasi nalik na soj ljubičastih crva tačno, onda ne možete određivati rođendane zato što je veza sa rasom neprekinuta od trenutka rođenja. Vaš provodnik trebalo bi da seže kroz majku, sve do čovekovog najudaljenijeg pretka."
<BR>&nbsp;&nbsp;&nbsp;&nbsp;&nbsp;Pinero se ozari. "Tačno i pametno, prijatelju. Ipak, previše ste se oslonili na analogiju. Ovde se ne radi na precizan način, na koji se meri dužina električnog provodnika. Na neki način, to vam je više kao merenje dužine nekog dugačkog hodnika, odbijanjem eha na njegovom drugom kraju. Kod trenutka rođenja, u hodniku se javlja jedan zavijutak, i, pravilnim podešavanjem, ja mogu da izračunam eho upravo od tog zavijutka. Postoji samo jedan slučaj kod kojeg ne mogu pravilno čitati: kada žena nosi dete, ne mogu razlučiti njenu životnu liniju od linije fetusa."
<BR>&nbsp;&nbsp;&nbsp;&nbsp;&nbsp;"Dokažite to."
<BR>&nbsp;&nbsp;&nbsp;&nbsp;&nbsp;"Svakako, prijatelju. Hoćete li da učestvujete?"
<BR>&nbsp;&nbsp;&nbsp;&nbsp;&nbsp;Jedan od prisutnih novinara umeša se. "Prihvatio je tvoju igru, Luk. Učestvuj ili umukni."
<BR>&nbsp;&nbsp;&nbsp;&nbsp;&nbsp;"Važi. Šta treba da uradim?"
<BR>&nbsp;&nbsp;&nbsp;&nbsp;&nbsp;"Najpre napišite datum svog rođenja na listu papira i predajte ga nekom od svojih kolega."
<BR>&nbsp;&nbsp;&nbsp;&nbsp;&nbsp;Luk ga posluša. "Šta sada?"
<BR>&nbsp;&nbsp;&nbsp;&nbsp;&nbsp;"Skinite odeću sa sebe i stanite na ovu vagu. Tako... A sada mi recite, da li ste ikada bili znatno mršaviji ili deblji nego sada. Niste? Koliko ste bili teški pri rođenju? Pet kilograma? Lepa debela beba. Više ne ispadaju tako velike."
<BR>&nbsp;&nbsp;&nbsp;&nbsp;&nbsp;"Čemu sve ove gluposti?"
<BR>&nbsp;&nbsp;&nbsp;&nbsp;&nbsp;"Pokušavam, dragi moj Luče, da izračunam približan presek našeg dugačkog ljubičastog provodnika. A sada, sedite ovde. Stavite ovu elektrodu u usta. Ne, neće vas povrediti; napon je dosta nizak, manji od jednog mikrovolta; moram imati dobru vezu." Doktor ga ostavi i otide iza aparata, gde spusti neki zaklon ispred glave, pre nego što poče doticati kontrole. Neki od vidljivih brojčanika oživeše i tiho zujanje dopre iz mašine. Posle nekog vremena zujanje prestade i doktor iskoči iz svog skrovišta.
<BR>&nbsp;&nbsp;&nbsp;&nbsp;&nbsp;"Dobio sam jedan datum u februaru, 1912. Kod koga je papir sa datumom?"
<BR>&nbsp;&nbsp;&nbsp;&nbsp;&nbsp;Papir bi izvučen i razmotan. Na njemu je pisalo: 22. februar 1912.
<BR>&nbsp;&nbsp;&nbsp;&nbsp;&nbsp;Tišina koja je usledila bi prekinuta glasom sa ruba male družine. "Doktore, mogu li dobiti još jedno piće?"
<BR>&nbsp;&nbsp;&nbsp;&nbsp;&nbsp;Napetost popusti, i njih nekoliko progovori odjednom. "Pokušajte na meni, doktore." "Mene prvo, doktore, siroče sam i zaista bih želeo da znam." "Šta kažete, doktore. Dajte, molimo vas."
<BR>&nbsp;&nbsp;&nbsp;&nbsp;&nbsp;Pinero se složi, smešeći se, i stade uskakati i iskakati iz svoje jazbine, poput jazavca. Kada su svi dobili iste komadiće papira, kao dokaze doktorovog umeća, Luk prekide dugu tišinu:
<BR>&nbsp;&nbsp;&nbsp;&nbsp;&nbsp;"A da nam pokažete kako predviđate smrt, Pinero?"
<BR>&nbsp;&nbsp;&nbsp;&nbsp;&nbsp;"Ako želite. Ko želi da proba?"
<BR>&nbsp;&nbsp;&nbsp;&nbsp;&nbsp;Niko ne odgovori. Njih nekolicina gurnu Luka napred. "Hajde, pametnjakoviću. Ti si to tražio." On dopusti da ga gurnu u stolicu. Pinero pomeri nekoliko prekidača i ode iza aparata. Kada je zujanje uminulo, on izađe, trljajući ruke.
<BR>&nbsp;&nbsp;&nbsp;&nbsp;&nbsp;"Pa, to bi bilo sve, momci. Imate li dosta za priču?"
<BR>&nbsp;&nbsp;&nbsp;&nbsp;&nbsp;"Hej, a šta je sa predviđanjem? Kada će Luk dobiti svoje?"
<BR>&nbsp;&nbsp;&nbsp;&nbsp;&nbsp;Luk stade ispred njega. "Da, šta je sa tim? Kakav je vaš odgovor?"
<BR>&nbsp;&nbsp;&nbsp;&nbsp;&nbsp;Pinero je delovao snuždeno. "Gospodo, iznenađujete me. Tu informaciju dajem samo uz naknadu. Pored toga, radi se o profesionalnoj tajni. Nikome takvo obaveštenje ne dajem, osim klijentu koji me je unajmio."
<BR>&nbsp;&nbsp;&nbsp;&nbsp;&nbsp;"Ne smeta mi. Recite im."
<BR>&nbsp;&nbsp;&nbsp;&nbsp;&nbsp;"Vrlo mi je žao. Moram vas odbiti. Složio sam se samo da vam pokažem kako radi, ne i da vam dam rezultate."
<BR>&nbsp;&nbsp;&nbsp;&nbsp;&nbsp;Luk zgnječi opušak cigarete o pod. "Prevara, momci. Verovatno se obavestio o datumima rođenja svih novinara u gradu, samo da bi nam mogao ovo prikazati. Neće vam proći, Pinero."
<BR>&nbsp;&nbsp;&nbsp;&nbsp;&nbsp;Pinero ga sažaljivo pogleda. "Jeste li oženjeni, prijatelju?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Imate li nekoga ko zavisi od vas? Neke bliske rođake?"
<BR>&nbsp;&nbsp;&nbsp;&nbsp;&nbsp;"Nemam. Zašto, hoćete li da me usvojite?"
<BR>&nbsp;&nbsp;&nbsp;&nbsp;&nbsp;Pinero tužno odmahnu glavom. "Izuzetno mi je žao, dragi Luče. Umrećete pre sutrašnjeg dana."
<BR>
<BR>&nbsp;&nbsp;&nbsp;&nbsp;&nbsp;NAUČNI SASTANAK ZAVRŠIO SE GUŽVOM
<BR>&nbsp;&nbsp;&nbsp;&nbsp;&nbsp;PROFESORI BUDALE - PORUČUJE PROROK
<BR>&nbsp;&nbsp;&nbsp;&nbsp;&nbsp;SMRT PO ČASOVNIKU
<BR>&nbsp;&nbsp;&nbsp;&nbsp;&nbsp;NOVINAR UMRO OD DOKTOROVE DROGE
<BR>&nbsp;&nbsp;&nbsp;&nbsp;&nbsp;'PREVARANT' TRAŽI GLAVE NAUČNIKA
<BR>
<BR>&nbsp;&nbsp;&nbsp;&nbsp;&nbsp;"...u roku od dvadeset minuta od Pineroovog čudnog predskazanja, na Timonsa je pao reklamni pano dok je išao Brodvejem prema sedištu 'Daily Heralda', u kome je radio."
<BR>&nbsp;&nbsp;&nbsp;&nbsp;&nbsp;"Doktor Pinero odbio je da komentariše ovaj slučaj, ali je potvrdio priču da je predvideo Timonsovu smrt pomoću svog takozvanog kronovitametra. Šef policije, Roj..."
<BR>
<BR>&nbsp;&nbsp;&nbsp;&nbsp;&nbsp;Da li vas brine BUDUĆNOST???????
<BR>&nbsp;&nbsp;&nbsp;&nbsp;&nbsp;Ne bacajte novac na predskazivače sudbine
<BR>&nbsp;&nbsp;&nbsp;&nbsp;&nbsp;pozovite dr Huga Pineroa, biosavetnika,
<BR>&nbsp;&nbsp;&nbsp;&nbsp;&nbsp;da vam pomogne da isplanirate budućnost koristeći se
<BR>&nbsp;&nbsp;&nbsp;&nbsp;&nbsp;nepogrešivim naučnim metodima.
<BR>&nbsp;&nbsp;&nbsp;&nbsp;&nbsp;Nema hokus-pokusa
<BR>&nbsp;&nbsp;&nbsp;&nbsp;&nbsp;Nema poruka sa one strane groba
<BR>&nbsp;&nbsp;&nbsp;&nbsp;&nbsp;10.000 $ ako se naša predviđanja ne ostvare
<BR>&nbsp;&nbsp;&nbsp;&nbsp;&nbsp;Formular šaljemo na zahtev
<BR>&nbsp;&nbsp;&nbsp;&nbsp;&nbsp;SANDS of TIME, Inc.
<BR>&nbsp;&nbsp;&nbsp;&nbsp;&nbsp;Majestic Bldg, Apartman 700
<BR>&nbsp;&nbsp;&nbsp;&nbsp;&nbsp;(oglas)
<BR>
<BR>&nbsp;&nbsp;&nbsp;&nbsp;&nbsp;Pravno obaveštenje
<BR>&nbsp;&nbsp;&nbsp;&nbsp;&nbsp;Onome na koga se ovo odnosi, pozdravi! Ja, Džon Kebot Vintrop III, iz advokatske firme Vintrop, Vintrop, Ditmars i Vintrop, potvrđujem da mi je Hugo Pinero iz ovog grada predao deset hiljada dolara u važećoj valuti Sjedinjenih Država, i uputio me da ih stavim na čuvanje u banku po vlastitom izboru, sa sledećim uputstvom:
<BR>&nbsp;&nbsp;&nbsp;&nbsp;&nbsp;Čitav ovaj iznos biće plaćen prvom klijentu Huga Pineroa i/ili kompanije Sands od Time, koji bude živeo makar samo jedan procenat duže od roka koji mu predvidi dr Hugo Pinero, ili njegovim naslednicima prvog koji ne doživi taj trenutak, šta god da se najpre dogodi.
<BR>&nbsp;&nbsp;&nbsp;&nbsp;&nbsp;Dalje potvrđujem da sam ovu obveznicu, zajedno sa gorenavedenim uputstvima, stavio u Prvu nacionalnu banku ovog grada.
<BR>
<BR>&nbsp;&nbsp;&nbsp;&nbsp;&nbsp;Potpisano i overeno pečatom,
<BR>&nbsp;&nbsp;&nbsp;&nbsp;&nbsp;Džon Kebot Vintrop III
<BR>
<BR>&nbsp;&nbsp;&nbsp;&nbsp;&nbsp;Potpisano i pečatirano preda mnom
<BR>&nbsp;&nbsp;&nbsp;&nbsp;&nbsp;dana 2. aprila 1951.
<BR>&nbsp;&nbsp;&nbsp;&nbsp;&nbsp;Albert M. Svanson
<BR>&nbsp;&nbsp;&nbsp;&nbsp;&nbsp;Javni beležnik za ovaj okrug i državu
<BR>&nbsp;&nbsp;&nbsp;&nbsp;&nbsp;Moj mandat ističe 17. juna 1951.
<BR>
<BR>&nbsp;&nbsp;&nbsp;&nbsp;&nbsp;"Dobro veče dame i gospodo koji slušate radio... Dajemo pregled štampe... Novosti! Hugo Pinero, čudotvorac koji se stvorio niotkuda, obavio je svoje hiljadito predviđanje smrti bez, u međuvremenu, ijednog pokušaja da se dobije nagrada koju je obećao onome ko ga uhvati u grešci. Sa trinaest već mrtvih klijenata, matematički je gotovo sigurno da taj čovek raspolaže privatnom telefonskom linijom sa kancelarijom One Matore sa Kosom. To je možda jedina vest koje ne želim da saznam pre nego što se dogodi... Vaš izveštač sa druge obale neće biti klijent proroka Pineroa..."
<BR>
<BR>&nbsp;&nbsp;&nbsp;&nbsp;&nbsp;Sudijin meki bariton preseče plesnivi vazduh sudnice. "Molim vas, gospodine Vims, vratimo se na stvar. Sud vam je prihvatio molbu za privremeno obustavljanje naloga, a sada tražite da se odluka o tome preinači u trajnu. S druge strane, gospodin Pinero tvrdi da niste izneli nikakav razlog za to i traži da se sudska zabrana poništi, i da naložim vašem klijentu da obustavi pokušaje mešanja u ono što Pinero naziva običnim legalnim poslom. Budući da se ne obraćate poroti, molim vas da zanemarite retoriku i objasnite mi običnim jezikom zbog čega da ne prihvatim njegov zahtev."
<BR>&nbsp;&nbsp;&nbsp;&nbsp;&nbsp;Gospodin Vims nervozno zgrči bradu, što mu izvuče opušteni podvaljak ispod visokog, krutog okovratnika i poče: "Poštovani sude, zastupam javnost..."
<BR>&nbsp;&nbsp;&nbsp;&nbsp;&nbsp;"Samo trenutak. Mislio sam da se ovde pojavljujete kao zastupnik Ujedinjenih osiguravajućih društava."
<BR>&nbsp;&nbsp;&nbsp;&nbsp;&nbsp;"Tačno, poštovani sudijo. U širem smislu, predstavljam još i neke veće osiguravajuće, povereničke i finansijske ustanove; njihove deoničare i nosioce polisa, koji predstavljaju većinu građanstva. Uz to, osećamo i da štitimo interese čitave populacije: neorganizovane, nesposobne da progovori i, uopšte, nezaštićene."
<BR>&nbsp;&nbsp;&nbsp;&nbsp;&nbsp;"Mislio sam da ja ovde predstavljam narod", primeti sudija suvo. "Bojim se da vas moram smatrati samo zastupnikom vašeg navedenog klijenta. Ali, nastavite; kakav je vaš predlog?"
<BR>&nbsp;&nbsp;&nbsp;&nbsp;&nbsp;Postariji advokat proguta knedlu i ponovo otpoče. "Poštovani sudijo, smatramo da postoje dva razloga da se rečena zabrana proglasi trajnom, i da je svaki od tih razloga sam po sebi dovoljno jak. Prvo, ova osoba se bavi proricanjem, zanimanjem zabranjenim i zakonima i ustavom. On je najobičniji čitač sudbine, šarlatan koji se koristi lakovernošću javnosti. Nesumnjivo, pametniji je od običnih ciganskih gatara, astrologa ili spiritista, ali je stoga još opasniji. On lažno tvrdi da se koristi modernim naučnim metodima, samo da bi svom bajanju pribavio više uverljivostu. Doveli smo ovamo, u sud, vodeće predstavnike Akademije nauka da daju stručno mišljenje o besmislenosti njegovih tvrdnji.
<BR>&nbsp;&nbsp;&nbsp;&nbsp;&nbsp;Drugo, recimo da su njegove tvrdnje tačne - uzimamo to, naravno, samo kao pretpostavku..." Vims dozvoli sebi škrt osmeh. "Mi, međutim, smatramo da su njegove radnje u protivnosti sa javnim interesom uopšte, i posebno nezakonito štetne po interese mog klijenta. Spremni smo da predočimo brojne dokaze da je ova osoba objavila, ili uzrokovala da se objave, proglasi kojima savetuje ljude da se liše neprocenjive zaštite životnog osiguranja, na veliku štetu same njihove dobrobiti i finansijskog položaja mog klijenta."
<BR>&nbsp;&nbsp;&nbsp;&nbsp;&nbsp;Pinero ustade sa svog mesta. "Poštovni sudijo, mogu li nešto da kažem?"
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Verujem da mogu pojednostaviti situaciju ako mi se dozvoli da načinim jednu kratku analizu."
<BR>&nbsp;&nbsp;&nbsp;&nbsp;&nbsp;"Poštovani sudijo", upade Vims, "ovo je u suprotnosti sa pravilima."
<BR>&nbsp;&nbsp;&nbsp;&nbsp;&nbsp;"Malo strpljenja, gospodine Vims. Vaši interesi neće biti povređeni. Čini mi se da nam treba više svetlosti i manje buke oko ovog slučaja. Ako dr Pinero može skratiti postupak onim što ima da kaže, daću mu reč. Izvolite, Pinero."
<BR>&nbsp;&nbsp;&nbsp;&nbsp;&nbsp;"Hvala vam. Da se nadovežem na Vimsove optužbe, spreman sam da priznam da sam izdao pomenute proglase."
<BR>&nbsp;&nbsp;&nbsp;&nbsp;&nbsp;"Samo trenutak, doktore. Odabrali ste da budete sami sebi advokat. Jeste li sigurni da ste dovoljno stručni da zaštitite svoje interese?"
<BR>&nbsp;&nbsp;&nbsp;&nbsp;&nbsp;"Spreman sam da rizikujem. Naši prijatelji mogu lako dokazati ono što tvrdim."
<BR>&nbsp;&nbsp;&nbsp;&nbsp;&nbsp;"Vrlo dobro. Možete nastaviti."
<BR>&nbsp;&nbsp;&nbsp;&nbsp;&nbsp;"Priznajem da su mnoge osobe otkazale svoja životna osiguranja, ali čikam tužioca da dokaže da su zbog toga pretrpeli neki gubitak ili neku štetu. Istina je da su zahvaljujući mojoj aktivnosti Ujedinjena osiguravajuća društva izgubila tržište, ali to je prirodna posledica mog otkrića, koje je polise učinilo nepotrebnim, koliko i luk i strelu. Ako se zabrana zasniva na tome, onda ću otvoriti fabriku petrolejki i zahtevati da se Edisonu i General Electricsu zabrani proizvodnja sijalica.
<BR>&nbsp;&nbsp;&nbsp;&nbsp;&nbsp;Priznajem da se bavim predviđanjem smrti, ali poričem da to činim pomoću magije, crne, bele, ili bilo koje druge boje. Ako je nezakonito praviti prognoze na osnovu naučnih metoda, onda su statističari Ujedinjenih osiguravajućih društava već godinama krivi za predviđanje tačnog procenta onih koji će u nekoj većoj grupi ljudi umreti. Ja predviđam smrt pojedinačno; Ujedinjena osiguravajuća društva grupno. Ako su njihovi postupci zakoniti, kako moji mogu biti protivzakoniti?
<BR>&nbsp;&nbsp;&nbsp;&nbsp;&nbsp;Doduše, znatnu razliku čini da li ja mogu izvesti to što obećavam i siguran sam da će takozvani stručni svedoci Akademije nauka tvrditi da ne mogu. Ali, oni ništa ne znaju o mojim metodima i ne mogu dati stručno svedočenje o njima..."
<BR>&nbsp;&nbsp;&nbsp;&nbsp;&nbsp;"Samo trenutak, doktore. Gospodine Vims, je li tačno da vaši stručni svedoci nisu upoznati sa teorijama i metodima doktora Pineroa?"
<BR>&nbsp;&nbsp;&nbsp;&nbsp;&nbsp;Vims je izgledao zabrinut. Pošto je neko vreme lupkao prstima po stolu, on odgovori: "Da li mi sud dozovoljava nekoliko minuta da se konsultujem?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;Vims se zabrinutim šapatom posavetova sa svojim svedocima, pa se okrete sudiji. "Imamo predlog, poštovani sudijo. Ako dr Pinero objasni svoju teoriju i njenu praktičnu stranu, onda će ovi poznati naučnici biti u mogućnosti da daju sudu svoje mišljenje o njoj."
<BR>&nbsp;&nbsp;&nbsp;&nbsp;&nbsp;Sudija upitno pogleda Pineroa, koji odgovori: "Ne slažem se sa tim. Bilo da je moje otkriće ispravno ili nije, bilo bi opasno predati ga u ruke budala i lajavaca..." On pokaza rukom na grupicu profesora koji su sedeli u prvom redu, pa zastade i zlurado se nasmeši. "To ta gospoda i sama znaju. Uz to, nije potrebno poznavati proces da bi se dokazalo da nešto funkcioniše. Je li potrebno biti upoznat sa biološkim razmnožavanjem da bi se posmatrala koka kako leže jaja? Je li potrebno da iz početka učim ove samoimenovane mudrace - da iz njih iskorenim predrasude - da bih im dokazao da su moja predviđanja tačna? Postoje dva načina stvaranja mišljenja o nečemu u nauci. Jedan je naučni metod; drugi je školski. Može se presuditi na osnovu eksperimenta, ili se može slepo prihvatiti autoritet. Naučnikovom umu eksperimentalni dokaz je najvažniji, a teorija je samo pogodnost u opisivanju, koja se, ako se ne uklapa, može odbaciti. Akademikovom umu autoritet je sve, a činjenice se odbacuju ako se ne uklapaju u teoriju koju proglašava ličnost od autoriteta.
<BR>&nbsp;&nbsp;&nbsp;&nbsp;&nbsp;Upravo je takav način posmatranja - učeni umovi koji se kao prirepci drže oborenih teorija - zaustavljao kroz vekove napredak nauke. Spreman sam da svoje tvrdnje dokažem eksperimentom, i, kao Galilej u jednom drugom sudu, kažem: 'Ipak se okreće!'
<BR>&nbsp;&nbsp;&nbsp;&nbsp;&nbsp;Već sam jednom ponudio takav dokaz istoj ovoj grupi samozvanih stručnjaka i oni su moj predlog odbacili. Obnavljam svoju ponudu: dajte mi da izmerim životne niti članova Akademije nauka. Neka oni odrede komitet koji će kontrolisati rezultate. Zapečatiću svoje nalaze u dve grupe koverata; na spoljašnjoj strani svakog koverta prve grupe napisaću ime člana, a na unutrašnjoj datum njegove smrti. U drugoj grupi, na spoljašnju stranu staviću datum, a unutra će se nalaziti imena. Neka komitet stavi koverte u sef, i neka se sastaje sa vremena na vreme, da otvori potrebne koverte. U tako velikoj grupi ljudi smrt se može očekivati, ako je verovati statističarima Ujedinjenih osiguravajućih društava, svakih nedelju ili dve dana. Na taj način vrlo brzo će doći do saznanja da li je Pinero lažov ili nije."
<BR>&nbsp;&nbsp;&nbsp;&nbsp;&nbsp;On zastade, isprsi svoje male grudi dok se skoro nisu poravnale sa njegovim malim okruglim trbuhom. Posmatrao je preznojane naučnike. "Pa?"
<BR>&nbsp;&nbsp;&nbsp;&nbsp;&nbsp;Sudija izvi obrve i pogleda Vimsa. "Da li prihvatate?"
<BR>&nbsp;&nbsp;&nbsp;&nbsp;&nbsp;"Poštovani sudijo, nalazim da je ovaj predlog krajnje nepriličan..."
<BR>&nbsp;&nbsp;&nbsp;&nbsp;&nbsp;Sudija ga prekide. "Upozoravam vas da ću presuditi protiv vas ako ne prihvatite, ili ako ne predložite isto tako razložan način da se utvrdi istina."
<BR>&nbsp;&nbsp;&nbsp;&nbsp;&nbsp;Vims otvori usta, predomisli se, pređe pogledom preko lica učenih svedoka i pogleda sudiju. "Prihvatamo, poštovani sudijo."
<BR>&nbsp;&nbsp;&nbsp;&nbsp;&nbsp;"U redu. Dogovorite se oko pojedinosti. Privremena zabrana se ukida i doktor Pinero ne sme biti uznemiravan u obavljanju svog posla. Odluka o trajnoj zabrani odlaže se radi prikupljanja dokaza. Pre nego što napustimo ovaj predmet, gospodine Vims, želeo bih samo da prokomentarišem teoriju koju ste zastupali, tvrdeći da je vašem klijentu načinjena šteta. U mozgovima određene grupe ljudi u ovoj zemlji pojavilo se uverenje da, ako su neki pojedinac ili kompanija dugo godina sticali novac na račun naroda, država i sud imaju obavezu da im obezbede da nastave sa takvim zarađivanjem, čak i ako su se vremena promenila ili je to u suprotnosti sa interesom naroda. Ta čudna doktrina ne postoji ni u zakoniku ni u zdravom razumu. Ni pojedinci ni preduzeća nemaju nikakvo pravo da uđu u sudnicu i traže da se časovnik istorije zaustavi, ili vrati unazad, radi njihove dobrobiti. To je sve."
<BR>
<BR>&nbsp;&nbsp;&nbsp;&nbsp;&nbsp;Bidvel nezadovoljno frknu. "Vimse, ako ne možeš ništa bolje da smisliš, Ujedinjenim osiguravajućim društvima biće potreban novi glavni advokat. Prošlo je deset nedelja od kako si izgubio parnicu i onom malom kopiletu novac ispada iz ušiju. U međuvremenu, osiguravajuće kompanije u zemlji redom bankrotiraju. Hoskinse, koliki nam je gubitak?"
<BR>&nbsp;&nbsp;&nbsp;&nbsp;&nbsp;"Teško je reći, gospodine Bidvel. Svakim danom je sve gore. Isplatili smo trinaest velikih polisa ove nedelje; sve su uzete otkako je Pinero počeo sa poslom."
<BR>&nbsp;&nbsp;&nbsp;&nbsp;&nbsp;Mali, suvonjavi čovek se oglasi. "Bidvele, šta misliš da ne izdajemo nove polise dok ne budemo imali vremena da proverimo da li su se kupci posavetovali sa Pineroom. Ili, zar ne možemo sačekati da ga naučnici raskrinkaju?"
<BR>&nbsp;&nbsp;&nbsp;&nbsp;&nbsp;Bidvel se namršti. "Ti prokleti optimisto! Neće ga raskrinkati. Oldriče, zar se ne možeš suočiti sa činjenicama? Taj mali, debeli čir nabasao je na nešto; kako, ne znam. Ovo je borba do kraja. Ako čekamo, gotovi smo." On baci cigaretu u pepeljaru i besno uze još jednu. "Čistite mi se odavde, svi vi! Srediću ovo na svoj način. I ti Oldriče. Ujedinjena osiguravajuća društva ne mogu da čekaju."
<BR>&nbsp;&nbsp;&nbsp;&nbsp;&nbsp;Vims glasno pročisti grlo. "Gospodine Bidvel, nadam se da ćete se posavetovati sa mnom pre bilo kakve značajnije promene u politici firme?"
<BR>&nbsp;&nbsp;&nbsp;&nbsp;&nbsp;Bidvel, međutim, samo frknu i svi iziđoše; a kada nestadoše i vrata se za njima zatvoriše, Bidvel pritisnu prekidač na svom interfonu. "U redu. Pošalji ga unutra."
<BR>&nbsp;&nbsp;&nbsp;&nbsp;&nbsp;Vrata se ponovo otvoriše i sitan, gizdav čovek za trenutak zastade na pragu. Pre nego što zakorači unutra, on svojim malim, tamnim očima brzo pređe preko sobe, a onda dođe do Bidvela hitrim, tihim korakom. Govorio je ravnim, bezosećajnim glasom. Lice mu je bilo bezizražajno, izuzev živahnih, gotovo životinjskih očiju. "Želeli ste da popričamo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Šta je u pitanju?"
<BR>&nbsp;&nbsp;&nbsp;&nbsp;&nbsp;"Sedite, da porazgovaramo."
<BR>
<BR>&nbsp;&nbsp;&nbsp;&nbsp;&nbsp;Pinero se susreo sa mladim parom na vratima svoje kancelarije.
<BR>&nbsp;&nbsp;&nbsp;&nbsp;&nbsp;"Uđite, dragi moji, samo uđite. Sedite. Osećajte se kao kod svoje kuće. Tako... A sada mi recite, šta Pinero može da učini za vas? Siguran sam da tako mladi ljudi nisu zabrinuti za svoj sudnji čas?"
<BR>&nbsp;&nbsp;&nbsp;&nbsp;&nbsp;Mladićevo iskreno mlado lice odavalo je blagu nedoumicu. "Pa, vidite, dr Pinero, ja sam Ed Hartli, a ovo je moja žena, Beti. Imaćemo - to jest, Beti očekuje bebu i, pa..."
<BR>&nbsp;&nbsp;&nbsp;&nbsp;&nbsp;Pinero se dobroćudno nasmeši. "Shvatam. Želite da saznate koliko ćete dugo živeti, kako biste mogli da najbolje isplanirate detinju budućnost. Vrlo mudro. Da li oboje hoćete očitavanje, ili samo vi?"
<BR>&nbsp;&nbsp;&nbsp;&nbsp;&nbsp;"Oboje, molim vas", odgovori mlada žena.
<BR>&nbsp;&nbsp;&nbsp;&nbsp;&nbsp;Pinero je ljubazno pogleda. "Slažem se. Vaše očitavanje u ovom trenutku predstavlja određen tehnički problem, ali mogu vam već sada dati neke podatke, a kasnije, kada se beba rodi, i ostatak. Dođite u moju laboratoriju, i da počnemo." On pozvoni da bi dobio njihove kartone i uvede ih u radionicu. "Gospođa Hartli prvo. Molim vas, otidite iza onog paravana i skinite se u donje rublje. Zapamtite, ja sam star čovek, kome se obraćate kao što biste se obratili nekom lekaru."
<BR>&nbsp;&nbsp;&nbsp;&nbsp;&nbsp;On se okrete i pozabavi nekim sitnim podešavanjima na svom aparatu. Ed klimnu glavom svojoj ženi i ona zađe za paravan i nekoliko trenutaka kasnije pojavi se sa samo dva komada svile na sebi. Pinero je pogleda i odmah uoči njenu mladu, svežu lepotu i blagu stidljivost.
<BR>&nbsp;&nbsp;&nbsp;&nbsp;&nbsp;"Ovuda. Najpre vas moram izmeriti. Evo. Sada zauzmite svoje mesto na postolju. Stavite ovu elektrodu u usta. Ne, Ede, ne smete je doticati dok je u kolu. Neće potrajati ni minut. Budite tihi."
<BR>&nbsp;&nbsp;&nbsp;&nbsp;&nbsp;On zađe iza mašine i brojčanici oživeše. Vrlo brzo, on ponovo iziđe, sa zbunjenim izrazom lica. "Ede, da li ste je doticali?"
<BR>&nbsp;&nbsp;&nbsp;&nbsp;&nbsp;"Ne, doktore." Pinero ponovo nestade i ostade malo duže. Pošto je ponovo izišao, on naloži mladoj ženi da siđe i da se obuče. Potom se okrenu njenom mužu.
<BR>&nbsp;&nbsp;&nbsp;&nbsp;&nbsp;"Ede, spremite se."
<BR>&nbsp;&nbsp;&nbsp;&nbsp;&nbsp;"Šta je sa Betinim očitavanjem, doktore?"
<BR>&nbsp;&nbsp;&nbsp;&nbsp;&nbsp;"Ima nekih problema. Ali, najpre želim vas da testiram."
<BR>&nbsp;&nbsp;&nbsp;&nbsp;&nbsp;Kada je potom ponovo izišao posle mladićevog očitavanja, delovao je još zabrinutije. Ed ga upita u čemu je problem, ali Pinero samo sleže ramenima i nasmeši se.
<BR>&nbsp;&nbsp;&nbsp;&nbsp;&nbsp;"Ništa zabrinjavajuće, mladiću. Mala mehanička greška, čini mi se. Ipak, neću moći da vam danas predam rezultate vaših očitavanja. Moram da popravim mašinu. Možete li doći sutra?"
<BR>&nbsp;&nbsp;&nbsp;&nbsp;&nbsp;"Valjda možemo. Žao mi je zbog vaše mašine, nadam se da nije ništa ozbiljno."
<BR>&nbsp;&nbsp;&nbsp;&nbsp;&nbsp;"Siguran sam da nije. Hoćete li doći u moju kancelariju, da malo posedite?"
<BR>&nbsp;&nbsp;&nbsp;&nbsp;&nbsp;"Hvala vam, doktore. Vrlo ste ljubazni."
<BR>&nbsp;&nbsp;&nbsp;&nbsp;&nbsp;"Ali, Ede, moram da se nađem sa Elenom."
<BR>&nbsp;&nbsp;&nbsp;&nbsp;&nbsp;Pinero upotrebi i poslednju trunku svoje ubedljivosti na njoj. "Nećete, mlada damo, da mi posvetiti samo nekoliko trenutaka? Star sam i prija mi društvo mladih - a tako ga malo imam. Molim vas." On ih nežno odgura u svoju kancelariju i postavi ih da sednu. Potom naruči limunadu i kolače, ponudi im cigarete, pa i sam zapali jednu.
<BR>&nbsp;&nbsp;&nbsp;&nbsp;&nbsp;Četrdeset minuta kasnije Ed je i dalje zapanjeno slušao. Beti je očigledno bila nervozna, želeći da krene, dok je doktor nastavljao da priča o svojim mladićkim doživljajima na Ognjenoj zemlji. Kada je doktor u jednom trenutku zastao da pripali cigaretu, ona ustade.
<BR>&nbsp;&nbsp;&nbsp;&nbsp;&nbsp;"Doktore, stvarno moramo da pođemo. Ne bismo li mogli čuti ostatak sutra?"
<BR>&nbsp;&nbsp;&nbsp;&nbsp;&nbsp;"Sutra? Sutra neće biti vremena."
<BR>&nbsp;&nbsp;&nbsp;&nbsp;&nbsp;"Ali, ni vi danas nemate vremena. Vaša sekretarica je već pet puta zvala."
<BR>&nbsp;&nbsp;&nbsp;&nbsp;&nbsp;"Zar mi ne biste mogli odvojiti još samo nekoliko minuta?"
<BR>&nbsp;&nbsp;&nbsp;&nbsp;&nbsp;"Zaista, danas ne možemo, doktore. Imam sastanak. Neko me čeka."
<BR>&nbsp;&nbsp;&nbsp;&nbsp;&nbsp;"Nema načina da vas zadržim?"
<BR>&nbsp;&nbsp;&nbsp;&nbsp;&nbsp;"Bojim se da nema. Hajdemo, Ede."
<BR>&nbsp;&nbsp;&nbsp;&nbsp;&nbsp;Pošto su izišli, doktor priđe prozoru i osmotri grad. Smesta je uočio dve sićušne figure kako napuštaju zgradu. Posmatrao ih je kako jure do ugla, čekaju da se svetlosni signal promeni i prelaze preko ulice. Ali, kada su stigli do polovine, začu se sirena. Dve male figure za trenutak zastadoše, krenuše nazad, zaustaviše se i okrenuše. Već sledećeg trenutka kola su bila na njima. Dok je vozaču pošlo za rukom da prikoči, ono ispod kola nisu više bile dve figure, već samo zgužvana gomila odeće.
<BR>&nbsp;&nbsp;&nbsp;&nbsp;&nbsp;Doktor se okrene od prozora, pa uze telefon i obrati se svojoj sekretarici:
<BR>&nbsp;&nbsp;&nbsp;&nbsp;&nbsp;"Otkažite sve moje sastanke do kraja dana... Ne.... Niko... Baš me briga, otkažite ih."
<BR>&nbsp;&nbsp;&nbsp;&nbsp;&nbsp;Zatim se zavali u naslonjaču. Cigara mu se beše ugasila. Još dugo posle zalaska sunca ju je držao, neupaljenu.
<BR>
<BR>&nbsp;&nbsp;&nbsp;&nbsp;&nbsp;Pinero sede za svoj sto i pogleda gurmanski ručak ispred sebe. Bio je naručio ovaj obrok s posebnom pažnjom, i stigao je kući malo ranije, kako bi mogao potpuno uživati u njemu.
<BR>&nbsp;&nbsp;&nbsp;&nbsp;&nbsp;Malo kasnije, nekoliko kapi Fiori d'Alpinija mu se nađoše na jeziku i skliznuše niz grlo. Teški mirišljavi sirup zagreja mu usta i podseti na sitno planinsko cveće po kojem piće beše dobilo ime. On uzdahnu. Bio je to dobar obed, izvanredno jelo koje je tražilo i egzotično piće. Ovakva razmišljanja, međutim, prekinu neka buka na ulaznim vratima. Čuo je mrzovoljan glas postarije služavke, a onda i neki muški glas. Graja se približavala niz hodnik i vrata salona se otvoriše.
<BR>&nbsp;&nbsp;&nbsp;&nbsp;&nbsp;"Madonna! Non si puo entrare! Gospodin obeduje!"
<BR>&nbsp;&nbsp;&nbsp;&nbsp;&nbsp;"Nije važno, Anđela. Imam vremena za ovu gospodu. Možete ući." Pinero pogleda bahatog predvodnika pridošlica. "Imate neka posla sa mnom, a?"
<BR>&nbsp;&nbsp;&nbsp;&nbsp;&nbsp;"Nego šta! Pristojnim ljudima je dosta tvojih prokletih gluposti."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;Govornik ne odgovori odmah. Sitni gizdavi čovek pojavi se iza njega i pogleda Pineroa.
<BR>
<BR>&nbsp;&nbsp;&nbsp;&nbsp;&nbsp;"Mogli bismo da počnemo." Predsedavajući komiteta gurnu ključ u bravu i otvori je. "Venzele, hoćeš li mi pomoći da nađem prave koverte?" Neko mu položi ruku na rame.
<BR>&nbsp;&nbsp;&nbsp;&nbsp;&nbsp;"Doktore Bejrd, traže vas telefonom."
<BR>&nbsp;&nbsp;&nbsp;&nbsp;&nbsp;"U redu. Donesite mi aparat."
<BR>&nbsp;&nbsp;&nbsp;&nbsp;&nbsp;Kada mu ga donesoše, on prinese slušalicu uvetu. "Halo... Da, ja sam... Šta?... Ne, ništa nismo čuli... Uništili mašinu, kažete... Mrtav! Kako?... Ne! Nikakve izjave. Nikakve... Zovite me kasnije..."
<BR>&nbsp;&nbsp;&nbsp;&nbsp;&nbsp;On zalupi slušalicu i odgurnu telefon od sebe.
<BR>&nbsp;&nbsp;&nbsp;&nbsp;&nbsp;"Šta je bilo?"... "Ko je mrtav?"
<BR>&nbsp;&nbsp;&nbsp;&nbsp;&nbsp;Bejrd podiže ruku. "Tišina, gospodo, molim vas! Pinero je pre nekoliko minuta ubijen u svojoj kući."
<BR>&nbsp;&nbsp;&nbsp;&nbsp;&nbsp;"Ubijen!?"
<BR>&nbsp;&nbsp;&nbsp;&nbsp;&nbsp;"I to nije sve. U isto vreme vandali su provalili u njegovu kancelariju i razlupali njegov aparat."
<BR>&nbsp;&nbsp;&nbsp;&nbsp;&nbsp;U prvi mah niko nije ni reč progovorio. Članovi komiteta samo su se međusobno zgledali. Niko nije želeo prvi da progovori.
<BR>&nbsp;&nbsp;&nbsp;&nbsp;&nbsp;Konačno, neko se oglasi. "Izvadite ga."
<BR>&nbsp;&nbsp;&nbsp;&nbsp;&nbsp;"Šta da izvadim?"
<BR>&nbsp;&nbsp;&nbsp;&nbsp;&nbsp;"Pineroov koverat. I on je tu. Video sam ga."
<BR>&nbsp;&nbsp;&nbsp;&nbsp;&nbsp;Bejrd nađe koverat i polako ga rascepi, a zatim izvadi list papira i pročita ga.
<BR>&nbsp;&nbsp;&nbsp;&nbsp;&nbsp;"Pa? Reci!"
<BR>&nbsp;&nbsp;&nbsp;&nbsp;&nbsp;"Jedan i trinaest popodne - danas."
<BR>&nbsp;&nbsp;&nbsp;&nbsp;&nbsp;Svi ovo ćutke prihvatiše.
<BR>&nbsp;&nbsp;&nbsp;&nbsp;&nbsp;Napetu tišinu prekide član komiteta koji je sedeo preko puta Bejrda, posežući za kutijom. Međutim, Bejrd ga uhvati za ruku.
<BR>&nbsp;&nbsp;&nbsp;&nbsp;&nbsp;"Šta hoćete?"
<BR>&nbsp;&nbsp;&nbsp;&nbsp;&nbsp;"Moje predviđanje - unutra je - svi smo unutra."
<BR>&nbsp;&nbsp;&nbsp;&nbsp;&nbsp;"Da, da. Svi smo unutra. Daj nam ih."
<BR>&nbsp;&nbsp;&nbsp;&nbsp;&nbsp;Bejrd položi obe ruke na kutiju. Gledao je čoveka preko puta sebe, ali ništa nije govorio. Potom obliznu usne i krajičak usta mu zaigra. Ruke su mu drhtale, ali je nastavljao da ćuti. Čovek preko puta njega sede natrag na stolicu.
<BR>&nbsp;&nbsp;&nbsp;&nbsp;&nbsp;"U pravu ste, naravno", složi se on. "Donesite mi tu kantu za otpatke." Bejrdov glas bio je napet, ali čvrst. On prihvati kantu za otpatke, isprazni je na pod i stavi na sto ispred sebe. Potom pocepa nekoliko koverata, zapali ih i baci u korpu, a onda nastavi da cepa koverte s obe ruke, bez prestanka potpirujući vatru. Dim ga je terao na kašalj i suze su mu tekle iz odlučnih očiju. Neko ustade i otvori prozor. Kada je napokon završio, Bejrd odgurne kantu, spusti pogled i reče:
<BR>&nbsp;&nbsp;&nbsp;&nbsp;&nbsp;"Bojim se da sam upropastio ovaj sto."
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
