<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Bitka je besnela oko zvezde Gzagzis. Uništavajuće sile koje je razvijao ogromni gzagzijanski brod sada su drobile i raznosile u atome stotine silnih, užasno naoružanih brodova Zirzla.
<BR>&nbsp;&nbsp;&nbsp;&nbsp;&nbsp;Nestao je i deo meseca, raznesen istim usijanim energetskim oružjem koje je uništavalo i samo tkivo prostora dok je prolazilo njime.
<BR>&nbsp;&nbsp;&nbsp;&nbsp;&nbsp;Preostali brodovi Zirzla, koliko god bili naoružani, sada su bili beznadežno nadjačani razornom moći gzagzijanskog broda i bežali su u zaklon meseca koji se sve brže raspadao, kada je gzagzijanski brod, koji se dao u vrtoglavu poteru za njima, iznenada obznanio da mu treba odmor i napustio bojno polje.
<BR>&nbsp;&nbsp;&nbsp;&nbsp;&nbsp;Na trenutak, sve se pretvorilo u dvostruko veći strah i zaprepašćenje, ali brod je nestao.
<BR>&nbsp;&nbsp;&nbsp;&nbsp;&nbsp;Sa zapanjujućim silama za svojim komandama jezdio je prostranim oblastima iracionalno oblikovanog prostora, hitro, s lakoćom i pre svega tiho.
<BR>&nbsp;&nbsp;&nbsp;&nbsp;&nbsp;Duboko na svom masnom, smrdljivom ležaju, koji je napravio od servisnog tunela, Ford Prefekt je spavao među svojim peškirima i sanjao stara boravišta. U jednom trenutku sanjao je Njujork.
<BR>&nbsp;&nbsp;&nbsp;&nbsp;&nbsp;U snu je šetao kasno noću Ist Sajdom, pored reke koja je sada postala toliko ekstravagantno zagađena da su iz nje spontano izlazili novi oblici života i zahtevali blagostanje i glasačka prava.
<BR>&nbsp;&nbsp;&nbsp;&nbsp;&nbsp;Jedan od njih sada je plivao pokraj njega i mahao mu. Ford mu uzvrati mahanjem.
<BR>&nbsp;&nbsp;&nbsp;&nbsp;&nbsp;Stvor šljapnu na obalu i uspe se uz nju.
<BR>&nbsp;&nbsp;&nbsp;&nbsp;&nbsp;"Ćao", rekao je, "upravo sam stvoren. U svim pogledima predstavljam novinu u Vaseljeni. Možeš li mi nešto reći?"
<BR>&nbsp;&nbsp;&nbsp;&nbsp;&nbsp;"Puh", odvratio je Ford, malo zbunjeno, "mogao bih možda da ti kažem gde su neki barovi."
<BR>&nbsp;&nbsp;&nbsp;&nbsp;&nbsp;"A šta je sa ljubavlju i srećom? Osećam duboku potrebu za takvim stvarima", reče on, mašući pipcima. "Imaš li tu neki savet?"
<BR>&nbsp;&nbsp;&nbsp;&nbsp;&nbsp;"Možeš dobiti ponešto od toga", rekao je Ford, "na Sedmoj aveniji."
<BR>&nbsp;&nbsp;&nbsp;&nbsp;&nbsp;"Nagonski osećam", rekao je stvor, napetim glasom, "da treba da budem lep. A jesam li?"
<BR>&nbsp;&nbsp;&nbsp;&nbsp;&nbsp;"Prilično si otvoren, je li?"
<BR>&nbsp;&nbsp;&nbsp;&nbsp;&nbsp;"Nema svrhe okolišati. Jesam li?"
<BR>&nbsp;&nbsp;&nbsp;&nbsp;&nbsp;Sada je sa stvora curilo na sve strane, žmićkao je i podrhtavao. Obližnji vinopija poče da se zanima za to.
<BR>&nbsp;&nbsp;&nbsp;&nbsp;&nbsp;"Za mene?" upita Ford. "Ne. Ali, čuj", dodao je posle jednog trenutka, "ljudi su većinom neiskreni, znaš. Zar tamo dole nema takvih kao što si ti?"
<BR>&nbsp;&nbsp;&nbsp;&nbsp;&nbsp;"Pojma nemam", reče stvorenje. "Kao što rekoh, tek sam stigao. Život je za mene potpuno nepoznat. Na šta on, u stvari, liči?"
<BR>&nbsp;&nbsp;&nbsp;&nbsp;&nbsp;To je bilo nešto na šta je Ford mogao da odgovori sa autoritetom.
<BR>&nbsp;&nbsp;&nbsp;&nbsp;&nbsp;"Život ti je", reče on, "kao grejpfrut."
<BR>&nbsp;&nbsp;&nbsp;&nbsp;&nbsp;"Ovaj, a kako to?"
<BR>&nbsp;&nbsp;&nbsp;&nbsp;&nbsp;"Pa, spolja je žuto-narandžast i ima rupice, a iznutra je sočan i mek. Ima i koštice. Oh, a neki ljudi pojedu pola za doručak."
<BR>&nbsp;&nbsp;&nbsp;&nbsp;&nbsp;"Mogu li da popričam sa još nekim?"
<BR>&nbsp;&nbsp;&nbsp;&nbsp;&nbsp;"Pretpostavljam", reče Ford. "Obrati se policajcu."
<BR>&nbsp;&nbsp;&nbsp;&nbsp;&nbsp;Duboko na svom ležaju, Ford Prefekt se promeškolji i okrete na drugu stranu. To nije bio njegov najomiljeniji tip sna, zato što se u njemu nije pojavila Ekscentrika Galumbita, trosisa kurva sa Erotikona VI, koja je bila čest gost u njegovim snovima. Ali bar je to bio san. Bar je spavao.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
