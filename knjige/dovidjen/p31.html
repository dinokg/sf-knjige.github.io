<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Unajmili su kola u Los Anđelesu na jednom od mesta na kojima se iznajmljuju kola koja su drugi odbacili.
<BR>&nbsp;&nbsp;&nbsp;&nbsp;&nbsp;"Skretanje je malčice problem", reče im tip iza sunčanih naočara dok im je pružao ključeve. "Ponekad je jednostavnije izići i pronaći kola koja idu u tom pravcu."
<BR>&nbsp;&nbsp;&nbsp;&nbsp;&nbsp;Ostali su jednu noć u hotelu na Bulevaru Sumraka jer im je neko rekao da će tamo uživati u zbunjenosti.
<BR>&nbsp;&nbsp;&nbsp;&nbsp;&nbsp;"Ovde su svi ili Englezi ili uvrnuti ili oboje. Imaju bazen za plivanje na koje možete da odete i gledate engleske rok zvezde kako čitaju 'Jezik, istinu i logiku' za fotoreportere."
<BR>&nbsp;&nbsp;&nbsp;&nbsp;&nbsp;Bilo je istina. Bio je tamo jedan i tačno je to radio.
<BR>&nbsp;&nbsp;&nbsp;&nbsp;&nbsp;Čuvar garaže nije imao Bog zna kakvo mišljenje o njihovim kolima, ali to je bilo u redu, jer nisu ni oni.
<BR>&nbsp;&nbsp;&nbsp;&nbsp;&nbsp;Kasno uveče provezli su se kroz brda Holivuda duž Mulholend Drajva i zaustavili se da pogledaju zaslepljujuće more lebdeće svetlosti koje je predstavljalo Los Anđeles; kasnije su se zaustavili da pogledaju zaslepljujuće more lebdeće svetlosti koje je predstavljalo dolinu San Fernanda. Složili su se da utisak zaslepljenosti prestaje neposredno na dnu njihovih očiju i da ne dira više nijedan njihov deo, pa su otišli čudno nezadovoljni prizorom. Kao dramatična mora svetlosti bili su fini, ali svetlo bi trebalo nešto i da osvetljava, a pošto su se provezli kroz ono što je osvetljavano ovim naročito dramatičnim morem svetlosti nisu baš imali Bog zna kakvo mišljenje o tome.
<BR>&nbsp;&nbsp;&nbsp;&nbsp;&nbsp;Dugo su spavali i probudili se u vreme ručka, kada je bilo idiotski toplo.
<BR>&nbsp;&nbsp;&nbsp;&nbsp;&nbsp;Odvezli su se auto-putem do Santa Monike da bi prvi put bacili pogled na Pacifik - okean u posmatranju koga je Vonko Normalni provodio sve svoje dane i dobar broj noći.
<BR>&nbsp;&nbsp;&nbsp;&nbsp;&nbsp;"Neko mi reče", kazala je Fenčerč, "da su jednom čuli dve postarije dame na ovoj plaži, koje su radile ono što mi radimo, gledale Pacifik prvi put u životu. I navodno, posle duge pauze, jedna od njih rekla je drugoj: 'Znaš, i nije toliko veliki koliko sam očekivala.'"
<BR>&nbsp;&nbsp;&nbsp;&nbsp;&nbsp;Raspoloženje im se postepeno popravljalo dok su koračali plažom Malibua i gledali sve te milionere po njihovim šik bungalovima kako pažljivo drže jedni druge na oku da bi proverili koliko su bogati.
<BR>&nbsp;&nbsp;&nbsp;&nbsp;&nbsp;Raspoloženje im se još više popravilo kada je Sunce počelo da se spušta niz zapadni deo neba, a u trenutku kada su se ponovo našli u svojim klepetavim kolima, vozeći se prema zalasku sunca pred kojim niko sa imalo dobrog ukusa ni u snu ne bi izgradio Los Anđeles, iznenada su se osećali zapanjujuće i iracionalno srećni i nije im čak smetalo ni to što grozni, stari radio u kolima može da svira samo dve stanice, i to obe istovremeno. Pa šta, obe su puštale dobar rokenrol.
<BR>&nbsp;&nbsp;&nbsp;&nbsp;&nbsp;"Znam da će moći da nam pomogne", rekla je Fenčerč odlučno. "Znam da hoće. Kako beše njegovo ime, reci mi ponovo, kako ono voli da ga zovu?"
<BR>&nbsp;&nbsp;&nbsp;&nbsp;&nbsp;"Vonko Normalni."
<BR>&nbsp;&nbsp;&nbsp;&nbsp;&nbsp;"Znam da će moći da nam pomogne."
<BR>&nbsp;&nbsp;&nbsp;&nbsp;&nbsp;Artur se pitao hoće li moći i nadao se da će moći i nadao se da to što je Fenčerč izgubila može da se nađe ovde, na ovoj Zemlji, šta god se pokazalo da ova Zemlja predstavlja.
<BR>&nbsp;&nbsp;&nbsp;&nbsp;&nbsp;Nadao se, kao što se nadao neprekidno i svesrdno još od vremena kada su razgovarali pokraj Serpentine, da se od njega neće zahtevati da pokušava da se seti nečega što je vrlo čvrsto i odlučno zakopao u sećanjima, odakle će, nadao se, prestati da ga uznemirava.
<BR>&nbsp;&nbsp;&nbsp;&nbsp;&nbsp;U Santa Barbari zastali su kraj ribljeg restorana u kome kao da se nalazila prepravljena robna kuća.
<BR>&nbsp;&nbsp;&nbsp;&nbsp;&nbsp;Fenčerč je naručila crvenog barbuna i rekla da je izvrstan.
<BR>&nbsp;&nbsp;&nbsp;&nbsp;&nbsp;Artur je naručio odrezak sabljarke i rekao da se razbesneo od njega.
<BR>&nbsp;&nbsp;&nbsp;&nbsp;&nbsp;Dograbio je kelnericu u prolazu za ruku i grmnuo na nju.
<BR>&nbsp;&nbsp;&nbsp;&nbsp;&nbsp;"Zašto je ova riba tako prokleto dobra?" pitao je besno.
<BR>&nbsp;&nbsp;&nbsp;&nbsp;&nbsp;"Molim vas, izvinite zbog mog prijatelja", reče Fenčerč preneraženoj kelnerici. "Mislim da je najzad doživeo prijatan dan."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
