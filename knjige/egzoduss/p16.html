<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. DO GLAVNOG PROCESORA!
<P>&nbsp;&nbsp;&nbsp;&nbsp;&nbsp;"Svila ka-že." Sletevši na zglavak Njorkine ispružene ruke, Oreb oštro zazvižda, u želji da naglasi koliko je važna poruka koju donosi. "Ka-ži Njor-ka!"
<BR>&nbsp;&nbsp;&nbsp;&nbsp;&nbsp;"Dobro, 'ajde kaži."
<BR>&nbsp;&nbsp;&nbsp;&nbsp;&nbsp;Matar ćušnu Njorku u rebra, pomoću cevi puške debeljače. "Poručnica kaže da se prestaneš naginjati kroz prozor. Da ne bi možda iskočio napolje."
<BR>&nbsp;&nbsp;&nbsp;&nbsp;&nbsp;Njorka povuče glavu i ruke unutra. "Ne bih ja. Mada bi mog'o. Sad kad nam je ova topovska paluba - je l' se tako zove?"
<BR>&nbsp;&nbsp;&nbsp;&nbsp;&nbsp;Klimnuše glavom i Matar i Šenila.
<BR>&nbsp;&nbsp;&nbsp;&nbsp;&nbsp;"Tako prokleto blizu tla, možda osam lakata. Ono dole je pesak; znači, ne bi bilo problema."
<BR>&nbsp;&nbsp;&nbsp;&nbsp;&nbsp;Matar je proučavala Oreba. "Odakle ti ta ptičurina? Mislila sam da je kod Kaldea."
<BR>&nbsp;&nbsp;&nbsp;&nbsp;&nbsp;"Male i-du", prijavi Oreb promuklo. "Ka-ži! Njorka!"
<BR>&nbsp;&nbsp;&nbsp;&nbsp;&nbsp;"Pa, sleteo dole do mene", objasni Njorka. "On i ja smo družina stara." On kažiprstom blago pogladi Oreba.
<BR>&nbsp;&nbsp;&nbsp;&nbsp;&nbsp;Šenila reče pterovojnikinji Matar: "Bili smo mi zajedno u tunelima ispod našeg grada. Bilo je prilično nezgodno."
<BR>&nbsp;&nbsp;&nbsp;&nbsp;&nbsp;"Bilo je vaistinu, kćeri moja", reče patera Inkus, pridruživši se grupi. "Ali pošto sam i ja bio tamo i primio božansku milost Sciole Talasne, pokroviteljke naše..."
<BR>&nbsp;&nbsp;&nbsp;&nbsp;&nbsp;Poručnica, koja je sedela na jednoj stolici u prednjem delu gondole, doviknu: "O čemu to mrnđate vi tamo toliko?"
<BR>&nbsp;&nbsp;&nbsp;&nbsp;&nbsp;"O tunelima govorimo, gospođo", reče Matar, vitka mlada žena dva prsta niža od većine ostalih.
<BR>&nbsp;&nbsp;&nbsp;&nbsp;&nbsp;"U tunelima sam", reče Inkus, "naučio da punim igličar i iz njega da pucam." On ode do poručnice; njegovo bucmasto lice bilo je prekriveno osmesima. "A to je dostignuće kojim se malo koji augur može pohvaliti. Imao sam učitelja izvrsnog, mog vernog prijatelja, kaplara Hamerstona."
<BR>&nbsp;&nbsp;&nbsp;&nbsp;&nbsp;"Male i-du", ponovi Oreb. "Kami. Le. Uz-mu."
<BR>&nbsp;&nbsp;&nbsp;&nbsp;&nbsp;"Matar!" naredi poručnica. "Dolazi ovamo." Matar žurno pođe ka njoj.
<BR>&nbsp;&nbsp;&nbsp;&nbsp;&nbsp;Mejtera Mermer uhvati Njorku za rukav. "Ima još nešto", šapnu ona. "Vratilo se ono malo mačkasto biće koje je paterina žena imala."
<BR>&nbsp;&nbsp;&nbsp;&nbsp;&nbsp;Njorka rasejano klimnu glavom. "Takođe sa porukom od patera, kladim se."
<BR>&nbsp;&nbsp;&nbsp;&nbsp;&nbsp;"Nešto o vili i kami, ili kaminu", reče Mejtera Mermer, "i o, s oproštenjem, kari van."
<BR>&nbsp;&nbsp;&nbsp;&nbsp;&nbsp;"To je", uzvrati Njorka vrlo tiho, "o Svili, a pominje sigurno kamile i karavan. Vid'o sam ja taj karavan i vid'o sam pterićke kako odleću da ga zarobe. Sad mora sredim onu ribu s puškom tamo, ali i njenu šeficu, pre nego što to uradi ovaj kikiljavi popa koji bi posle prič'o da je sva zasluga njegova."
<BR>&nbsp;&nbsp;&nbsp;&nbsp;&nbsp;Ravni prasak igličara dolete iz prednjeg dela gondole, a odmah i ženski krik.
<BR>
<BR>&nbsp;&nbsp;&nbsp;&nbsp;&nbsp;Svila je već neko vreme proveo gledajući kako dve Trivigauntkinje, daleko od lađe, zabadaju kolac u pesak, na raznim mestima, pa ga izvlače, u pokušaju da nađu mesto gde ispod peska postoji zemljište dovoljno čvrsto da se lađa može pomoću takvih kolčeva 'usidriti'. Zakucavale su kolac u pesak teškim maljem, ali taj zvuk je do pilotske kabine broda dopirao kao vrlo slab. Svila se okrete pilotkinji. "Da li bismo mogli uzleteti, a da prethodno ne odvežemo te konopce?"
<BR>&nbsp;&nbsp;&nbsp;&nbsp;&nbsp;"Sidrene?" Pilotkinja odmahnu glavom: ne.
<BR>&nbsp;&nbsp;&nbsp;&nbsp;&nbsp;"Šteta. Takva sposobnost mogla bi spasti mnoge živote." On opet sede pored Zumbule i dohvati je za ruku. Osluškivao je turobno hujanje zimskog vetra koji je, u daljini, uzdizao vrtloge peska.
<BR>&nbsp;&nbsp;&nbsp;&nbsp;&nbsp;"Trebalo bi da zakucamo još desetak takvih", reče pilotkinja, "a i hoćemo, i to uskoro. Kod kuće se usidrujemo sa dvadeset četiri konopca."
<BR>&nbsp;&nbsp;&nbsp;&nbsp;&nbsp;"Pet ste već ukucali." Taj broj je sugerisao Zumbulinih pet prstiju; Svila ih podiže do svojih usana i poče ih pojedinačno ljubiti, prste i glupi, jeftini prsten koji su jedini uspeli nabaviti. Sedište ispod njega, obloženo mekanom kožom, naglo se uzdiže, bio je to silovit potisak kao kad Krvova letelica poleće sa travnjaka i hvata visinu. "Jeste osetili to?" upita pilotkinja.
<BR>&nbsp;&nbsp;&nbsp;&nbsp;&nbsp;Zumbula pokaza prstom napolje. "Tamo je nešto sevnulo." Ona širom otvori prozor koji su maločas otvorili samo malo, tek koliko da se Tik provuče.
<BR>&nbsp;&nbsp;&nbsp;&nbsp;&nbsp;"Nemoj to raditi", reče pilotkinja. "Hladnog vazduha ovde imamo već više nego dovoljno."
<BR>&nbsp;&nbsp;&nbsp;&nbsp;&nbsp;Svila prinese prst usnama. Jedva čujni pucnji provlačili su se, u nejednakim razmacima, kroz zvuke nabijanja kolčeva u zemlju. "Pucaju", reče on pilotkinji. "U borbama u našem gradu naučio sam da prepoznajem taj zvuk."
<BR>&nbsp;&nbsp;&nbsp;&nbsp;&nbsp;Onda se gondola prope ispod njih još jednom, ali sa mnogo više siline, brže nego što se ona pokretna soba ikada pokrenula, žešće, čak, nego Usikova naoružana letelica u borbi; lađa se zanjiha i ponese ih u visine.
<BR>&nbsp;&nbsp;&nbsp;&nbsp;&nbsp;Grunu puška debeljača, ne kod napadnutog karavana nego mnogo bliže, zvukom koji polete kroz mučenička škriputanja i stenjanja gondole. Teturajući se, pilotkinja poteže pištolj igličar. Zumbula joj jednim udarcem izbi pištolj iz ruke, a sledećeg trena zabi joj palce u oči i najzad je poče ritati silovito u kolena. Padoše obe.
<BR>
<BR>&nbsp;&nbsp;&nbsp;&nbsp;&nbsp;"Šta to radiš?" upita Njorka.
<BR>&nbsp;&nbsp;&nbsp;&nbsp;&nbsp;"Izbacujem balast." Svila pokaza prstom. "Ako pogledaš tamo, videćeš da nešto kao dim pada iz naše zadnje gondole."
<BR>&nbsp;&nbsp;&nbsp;&nbsp;&nbsp;Njorka prođe glavom i ramenima kroz prozorski okvir koji je, zbog puščanih pogodaka, ostao bez stakla. "Aha."
<BR>&nbsp;&nbsp;&nbsp;&nbsp;&nbsp;"To je pustinjski pesak", objasni Zumbula. "Ženske su uzele lopate i počele ubacivati nove količine peska u brod, čim smo sleteli; pilotkinja nam je to rekla. Ovu lađu moguće je pomoću motora i podizati i spuštati. Snagom motora smo sleteli. Ali ako hoćeš da letiš na velikoj visini vrlo dugo, najlakši način je da izbaciš pesak, kao što Kalde sada radi."
<BR>&nbsp;&nbsp;&nbsp;&nbsp;&nbsp;Šenila reče: "Sada je pod otprilike vodoravan."
<BR>&nbsp;&nbsp;&nbsp;&nbsp;&nbsp;Svila klimnu glavom i pokaza, vrhom prsta, jedan mehurić u vodoravnoj staklenoj cevčici na instrument-tabli.
<BR>&nbsp;&nbsp;&nbsp;&nbsp;&nbsp;Njorka sede na sedište najbliže Svili. "Mogu ja, ako hoćeš, naći nekog drugog da radi to. Čak može i ona pilotkinja. Neko naš bi sedeo ovde i pazio na nju."
<BR>&nbsp;&nbsp;&nbsp;&nbsp;&nbsp;"Ona je slepa", reče mu Svila. Pomače jednu polugu na tabli u suprotan položaj. "Zumbula ju je oslepila. Video sam to."
<BR>&nbsp;&nbsp;&nbsp;&nbsp;&nbsp;"Samo je veoma bole oči, patera. Videće ona odlično."
<BR>&nbsp;&nbsp;&nbsp;&nbsp;&nbsp;Zumbula sede levo od Svile. "Nego, ti voliš ovo, a?"
<BR>&nbsp;&nbsp;&nbsp;&nbsp;&nbsp;"Volim - mada mi je i zazorno. Plašim se da nešto ne pogrešim, pa da svi izginemo. Ali pilotkinja bi mogla, kao i ma koja druga Trivićka, namerno napraviti takvu grešku, što ja sigurno neću. Ali..." Zaćuta.
<BR>&nbsp;&nbsp;&nbsp;&nbsp;&nbsp;"Čak i kad bismo imali pilota od poverenja, ti bi hteo da ipak lično pilotiraš."
<BR>&nbsp;&nbsp;&nbsp;&nbsp;&nbsp;On pročisti grlo. "Imamo pilota u koga možemo imati poverenja. Taj sam! Doduše, nemam neko veliko iskustvo, ali valjda su postojali neki dani kad ni ta žena nije imala iskustvo."
<BR>&nbsp;&nbsp;&nbsp;&nbsp;&nbsp;Šenila sede pokraj Zumbule. "Šta, iznabadala si je u ćorone?"
<BR>&nbsp;&nbsp;&nbsp;&nbsp;&nbsp;Zumbula klimnu glavom. "Htela da nas pobije, je'ote."
<BR>&nbsp;&nbsp;&nbsp;&nbsp;&nbsp;"Ne pu-ca", graknu Oreb koji je tog trenutka doplovio u pilotsku kabinu.
<BR>&nbsp;&nbsp;&nbsp;&nbsp;&nbsp;"Da, i ja sam rekla sebi da ne treba da puca", reče Zumbula Orebu. "A posle je ipak bilo pucnjave ovde, kad su Njorkini momci napali one ribe koje su stražarile nad generalicom."
<BR>&nbsp;&nbsp;&nbsp;&nbsp;&nbsp;"Da, da", reče Šenila, "ali ja vidim da pateri ipak smeta to, taj način na koji si je sredila."
<BR>&nbsp;&nbsp;&nbsp;&nbsp;&nbsp;Svila pogleda Šenilu. "Zar sam tako providan?"
<BR>&nbsp;&nbsp;&nbsp;&nbsp;&nbsp;"Jesi." Ona se široko osmehnu. "Slušaj, patera. Misliš da smo mi, Orhidejine 'cupi', uvek bile fine i učtive? Uvek na 'hvala, molim' i ta cinculiranja? 'Izvini, Zvončice, ali ta haljina na tebi liči veoma, veoma na jednu moju'?"
<BR>&nbsp;&nbsp;&nbsp;&nbsp;&nbsp;"Pa, ne znam", priznade Svila. "Nadao bih se da ste takve bile." Oreb ga, stojeći na njegovom ramenu, pogleda upitno.
<BR>&nbsp;&nbsp;&nbsp;&nbsp;&nbsp;"Za mene misliš da sam neka grubijanka zato što sam ovako velika; a za Trivićke misliš to isto zato što ne nose nikakvu šminku i što su do maločas imale igličare i debeljače. Ja u Orhidejinoj kući nisam morala, zaista, nešto mnogo da se bijem zato što sam bila najduža riba tamo. Znaš kako ova tvoja Zumbica uspeva da izgleda veća od mene?"
<BR>&nbsp;&nbsp;&nbsp;&nbsp;&nbsp;"Mislim da znam."
<BR>&nbsp;&nbsp;&nbsp;&nbsp;&nbsp;"Da nema te potpetice koje uvek ima, ne bi mi bila do ramena. Da je lepa, lepa je, kao što ti uvek pominješ. Sve vreme svog boravka tamo, bila je najlepša cupi u celoj Orhidejinoj kući. To ti može i sama Orhi kazati. Znaš ko je tamo sad ostao i zauzeo Zumbulino mesto? Maka je sad tamo najlepša, ali Maka je prema Zumbuli kao lažna kartica prema pravoj. Znaš o tome? Kad je kartica krivotvorena, izdaleka stvarno kao laćana, al kad pogledaš izbliza, zlato nije zlatno nego je više bronzano, a pod prstima je kartica kao masna. A pogledaj samo Zumbulu, te oči, taj nos. Taj vrh donje vilice. Samo gledaj! Kad sam je upoznala, prve dve nedelje bilo je dovoljno da vidim taj njen vrh donje vilice, pa da se osetim ko žaba na drumu." U Šenilin glas uđe ona dubina i blaga promuklost koja se kod žena pojavi kad počnu govoriti o stvarima koje su za njih istinski važne. "Maka je zgodna, patera, ali Zu je pravo zlato."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Iz tog razloga su je praktično sve mrzele." Šenila se nakašlja. "Umalo da je zamrzim i ja. Drugog, trećeg dana našeg poznanstva..."
<BR>&nbsp;&nbsp;&nbsp;&nbsp;&nbsp;"Drugog", ubaci Zumbula.
<BR>&nbsp;&nbsp;&nbsp;&nbsp;&nbsp;"Drugog, došla je u veliki salon sa modricama ispod oba oka. Orhideja zamalo da pobaci kad ju je videla. A znaš šta je bilo?"
<BR>&nbsp;&nbsp;&nbsp;&nbsp;&nbsp;Svila odrečno mahnu glavom; Zumbula reče: "Šen, to će biti dovoljno priče", a on okrete sedište i suoči se sa Šenilom. "Zamolio bih te da mi ispričaš to. Obećavam da neću ništa zameriti Zumbuli, ma šta da je bilo."
<BR>&nbsp;&nbsp;&nbsp;&nbsp;&nbsp;"Ne pri-ča", zakrešta Oreb.
<BR>&nbsp;&nbsp;&nbsp;&nbsp;&nbsp;"Pa, mislila sam da ti kažem, al Zu je protiv i verovatno je u pravu. Ali, da znaš, učila je brzo. A i morala je, inače bi mrtva bila. Nekoliko dana kasnije gledam ja, jedna riba gurne našu Zumbulu, a Zumbula nju saplete, obori, pa je raspizdi stolicom odozgo. To su videle i mnoge druge cupi, pa su je posle ostavljale na miru. Hoćeš nešto da pitaš?"
<BR>&nbsp;&nbsp;&nbsp;&nbsp;&nbsp;"Ne", reče Svila.
<BR>&nbsp;&nbsp;&nbsp;&nbsp;&nbsp;"Učinilo mi se da si hteo pitati da li smo se ikada potukle Zumbula i ja."
<BR>&nbsp;&nbsp;&nbsp;&nbsp;&nbsp;Zumbula odmahnu glavom.
<BR>&nbsp;&nbsp;&nbsp;&nbsp;&nbsp;"Moglo je i to da bude, da sam ja mogla oblačiti njene stvari, ili ona moje. Neću da lažem: nismo bile bliske, nimalo. Kao prvo, ona nije tamo provela dovoljno dugo. Drugo, nije mi se mnogo sviđala, ali, opet, ponešto kod nje jeste mi se sviđalo. To sam ti rekla jednom prilikom."
<BR>&nbsp;&nbsp;&nbsp;&nbsp;&nbsp;Njorka reče: "Kad smo sedeli u onome po čemu raste grožđe, u tvom mantejonu, patera. Ja bio tamo."
<BR>&nbsp;&nbsp;&nbsp;&nbsp;&nbsp;Svila klimnu glavom. "Da, sećam se. Mogao bih ti prepričati sve što si tada govorila, Šenila, maltene od reči do reči - ne zato što imam neko strašno pamćenje, nego zato što mi je Zumbula toliko važna."
<BR>&nbsp;&nbsp;&nbsp;&nbsp;&nbsp;Okrete se ka instrumentima da ih osmotri i da pogleda nebo po kome su bili razmrljani oblaci. Onda opet okrete glavu ka Njorki. "Da li bi mi učinio uslugu i doveo Shiatana?"
<BR>&nbsp;&nbsp;&nbsp;&nbsp;&nbsp;"Naravno." Njorka ustade. "Al mora da govorim s tobom o tim motorima, znaš? Mora mi kažeš šta si im uradio, i da l' ćemo ih još nekoliko izgubiti."
<BR>&nbsp;&nbsp;&nbsp;&nbsp;&nbsp;"Idem ja po Shiatana", reče Zumbula i ode iz pilotske kabine pre nego što ju je Svila mogao zaustaviti.
<BR>&nbsp;&nbsp;&nbsp;&nbsp;&nbsp;Šenila se nagnu bliže Svili. "Ona misli da bi trebalo da se ponosiš njome. To mislim i ja."
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Ali ti se ne ponosiš, a nju to boli. Kad si je prvi put sreo, imala je azof, i ti si morao da iskačeš kroz prozor da bi se spasao. Zar nije tako? Pričala je meni Moli."
<BR>&nbsp;&nbsp;&nbsp;&nbsp;&nbsp;"Bilo je jezivo", priznade Svila. Iako se nije oznojio, on obrisa lice krajičkom mantije. "Azof je zasekao u kameni okvir prozora. Mislim da to nikada neću zaboraviti."
<BR>&nbsp;&nbsp;&nbsp;&nbsp;&nbsp;Njorka reče: "Jesi li i posle toga mislio, patera, da je to samo neka mlada seljančica i ništa više?"
<BR>&nbsp;&nbsp;&nbsp;&nbsp;&nbsp;"Ne. Nisam. Znao sam tačno šta je."
<BR>&nbsp;&nbsp;&nbsp;&nbsp;&nbsp;Onda je ćutao sve do dolaska Shiatana koji uđe u pilotsku kabinu, nakloni se i reče: "Želiš sa mnom Kalde Svilo razgovarati?"
<BR>&nbsp;&nbsp;&nbsp;&nbsp;&nbsp;"Da. Jesi li ikada upravljao nekom ovakvom vazdušnom lađom?"
<BR>&nbsp;&nbsp;&nbsp;&nbsp;&nbsp;"Nikad. Leteo sa krilima sam onoliko puta, ali mi, posada, nemamo ništa ovako. Postoji lađa 'Svitak', sama, ali njome pilot Glavni procesor. Ne mi to."
<BR>&nbsp;&nbsp;&nbsp;&nbsp;&nbsp;"Razumem. Pa ipak, znaš mnogo o uzlaznim i silaznim vazdušnim strujama, i olujama; više nego što ću ja ikada znati. Ja, evo, pilotiram ovom lađom još od trenutka kad nas je jedan udar vazduha - poslat u našu korist, voljom Molpinom ili, kao što sam ja skloniji da verujem, Izvanaševom - vratio u nebo. Sada bih da malo prepustim kontrolu nekom drugom. Hoćeš li zauzeti moje mesto? Bio bih ti izuzetno zahvalan."
<BR>&nbsp;&nbsp;&nbsp;&nbsp;&nbsp;Letač žustro zaklima glavom. "Oh, da, da! Hvala ti Kalde Svila. Hvala mnogo veoma!"
<BR>&nbsp;&nbsp;&nbsp;&nbsp;&nbsp;"Pa, sedi ovde." Svila ustade i napusti pilotsko mesto, na koje Shiatan kliznu glatko. "Ne postoje nikakve uzde, a ni volan kao u letelici, niti krma, nema se šta okretati, upravlja se pomoću motora. Shvatio si?"
<BR>&nbsp;&nbsp;&nbsp;&nbsp;&nbsp;Shiatan klimnu glavom. Njorka pročisti grlo.
<BR>&nbsp;&nbsp;&nbsp;&nbsp;&nbsp;"Duva zapadni vetar koji nas nosi ka Glavnom procesoru. Mogli bismo leteti i brže, ali možda je pametnije da čuvamo gorivo. Ovi brojčanici pokazuju brzine svakog od osam motora ponaosob; primetićeš da četiri ne rade."
<BR>&nbsp;&nbsp;&nbsp;&nbsp;&nbsp;Zatim Svila, najbrže što je mogao, opisa Shiatanu svoja saznanja, dosad prikupljena, o svrsi pojedinih poluga i obrtne dugmadi na instrument-tabli; zaključivši da je ovaj shvatio, odmah se okrete Njorki. "Pitao si šta sam uradio mašinama. Vrlo malo. Popeo sam se u onaj deo lađe koji je obložen platnom. U telo lađe."
<BR>&nbsp;&nbsp;&nbsp;&nbsp;&nbsp;"Dabome", reče Njorka. "Znam ja da si to morao."
<BR>&nbsp;&nbsp;&nbsp;&nbsp;&nbsp;"Glavninu tog prostora - koji je ogroman - zapremaju redovi ogromnih balona. Postoje drvene grede i bambusove staze za hodanje."
<BR>&nbsp;&nbsp;&nbsp;&nbsp;&nbsp;"Bio ja na nekima od njih."
<BR>&nbsp;&nbsp;&nbsp;&nbsp;&nbsp;"Naravno. Morao si, u borbi. Htedoh reći da postoje i rezervoari i savitljive cevi. A ja sam našao jedne mengele, one jednostavne, pomoću kojih bi neki stolar mogao pritegnuti komad drveta za obradu."
<BR>&nbsp;&nbsp;&nbsp;&nbsp;&nbsp;Svila zastade da pogleda pticana na svom ramenu. "Tada mi se Oreb pridružio; upravo kad sam dohvatio mengele. Namestio sam ih na jedno crevo i pritegao najčvršće što sam mogao. Proticanje nije sasvim prestalo, ali je svakako bitno smanjeno. Ne bi trebalo da vam bude teško da nađete to mesto, jer sad znate šta da tražite."
<BR>&nbsp;&nbsp;&nbsp;&nbsp;&nbsp;Njorka se protrlja po donjoj vilici. "Ne b' se baš reklo."
<BR>&nbsp;&nbsp;&nbsp;&nbsp;&nbsp;"Čisto da umirim savest, trebalo bi da ti kažem da sam lagao majoricu Hadale - ili sam se, bar, primakao laganju najbliže što sam mogao. Pitala je mogu li ja 'popraviti mašine'. Rekao sam da to ne mogu; uveren sam da su moje reči bile istinite. Popravlja se ono što se pokvarilo, a ove naše mašine koje ne rade nisu se, koliko ja znam, pokvarile. A ako jesu, ja zaista pojma nemam kako bi ih trebalo popravljati. Znači, istinito sam joj rekao da popravka tih mašina nije u mojoj moći. Nije bila laž, mada sam uistinu nameravao da usmerim tu osobu na pogrešnu stranu. A da sam rekao da mogu pokrenuti motore, ona bi, pretpostavljam, naredila da me biju sve dok ne pristanem da to uradim."
<BR>&nbsp;&nbsp;&nbsp;&nbsp;&nbsp;Ne okrenuvši se ka njima, Shiatan energično zaklima glavom.
<BR>&nbsp;&nbsp;&nbsp;&nbsp;&nbsp;"Pitaću pateru Inkusa da me ispovedi, danas. Ako nemate ništa protiv, sada bih da idem... Veoma mi je potrebno da neko vreme budem sam."
<BR>&nbsp;&nbsp;&nbsp;&nbsp;&nbsp;Dok je odlazio iz pilotske kabine, Njorka reče njegovim leđima: "Navedi ga da ti kaže kako je začarao onu pušku debeljaču."
<BR>
<BR>&nbsp;&nbsp;&nbsp;&nbsp;&nbsp;Slabašna vrata od platna razapetog preko bambusovog rama bila su jedino što je delilo pilotsku kabinu od uzanog hodnika sa mnogo drugih 'vrata' zatvorenih samo zelenim zavesama. Čuvši poznat glas, Svila odgurnu jednu od tih zavesa, na desnoj strani.
<BR>&nbsp;&nbsp;&nbsp;&nbsp;&nbsp;Malena kabina bila je prenatrpana, iako je sadržala samo jedan ležaj, jedan stočić i stoličicu; na stoličici je sedela Kopriva koja je držala u ruci pištolj igličar. Sa ležaja se generalica Saba smeškala na način koji je Svili bio bolan.
<BR>&nbsp;&nbsp;&nbsp;&nbsp;&nbsp;"Jad-na ma-la", promrnđa Oreb.
<BR>&nbsp;&nbsp;&nbsp;&nbsp;&nbsp;Svila iscrta u vazduhu znak sabiranja. "Blagoslovena budi, generalice Sabo, u sveto ime Pesa, oca bogova, i Ehidne Graciozne, družbenice njegove, i njihovih sinova i kćeri jednako, i Izvanaša Svevidećeg, i u ime svih ostalih bogova, danas i do veka. Tako kažem ja, Svila, u ime njihovog najmlađeg deteta, Sfikse Čelične, boginje izdržljivosti i hrabrosti, Sfikse Sabljaste, slavne i dobre pokroviteljke generalice Sabe i Sabinog rodnog grada."
<BR>&nbsp;&nbsp;&nbsp;&nbsp;&nbsp;"Ljubazno od tebe, Kalde. A ja mislila da ćeš doći da likuješ nad mojim porazom."
<BR>&nbsp;&nbsp;&nbsp;&nbsp;&nbsp;Kopriva zatrese glavom. "Ne znaš ti njega."
<BR>&nbsp;&nbsp;&nbsp;&nbsp;&nbsp;"Došao sam - ili sam, bar, izišao iz pilotske kabine - da bih pobegao od mojih prijatelja", reče Svila Sabi. "Ali tek što sam zakoračio u ovaj hodničak, čuo sam tvoj glas, pa i zavirio ovde. 'Kad nam planove ne pokvari niko od bogova, i niko od naših drugara, pokvarimo ih sami.' Kad sam bio dečak, pročitao sam tu izreku, a kasnije sam se i uverio da je veoma istinita."
<BR>&nbsp;&nbsp;&nbsp;&nbsp;&nbsp;Kopriva reče: "Ona mi je pričala o Trivigaunteu, Kalde. Ne verujem da bih volela tamo živeti, ali rado bih videla taj grad."
<BR>&nbsp;&nbsp;&nbsp;&nbsp;&nbsp;"Mi najviše volimo kule", reče Saba sa osmehom. "Obično kažemo da je to zato što smo tako vešti u zidanju kula, ali možda smo vešti zato što ih podižemo tako često. Kule, i visoke bele zgrade; a ulice su nam široke i čiste. Vaš grad izgleda..." Ona zastade, tražeći izražajnu reč. "Zguren uz zemlju, kao kamp. Prignut dole, i prljav. Znam da ga volite, ali nama izgleda tako."
<BR>&nbsp;&nbsp;&nbsp;&nbsp;&nbsp;Svila klimnu glavom. "Razumem. Ja mislim da su naše kuće iznutra čiste, najčešće; ali ulice su nam stvarno grozno prljave, kao što ti kažeš. Pokušavao sam da preduzmem nešto u vezi s tim, i u vezi sa mnogim drugim stvarima, kad su me uhapsili."
<BR>&nbsp;&nbsp;&nbsp;&nbsp;&nbsp;"Nisam te ja uhapsila", reče mu Saba. "Niti sam to naredila."
<BR>&nbsp;&nbsp;&nbsp;&nbsp;&nbsp;"Niti sam ja ikad pomislio da si ti."
<BR>&nbsp;&nbsp;&nbsp;&nbsp;&nbsp;"Ali, činjenica je da si razgovarao sa neprijateljem, a nisi obavestio nas. Da je samo..." Sabu izdade glas.
<BR>&nbsp;&nbsp;&nbsp;&nbsp;&nbsp;Oreb graknu u znak da saoseća s njom.
<BR>&nbsp;&nbsp;&nbsp;&nbsp;&nbsp;"Svi mi imamo svoje tuge." Svila pusti da zelena zavesa padne iza njega. "Neću tražiti da blažiš moje, ali ću možda moći da ublažim tvoje. Pokušaću. Šta si htela reći?"
<BR>&nbsp;&nbsp;&nbsp;&nbsp;&nbsp;"Nameravala sam samo da kažem da ću govoriti povoljno o tebi, kad se vratim kući. Jer mi ćemo tebe uhvatiti opet, prilikom ponovnog zauzimanja ove lađe. Ako Sijuf još nije preuzela vlast u vašem gradu, uskoro će." Saba se nasmeja tiho, ali ironično. "Ali sam se prisetila kako ja stojim. To sam, malo, bila zaboravila, u razgovoru sa ovom devojkom. Ja sam ta generalica koja je poludela i okrenula brod ka istoku umesto da ga povede kući. To je Hadale javila onima u Palati: da sam poludela. Na taj način me je zaštitila od optužbe da sam izdajica."
<BR>&nbsp;&nbsp;&nbsp;&nbsp;&nbsp;"Nisi ti poludela", reče joj Svila. "Bila si, na moj zahtev, posednuta od strane Gljive. Na isti način bila si posednuta i za vreme večere kod mene. O tome su ti sigurno pričale tvoje koleginice - naročito majorica Hadale, koja ti je podređena."
<BR>&nbsp;&nbsp;&nbsp;&nbsp;&nbsp;"A ja nisam želela slušati. Je li i Hadale vaša zarobljenica?"
<BR>&nbsp;&nbsp;&nbsp;&nbsp;&nbsp;"Nije. Ona je, sa većinom vaših pterovojnikinja, odletela da zarobi jedan karavan. To je omogućilo Njorki, Gibu i ostalima da otmu lađu od preostalih 'pterićkinja'."
<BR>&nbsp;&nbsp;&nbsp;&nbsp;&nbsp;Kopriva mahnu igličarem uvis. "Borili smo se i mi, Rog i ja. Ranije smo ratovali protiv zelambaća, za generalicu Nanu. Mnogi drugi Njorkini ljudi nikada pre nisu bili u borbi. Gotovo nijedna od žena." Ona dodade, govoreći Sabi: "Vaše pterićke bile su dobre, ali naši zelembaći su bolji, nikada ne paniče."
<BR>&nbsp;&nbsp;&nbsp;&nbsp;&nbsp;"Siguran sam da ste se časno pokazali", reče joj Svila. "Za razliku, nažalost, od mene. Zumbula je izbila igličar iz ruke pilotkinji i savladala je. Ja sam posle samo dohvatio i držao taj igličar, i osećao se kao potpuna budala. Nisam mogao pucati, jer sam se plašio da ne pogodim Zumbulu, ali, sa igličarem u ruci, nisam umeo da preduzmem ništa drugo, ništa što nije pucanje. Onda je neko počeo da puca otprilike odavde. Debeli meci proletali su kroz pilotsku kabinu, i samo naklonost nekog boga zaštitila je nas troje od pogibije."
<BR>&nbsp;&nbsp;&nbsp;&nbsp;&nbsp;Svila zastade, razmišljajući. "Jesam li ti zahvalio, generalice, na tvojoj nesumnjivo ispoljenoj dobroj volji? Trebalo je; zahvaljujem ti. Postaraću se, naravno, da te niko ne zlostavlja."
<BR>&nbsp;&nbsp;&nbsp;&nbsp;&nbsp;Saba slegnu ramenima. "Onaj muški, Njorka, rekao je da mogu da ostanem ovde, što je bilo lepo od njega. One što umalo da vas pobiju, to su bile vojnikinje koje su me držale pod nadzorom, kao zatvorenicu. Ova devojka mi se više sviđa."
<BR>&nbsp;&nbsp;&nbsp;&nbsp;&nbsp;Ona zaćuta. Svila uhvati sebe kako osluškuje zvuk motora.
<BR>&nbsp;&nbsp;&nbsp;&nbsp;&nbsp;"Moje pterovojnikinje, Kalde, ratovale su rame uz rame sa vojskom generalice Nane u vreme kad smo mi bile jedine Trivigauntkinje u Vironu. Takođe smo ratovale rame uz rame sa Gardom da izbavimo tebe iz one kuće izvan grada. Ako bih rekla da sam već u poletanju iz Virona imala plan da o tebi govorim povoljno onima u Trivigaunteu, da li bi mi poverovao?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Nisam ga imala, ali trebalo je da imam. Zapravo sam samo gledala kako da sklonim svoje dupe, kao da je to važno."
<BR>&nbsp;&nbsp;&nbsp;&nbsp;&nbsp;"Molim te da ne mučiš sebe, generalice." Svila opet odgurnu u stranu zavesu koja je u toj majušnoj kabini služila umesto vrata. "U drugoj gondoli, blizu zadnjeg dela, bio je jedan poklopac kroz koji se moglo izići na krov. Ima li nečeg takvog u ovoj?"
<BR>&nbsp;&nbsp;&nbsp;&nbsp;&nbsp;"Svakako. Pokazaću ti gde je, ako ona nema ništa protiv."
<BR>&nbsp;&nbsp;&nbsp;&nbsp;&nbsp;"To neće biti potrebno", reče Svila, zakorači unazad i pusti zavesu da padne.
<BR>&nbsp;&nbsp;&nbsp;&nbsp;&nbsp;Lestvice od konopca, smotane u kotur i privezane za plafon, označavale su mesto gde se poklopac nalazio. Bilo je dovoljno povući jedan kanap, pa da se kotur razmota i opusti do poda. Poklopac je bio lagan, drven, pridržan samo jednim prostim mehanizmom sa pokretnim klinom, takođe od drveta. Svila izvuče klin, odbaci poklopac uvis, tako da se on prevali na drugu stranu, i pope se na otvorenu, praznu palubu.
<BR>&nbsp;&nbsp;&nbsp;&nbsp;&nbsp;Oreb kliknu zadovoljno i otisnu se sa njegovog ramena u prostor. Prelete, veoma brzo, celu dužinu gondole, a onda odjuri ispred vazdušne lađe. Kratkovidi Svila više nije mogao videti njegove uzlete, zaokrete i lupinge u prostorima neba.
<BR>&nbsp;&nbsp;&nbsp;&nbsp;&nbsp;Svila, kudikamo obazrivije, pođe za Orebom, napred, i uskoro se nađe na polukružnom pramcu gondole. Stade tako da su otrcani, izgrebani vrhovi njegovih starih cipela (čak ni do sad nije našao vremena da sebi obezbedi nov par cipela) virili iznad bolno ogromnog bezdana. On spusti pogled na te cipele i vide ih kako ih nikada pre toga nije video. Vide svaku pukotinu u štavljenoj koži kao zasebnu stavku, novu i čudnovatu; takođe, svaku izbočinu na mestima gde se cipela saobrazila oblicima njegovog stopala. Pokraj njegove leve cipele bila je, u palubi, rupa obložena bronzom; najverovatnije, ležište za motku zastave koja bi odatle trebalo da se vijori na vojnim paradama i svečanostima u Trivigaunteu.
<BR>&nbsp;&nbsp;&nbsp;&nbsp;&nbsp;Još je verovatnije da su slična ležišta ugrađena duž cele ivice palube. Tu bi bile ugurane lakše motke, a između njih razapeta ograda od konopca, da ne popadaju zvaničnici kad stoje na istom ovom mestu gde on sad. Žene u krasnim paradnim uniformama, okićene medaljama, stoje ovde i mašu narodnim masama koje se tiskaju dole. Moguće je, čak, da je lično Rani stajala upravo na ovom mestu gde je sad on.
<BR>&nbsp;&nbsp;&nbsp;&nbsp;&nbsp;Priseti se kako je svojevremeno predložio da se signalnim zastavama sa ove palube javi o dolasku Sijufine horde u Viron. Signalisti (ili, verovatnije, signalistkinje) koji bi se time bavili morali bi odavde gledati teleskopima, a njihove zastave bile bi okačene duž jednog od ogromnih konopaca o kojima visi gondola. Ispod njih...
<BR>&nbsp;&nbsp;&nbsp;&nbsp;&nbsp;Neki majušni pokret gondole, reakcija na neku malu promenu vetra, izbaci ga, umalo, iz ravnoteže; malo je nedostajalo da zakorači desnom nogom napred, u prazno, u pokušaju da nađe oslonac. U tom slučaju bi pao, i bar se oslobodio ovih upornih bolova u zglavku stopala.
<BR>&nbsp;&nbsp;&nbsp;&nbsp;&nbsp;Možda i ne bi bilo tako loše. Pasti. Ako se ne bojiš smrti, to je vrhunski zanimljivo iskustvo; pasti sa tolike visine, znatno iznad najviših planina, i imati, dok padaš, dovoljno vremena za posmatranje, molitvu i razmišljanje. Imao bi, svakako.
<BR>&nbsp;&nbsp;&nbsp;&nbsp;&nbsp;Na kraju bi njegovo telo tresnulo o zemlju, verovatno u nekom nenaseljenom predelu. Njegov duh vratio bi se na Zlatnu stazu, gde se svojevremeno susretao sa svojim očevima i majkama; njegove kosti ne bi nikad bile pronađene, ili, možda, tek kad Koprivina deca budu odrasli ljudi. Živi bi smatrali da nije umro nego da je nestao; izvor začudnosti, a ne tuge. Svi ljudi umiru; sa stanovišta Izvanaša, svi umiru začas. Ali malo je onih koji poginu tako odlično.
<BR>&nbsp;&nbsp;&nbsp;&nbsp;&nbsp;Okrete pogled gore, da osmotri Zlatnu stazu, opruženu pravo ispred tupog nosa lađe. Opet oseti kako gubi - samo malčice - ravnotežu. Ako njegovi roditelji čekaju gore na njega, njih oči života videti ne mogu.
<BR>&nbsp;&nbsp;&nbsp;&nbsp;&nbsp;Jedan otac bio je ujedno i Šenili otac. On, Svila, koji nikad nije imao nikakvu porodicu osim svoje majke, sada ima sestru. Mada ni Šenila, ni Zumbula, niti ijedna druga žena ne mogu zauzeti mesto njegove majke; to nijedna me može.
<BR>&nbsp;&nbsp;&nbsp;&nbsp;&nbsp;Priseti se onog brijača bez ikakvih oznaka. Mnogo puta se čudio i pitao nad njim. Protrlja strnjiku na donjoj vilici i obrazima. Više od jedan dan nije se brijao; sad, nesumnjivo, svi vide njegovu bradu. Bolje bi bilo, međutim, znati kome je brijač pripadao.
<BR>&nbsp;&nbsp;&nbsp;&nbsp;&nbsp;Opet pogleda dole, u svoje cipele. Ispod tih cipela Shiatan sedi za kontrolama i kormilari jednom strukturom stotinu puta većom od Velikog mantejona; dodir prsta, i lađa skrene. Na ovoj lađi ne postoji Sveti prozor - ugradnja takvog nečeg bila bi praktično nemoguća - ali staklo za komunikaciju postoji, tu negde. Sviline misli odlutaše u dokona razmatranja gde bi moglo biti. Ne u pilotskoj kabini; tu svakako ne. Niti u onoj Sabinoj ćeliji. Ali maltene je sigurno da mora biti negde u ovoj gondoli, u kojoj oficirke sadašnje trivigauntske Rani jedu i spavaju i iz koje upravljaju njenom vazdušnom lađom. Možda u navigacijskoj sobi; on se na ovu palubu popeo prošavši kroz tu sobu, ali ne videći je uopšte, zanet u druge misli.
<BR>&nbsp;&nbsp;&nbsp;&nbsp;&nbsp;Toliko zanet da nije ništa učinio za ublažavanje Sabine potištenosti. Isuviše okrenut samom sebi i svojim problemima; egocentričan. Možda su Saba i njene 'pterkinje' sada brojčano slabije, ali...
<BR>&nbsp;&nbsp;&nbsp;&nbsp;&nbsp;Šake na njegovim ramenima. "Nemoj skočiti, Kalde!"
<BR>&nbsp;&nbsp;&nbsp;&nbsp;&nbsp;On načini jedan obazriv korak unazad. "Pa, nisam ni nameravao", reče, i odmah se zapita da li je to laž.
<BR>&nbsp;&nbsp;&nbsp;&nbsp;&nbsp;Okrete se. Rogovo prebledelo lice jasno je pokazivalo šta je Rog pomislio. "Izvinjavam se što sam te uplašio", reče mu Svila. "Nisam znao da si tu."
<BR>&nbsp;&nbsp;&nbsp;&nbsp;&nbsp;"Samo se ti udalji od ivice, molim te, Kalde. Učini to - za mene?"
<BR>&nbsp;&nbsp;&nbsp;&nbsp;&nbsp;Čisto da bi umirio Roga, Svila načini još jedan korak od ivice. "Nisi mogao biti ovde kad sam ja dolazio; primetio bih te. A nisi bio ni na krovu naše ranije gondole, jer ja sam gledao i tamo. Kopriva ti je ispričala da sam se raspitivao za poklopac, naravno."
<BR>&nbsp;&nbsp;&nbsp;&nbsp;&nbsp;"Ja bih zamolio, još malo dalje, Kalde."
<BR>&nbsp;&nbsp;&nbsp;&nbsp;&nbsp;"Ne. Ovo je glupo; ali, čisto da bih tebe umirio, sešću." I Svila sede, prekrsti noge i pokri ih mantijom. "Vidiš? Ni slučajno ne mogu pasti odavde, a nećeš ni ti, ako sedneš. Potrebno mi je da razgovaram s nekim."
<BR>&nbsp;&nbsp;&nbsp;&nbsp;&nbsp;Rog sede. Lepo se videlo da mu je laknulo.
<BR>&nbsp;&nbsp;&nbsp;&nbsp;&nbsp;"Kad sam bio u pilotskoj kabini, osetio sam potrebu da odem negde i molim se. Tako sam, bar, sebi rekao. Ali kad sam se našao ovde gore, sam, u mogućnosti da se molim do mile volje, nisam ni počeo. Umesto toga, dokučivao sam izgled svojih cipela i razmišljao o nekim drugim stvarima. To, većinom, nisu bile gluposti; pa ipak, imam osećaj da je bilo glupo što sam se toliko posvetio tim mislima. Hoćete li vas dvoje otići sa Njorkom kad on bude krenuo sa ovog svitka na drugi? Jer, on će, znaš, to učiniti. Ova 'posada', kako Shiatan naziva ljude u svome gradu, ima neke od onih podzemnih kula kakve mi je Mamelta pokazala; nedirnute; i staviće jednu na raspolaganje Njorki. Zaboravljam kako ih je Mamelta nazivala."
<BR>&nbsp;&nbsp;&nbsp;&nbsp;&nbsp;"Nikad mi nisi ništa rekao o tim kulama, Kalde."
<BR>&nbsp;&nbsp;&nbsp;&nbsp;&nbsp;Svila mu ispriča, svesno se trudeći da bude što sažetiji. "Sećam se ja i mnogo čega drugog, ali ovo ti je, po mom uverenju, najvažnije što se ima znati. Kažeš, nisam ti rekao, a meni, eto, tek sad pada na um - nisam, zapravo, nikome rekao, osim doktoru Ždralu dok smo bili zajedno u zarobljeništvu, a doktor Ždral je mrtav."
<BR>&nbsp;&nbsp;&nbsp;&nbsp;&nbsp;"Ja njega nikada nisam video", reče Rog. "A to mi je, imajući u vidu kako ti o njemu govoriš, žao. Da li podvodni brod liči na ovu vazdušnu lađu?"
<BR>&nbsp;&nbsp;&nbsp;&nbsp;&nbsp;"Ni najmanje. Sav je od metala, i to, siguran sam, uglavnom od gvožđa. Na dnu ima rupu kroz koju Ajuntamiento može da porine manji brod. Čovek bi pomislio da zbog te rupe u brodskom koritu podvodna lađa mora da potone; zar ne? Ali, ne, ona ne tone. Štaviše, mi smo kroz tu rupu pobegli, doktor Ždral i ja." Svila zastade, zanesen u misli. "U jezeru, Rože, postoje divovske ribe, veće nego što zamisliti možeš. To mi je i Šenila jednom prilikom rekla. To je istina."
<BR>&nbsp;&nbsp;&nbsp;&nbsp;&nbsp;"Pitao si me da li ću krenuti sa Njorkom. To znači, da li ćemo Kopriva i ja krenuti zajedno, jer mi kad o tome odlučujemo, donećemo zajedničku odluku za oboje."
<BR>&nbsp;&nbsp;&nbsp;&nbsp;&nbsp;"Da, naravno."
<BR>&nbsp;&nbsp;&nbsp;&nbsp;&nbsp;"Pa, ja mislim da nećemo. On nas nije ni pozvao. Ja mislim, ako bi nas i pozvao, Kopriva bi verovatno odbila. Ja kod kuće imam oca i majku, sestre i braću, a i Kopriva ima porodicu."
<BR>&nbsp;&nbsp;&nbsp;&nbsp;&nbsp;"Da, naravno", ponovi Svila.
<BR>&nbsp;&nbsp;&nbsp;&nbsp;&nbsp;"Šenila ima moju naklonost. Zaista je gledam sa naklonošću. Ali taj Njorka, to je čovek takve vrste da ja njega ne mogu nazvati dobrim, bez obzira na to što je Tartaros baš njega odabrao za prosvetljenje. Pamtiš šta sam ti rekao o njemu onaj put? E, pa, i sada je isti, uveren sam. Ljudi koji su sa njim nisu nešto mnogo bolji. On kaže da su to 'najbolji lopovi na svitu', jesi li to znao, Kalde? Zato što su ukrali celu vazdušnu lađu."
<BR>&nbsp;&nbsp;&nbsp;&nbsp;&nbsp;"Nisu svi ti ljudi lopovi", reče Svila, "a druga je stvar što Njorka voli da priča kao da jesu. Uglavnom je to sirotinja iz Orile i iz našeg kvarta. Ne verujem da ima mnogo profesionalnih lopova koji su spremni da u bogove veruju onoliko koliko je za jedan ovakav poduhvat potrebno." On zaćuta, nimalo uveren da uopšte treba da nastavlja.
<BR>&nbsp;&nbsp;&nbsp;&nbsp;&nbsp;"Šta je, Kalde?"
<BR>&nbsp;&nbsp;&nbsp;&nbsp;&nbsp;"Ne verujem, čak, ni da će svi oni poći. Mislim da Šenila hoće, iako bi u Vironu mogla biti bogatašica; ali ni najmanje se ne bih iznenadio ako bih video da mnogi drugi odustanu od putovanja."
<BR>&nbsp;&nbsp;&nbsp;&nbsp;&nbsp;"Ti, Kalde, nećeš otići?"
<BR>&nbsp;&nbsp;&nbsp;&nbsp;&nbsp;Svila odrečno odmahnu glavom. "Rado bih; ali, Zumbula najverovatnije neće hteti. Na kraju svih krajeva, Njorka će voditi neke svoje, ne moje, ljude."
<BR>&nbsp;&nbsp;&nbsp;&nbsp;&nbsp;"Onda ćemo se Kopriva i ja vratiti kući sa tobom i Zumbulom. I Moli bi želela da se vrati, da nađe svog muža, da bi njih dvoje nastavili gradnju svoje kćeri. Pa, zatim, patere Inkus i Ustavica."
<BR>&nbsp;&nbsp;&nbsp;&nbsp;&nbsp;Svila klimnu glavom. "Ali nećemo biti dovoljno brojni da sprečimo nastojanje ovih Trivigauntkinja, koje su ostale u lađi, da zbace našu vlast i ponovo uzmu brod u svoje ruke. Da li si razmišljao o tome, Rože? Osim ako veliki broj Njorkinih pristalica u poslednjem trenutku 'dezertira' od njega. To mi je palo na um tačno u onom trenutku kad si me uhvatio za ramena."
<BR>&nbsp;&nbsp;&nbsp;&nbsp;&nbsp;Rog se namršti. "A možemo li ostaviti Trivigauntkinje u Glavnom procesoru, Kalde? U ovom trenutku ne mogu se dosetiti nikakvog drugog rešenja."
<BR>&nbsp;&nbsp;&nbsp;&nbsp;&nbsp;"Ja mogu. Naime, verujem da mogu, a to mi je i dalo vrlo dobar razlog da ne zakoračim preko ivice. Možda mi je takav razlog bio mnogo više potreban nego što sam u tom trenutku bio svestan." Primetivši Rogov izraz lica, on dodade: "Žao mi je ako te to uznemirava."
<BR>&nbsp;&nbsp;&nbsp;&nbsp;&nbsp;Rog proguta. "Ja bih da ti nešto kažem, a to je svojevrsna tajna. Nikome još, osim Koprivi, nisam rekao. Znam da se nećeš nasmejati. Zamolio bih te da nikom drugom ne kažeš."
<BR>&nbsp;&nbsp;&nbsp;&nbsp;&nbsp;"Neću, osim ako ne zaključim da je krajnje neophodno."
<BR>&nbsp;&nbsp;&nbsp;&nbsp;&nbsp;"Znaš onu ženu koja prodaje mačje meso? Ona dolazi na prinošenje žrtve u scildan, manje-više svakog scildana."
<BR>&nbsp;&nbsp;&nbsp;&nbsp;&nbsp;Svila klimnu glavom. "Znam je vrlo dobro."
<BR>&nbsp;&nbsp;&nbsp;&nbsp;&nbsp;"Njoj se naša Mejtera veoma dopada. Mislim, naša Moli. Jednom je došla u Palatu da je vidi. Čovek ne bi očekivao da takva osoba potegne peške uz onoliko brdo, ali, eto, ona je to učinila. Sedele su u kuhinji, Moli i ta prodavačica mačjeg mesa..."
<BR>&nbsp;&nbsp;&nbsp;&nbsp;&nbsp;"Skleroderma", promrmlja Svila. Pogled mu je bio prikovan za purpurne obronke dalekih planina. "Ono crveno je gljiva puhara. Ona raste na planinama."
<BR>&nbsp;&nbsp;&nbsp;&nbsp;&nbsp;"Ona je pridržala konja generalici Nani pre onog juriša na letelice sa mitraljezima u Kaveznoj ulici", nastavi Rog. "Pomenula je tu činjenicu, a Moli je onda, naravno, htela sve da sazna o tim događajima, pa su se raspričale i o tome, i uopšte o borbama, i o Kiprisinom dolasku u naš mantejon kad je bila ona sahrana. A onda je rekla: ja sam počela pisati o tome, ja zapisujem sve što je bilo, i moju ulogu, zato što sam bila u samom središtu najvažnijih događaja."
<BR>&nbsp;&nbsp;&nbsp;&nbsp;&nbsp;Svila pokuša da se ne osmehne. Uzalud.
<BR>&nbsp;&nbsp;&nbsp;&nbsp;&nbsp;"Ona, kaže, želi da njeni unuci dobiju priliku da pročitaju kako je sve to išlo, i kako je srela tebe kad si bio tek izišao iz shole, i kako je pešice otišla uzbrdo sve do Kaldeove palate i tamo bila puštena da uđe istog trenutka. Pa, dobro, i ja sam smatrao da je to prilično smešno."
<BR>&nbsp;&nbsp;&nbsp;&nbsp;&nbsp;"Ja mislim da zaista zagreva dušu", reče mu Svila. "Možemo se mi smejati koliko god hoćemo - ne bih bio iznenađen ako se i ona sama smejala - ali, ipak, ona je u pravu. Njeni unuci još su mali, pretpostavljam; jesu živeli u ovim nemirnim vremenima, ali će verovatno vrlo malo toga zapamtiti. Kad odrastu, biće oduševljeni postojanjem jedne istorije koju je napisala baš njihova rođena baka, iz perspektive njihove porodice. Ja joj pljeskam."
<BR>&nbsp;&nbsp;&nbsp;&nbsp;&nbsp;"Pa, da, možda je trebalo i ja da to sagledam tako, Kalde, ali, nisam. Istinu da kažem, priličnio sam se naljutio."
<BR>&nbsp;&nbsp;&nbsp;&nbsp;&nbsp;"Nadam se da nisi izveo neki trik da je sprečiš."
<BR>&nbsp;&nbsp;&nbsp;&nbsp;&nbsp;"Nisam. Ali počeo sam da razmišljam o tome šta se desilo, i da li je ona stvarno, kao što priča, bila u sred najvažnijih događaja. Ubrzo sam uvideo da nije, ali da si ti, više nego iko drugi, stvarno bio u središtu najvažnijih događaja; više, čak, nego i sama generalica Nana. Skleroderma pominje da te je upoznala čim si završio sholu; ali, vidiš, i ja sam te tad upoznao. Dolazio si u našu učionicu, pričao si nam i, prirodna stvar, pomagao si pateri Štuki prilikom prinošenja žrtava. Zato sam ja doneo odluku da zapišem sve što sam zapamtio, čim se domognem hartije. Naslov će biti Knjiga patere Svile ili tako nešto."
<BR>&nbsp;&nbsp;&nbsp;&nbsp;&nbsp;"Ja sam polaskan." Ovog puta Svila uspe da suzdrži osmeh. "Hoćeš li pisati i o ovome? Kako si sedeo ovde i pričao sa mnom na gondoli?"
<BR>&nbsp;&nbsp;&nbsp;&nbsp;&nbsp;"Da, pisaću." Rog napuni pluća mirnim, čistim vazduhim. "To ti je još jedan razlog da ne skočiš. Ako bi ti skočio, ja bih morao okončati knjigu ovim trenucima." On kucnu zglavcima prstiju po palubi. "Eto, baš ovde. Možda bih se, onda, neko vreme pitao zašto si to uradio, a onda bi svemu tome bio kraj. Mislim da to ne bi bio osobito dobar završetak knjige."
<BR>&nbsp;&nbsp;&nbsp;&nbsp;&nbsp;"I ne bi bio."
<BR>&nbsp;&nbsp;&nbsp;&nbsp;&nbsp;"A ti si mislio tako da okončaš sve. Stajao si toliko blizu rubu provalije da, zaista, nije moguće da si ma koju drugu nameru imao. U čemu je problem, Kalde? Nešto te je - ne znam. Povredilo, na neki način. Mnogo povredilo. Kad bih znao šta je to bilo, možda bih mogao pomoći. Možda bi Kopriva mogla."
<BR>&nbsp;&nbsp;&nbsp;&nbsp;&nbsp;Ne ustavši, Svila se okrete od njega; sledećeg trenutka kliznu po uglačanom drvetu i poče pomalo mahati nogama iznad zjapećeg bezdana. "Dođi ovamo, Rože."
<BR>&nbsp;&nbsp;&nbsp;&nbsp;&nbsp;"Plašim se."
<BR>&nbsp;&nbsp;&nbsp;&nbsp;&nbsp;"Nećeš pasti. Sedi, oseti kako je glatko kretanje vazdušne lađe. Neću te gurnuti. Šta, jesi li pomislio da bih ja to mogao? Obećavam da neću."
<BR>&nbsp;&nbsp;&nbsp;&nbsp;&nbsp;Rog, lica klonulog, pođe napred, ali samo vrlo sporo, malo-pomalo.
<BR>&nbsp;&nbsp;&nbsp;&nbsp;&nbsp;"E, tako. Pred nama je veličanstvena panorama, verovatno najveličanstvenija koju ćemo ti i ja u životu ikada videti. Kad si pomenuo učionicu, palo mi je na um da bi trebalo da vam držim nastavu - to je jedna od mojih mnogih dužnosti, dužnost koju sam sramno zaboravio počev od onog dana kad smo ti i ja razgovarali u stambenoj zgradi. Meni je, kao tvom nastavniku, zadovoljstvo, ali i dužnost da ti ovakve stvari pokazujem kad god se ukaže prilika - i da te, štaviše, prinudim da vidiš, ako je to neophodno. Vidi! Zar nije kolosalno?"
<BR>&nbsp;&nbsp;&nbsp;&nbsp;&nbsp;"Izgleda otprilike kao nebeske zemlje", reče Rog, "osim što smo malo bliže, i što je dan, a ne noć."
<BR>&nbsp;&nbsp;&nbsp;&nbsp;&nbsp;"Mi smo mnogo bliže, a sunce se već počelo sužavati. Nije nam preostalo mnogo vremena za razgledanje ovoga. Najviše nekoliko sati."
<BR>&nbsp;&nbsp;&nbsp;&nbsp;&nbsp;"Mogli bismo sutra opet. Ili, čuj - gledati kroz neki od onih prozora koji postoje na svakoj gondoli."
<BR>&nbsp;&nbsp;&nbsp;&nbsp;&nbsp;"Ova lađa se može srušiti noćas", reče mu Svila, "ili može biti, iz nekog razloga, prisiljena da se spusti na tle. Ili se može desiti da svit ispod nas bude oblacima zaklonjen, kao što je i bio kad sam ja gledao kroz jedan od tih prozora, danas. Gledajmo dok možemo."
<BR>&nbsp;&nbsp;&nbsp;&nbsp;&nbsp;Rog dopuzi još za jedan prst bliže ivici.
<BR>&nbsp;&nbsp;&nbsp;&nbsp;&nbsp;"Ono dole je neki grad. Veći je od Virona. One blede tačkice su ljudi. Vidiš li ih? Uveren sam da onako izgledaju zato što gledaju gore, u nas. Oni, najverovatnije, nikada nisu videli vazdušnu lađu, niti ijedno leteće telo veće od uličnih letećih kola. Njihova premišljanja o ovome što su videli potrajaće mesecima, možda godinama."
<BR>&nbsp;&nbsp;&nbsp;&nbsp;&nbsp;"Je li to Palustrija, Kalde?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Palustrija uopšte ne leži u ovom pravcu; dakle, sigurno nije Palustrija. Osim toga, mislim da smo već otišli mnogo dalje. Uzleteli smo rano jutros, i od tada neprestano odmicali ka jugu ili ka istoku. A do Palustrije jahač na dobrom konju može stići za nedelju dana, možda i manje."
<BR>&nbsp;&nbsp;&nbsp;&nbsp;&nbsp;"Nikad nisam video onakve ekscentrične građevine", reče Rog. "Osim toga, ne vide se močvare. Svi kažu da je Palustrija usred močvara."
<BR>&nbsp;&nbsp;&nbsp;&nbsp;&nbsp;"Ja sam čuo da su ih pretvorili u pirinčana polja; možda ne sve, ali većinu tih močvara. Nesumnjivo one najbliže gradu. Ove godine imali su vrlo slabu žetvu pirinča, zbog suše. Kažu da je to prvi slučaj u celokupnoj istoriji Palustrije da žetva propadne."
<BR>&nbsp;&nbsp;&nbsp;&nbsp;&nbsp;Neko vreme je Svila samo sedeo, ćutao i zurio u stranu državu ispod njih.
<BR>&nbsp;&nbsp;&nbsp;&nbsp;&nbsp;"Mogu li te nešto pitati, Kalde?"
<BR>&nbsp;&nbsp;&nbsp;&nbsp;&nbsp;"Svakako. O čemu je reč?"
<BR>&nbsp;&nbsp;&nbsp;&nbsp;&nbsp;"Zašto ovde, gore, nije jači vetar? Ja nikad nisam bio na planini, ali Mejtera nam je jednom prilikom čitala nešto o tome, a tamo je pisalo da na vrhu planine duva jak vetar takoreći bez prestanka. Gladajući dole, stičem utisak da se krećemo popriličnom brzinom. Za kako malo vremena preletesmo toliki grad! Prema tome, trebalo bi da nam vetar duva u lice."
<BR>&nbsp;&nbsp;&nbsp;&nbsp;&nbsp;"To isto sam ja pitao pilotkinju", reče Svila, "a kad mi je objasnila, došlo mi je da ritam samog sebe što sam tako glup. Ako pogledaš gore, videćeš jedan od motora koji još rade. Primećuješ koliko sporo se okreće? Možeš, maltene, videti svaku od tih drvenih 'ruku' ponaosob. Kad su motori radili brzo, to se vrtelo tako da si video, ispred svakog motora, samo jedno svetlucanje namotano u krug."
<BR>&nbsp;&nbsp;&nbsp;&nbsp;&nbsp;"Kao vetrenjače."
<BR>&nbsp;&nbsp;&nbsp;&nbsp;&nbsp;"Donekle; ali ruke vetrenjače pokretane su snagom vetra, a ovde je obrnuto, motor pokreće te ruke da bi se one obrtale i stvarale vetar koji nas može poneti kud god mi želimo. Sada motori stvaraju vrlo malo vetra, taman koliko je potrebno da se održava naša stabilnost u prostoru. Ali nosi nas prirodni vetar; ne primećujemo ga, jer idemo sa njim. Tako isto sa vetrom ide suvi list, ili otkinuti komadić ukrasnog papira sa one naše trijumfalne kapije. Dobijamo utisak da se vazduh kreće samo malo, ili nimalo."
<BR>&nbsp;&nbsp;&nbsp;&nbsp;&nbsp;"Mislim da shvatam. A šta ako se okrenemo i zapnemo svom snagom protiv vetra?"
<BR>&nbsp;&nbsp;&nbsp;&nbsp;&nbsp;"Tog trenutka ovaj mirni vazduh postao bi oluja."
<BR>&nbsp;&nbsp;&nbsp;&nbsp;&nbsp;Glatka drvena paluba na kojoj je Svila sedeo nagnula se, i činilo se, maltene, da pada u daljine ispod njega.
<BR>&nbsp;&nbsp;&nbsp;&nbsp;&nbsp;"Patera!"
<BR>&nbsp;&nbsp;&nbsp;&nbsp;&nbsp;On oseti da ga je Rog zgrabio za mantiju. Zvuk preostalih motora pojača se. "Nema problema", reče Svila.
<BR>&nbsp;&nbsp;&nbsp;&nbsp;&nbsp;"Mogao si skliznuti odatle! Ja umalo da padnem."
<BR>&nbsp;&nbsp;&nbsp;&nbsp;&nbsp;"Za to bi bilo potrebno da se gondola nagne mnogo više." Zalutali vetar raskuštra Svilinu kosu boje slame.
<BR>&nbsp;&nbsp;&nbsp;&nbsp;&nbsp;"Šta se desilo?" Sudeći po zvuku tog glasa, Rog se odmakao daleko, daleko od ivice - možda na pola puta do poklopca za silazak u prostorije.
<BR>&nbsp;&nbsp;&nbsp;&nbsp;&nbsp;"Valjda je dunuo jači vetar i sustigao, naravno, prvo našu krmu. I odigao je."
<BR>&nbsp;&nbsp;&nbsp;&nbsp;&nbsp;"Još ti želiš da umreš."
<BR>&nbsp;&nbsp;&nbsp;&nbsp;&nbsp;Žalobna nota u Rogovom glasu bolela je više nego sama ta optužba. "Ne", reče Svila.
<BR>&nbsp;&nbsp;&nbsp;&nbsp;&nbsp;"Zar mi nećeš reći šta nije u redu? Kalde - molim te."
<BR>&nbsp;&nbsp;&nbsp;&nbsp;&nbsp;"Pa, rekao bih ja kad bih mogao objasniti." Grad je već odmakao u daljine iza njih; umesto kuća i njiva promicale su sad šume, zloslutnog izgleda. "Mogao bih kazati da se nagomilalo mnogo malih stvari. Da li ti se ikad desilo da ceo jedan dan sve ide kako ne valja i ne treba? Naravno da jeste - svakom se to desi."
<BR>&nbsp;&nbsp;&nbsp;&nbsp;&nbsp;"Naravno", reče Rog.
<BR>&nbsp;&nbsp;&nbsp;&nbsp;&nbsp;"Možeš doći malo bliže? Jedva te čujem."
<BR>&nbsp;&nbsp;&nbsp;&nbsp;&nbsp;"Dobro, Kalde."
<BR>&nbsp;&nbsp;&nbsp;&nbsp;&nbsp;"Takođe želim reći da je stvar u nekoj vezi sa Pesovim planom; ali, opet, i nije baš sasvim tako. Pes, vidiš, nije jedini bog koji ima plan. Ovo mi je maločas postalo jasno, možda dok sam još bio u pilotskoj. Vodio sam ovu vazdušnu lađu i razmišljao - iako nije bilo razloga da o tome mnogo razmišljam - o načinu na koji je Zumbula smlatila onu pilotkinju. Ili mi je, možda, taj uvid došao još kasnije, kad sam krenuo ovamo i zastao usput da vidim generalicu Sabu. Možda je pošteno da kažem da sam shvatio u pilotskoj kabini, ali da mi je puni značaj te stvari svanuo tek kad tokom razgovora sa Koprivom i generalicom Sabom."
<BR>&nbsp;&nbsp;&nbsp;&nbsp;&nbsp;"Mislim da razumem."
<BR>&nbsp;&nbsp;&nbsp;&nbsp;&nbsp;"S druge strane, mogao bih reći da je ta stvar i u nekoj vezi sa činjenicama koje mi je saopštio Izvanaš u vreme moje prve bračne noći. Jer ja sam, Rože, vidiš, tada prosvetljen po drugi put. Onoliko učenja u sholi, a nijedna reč koja bi me pripremila za mogućnost da čovek više puta u životu dobije prosvetljenje od bogova. Ali, očigledno, ta mogućnost postoji, to se dešava. O kom od ovih razloga bi želeo da čuješ prvo?"
<BR>&nbsp;&nbsp;&nbsp;&nbsp;&nbsp;"Pa, valjda o tim mnogobrojnim malim stvarima koje su išle kako ne treba. Ali prvo bih te zamolio da se vratiš ovamo, patera. Kažeš da me teško čuješ; a ja, vidiš, jedva čujem tebe."
<BR>&nbsp;&nbsp;&nbsp;&nbsp;&nbsp;"Savršeno sam bezbedan, Rože." Svila otkri da je počeo rukama stezati rub palube; prisili sebe da se opusti. Šake sastavi kao u molitvi. "Mogli bismo početi ma gde, ali počnimo sa Mejterom Mermer. Sa Moli, što je ime kojim bi ona želela da mi nju sada zovemo. Šta misliš, da li je njeno ime zaista bilo Moli - dakle, Molibdena - pre nego što je postala sibila? Iskreno kaži."
<BR>&nbsp;&nbsp;&nbsp;&nbsp;&nbsp;"Ona kaže da jeste, Kalde." Rog je dolazio bliže; Svila je čuo tiho trenje njegovog kaputa i pantalona o daske.
<BR>&nbsp;&nbsp;&nbsp;&nbsp;&nbsp;"Ja u to ne verujem. Još mi nije rekla da laže, ali nadam se da će reći uskoro."
<BR>&nbsp;&nbsp;&nbsp;&nbsp;&nbsp;"Ne - ne bih baš rekao, Kalde." Rogov glas postade nešto čvršći dok je izlagao svoje suprotno uverenje. "Ona je zaista vrlo pažljiva u takvim stvarima."
<BR>&nbsp;&nbsp;&nbsp;&nbsp;&nbsp;"Znam. I zato je sad ovo laganje takva muka za nju. Zatražiću od patere Inkusa da me ispovedi. Nadam se da će to navesti i nju da ga zamoli - njega, ili pateru Ustavicu, ali Inkus bi bio bolji - za isto."
<BR>&nbsp;&nbsp;&nbsp;&nbsp;&nbsp;"Ja, svejedno, ne..."
<BR>&nbsp;&nbsp;&nbsp;&nbsp;&nbsp;"Zašto je sad tako mali broj nuklearno-hemijskih ljudi na ovom svitu, Rože? Eto jedne stvari u kojoj se Pesov plan očigledno nije ostvario kako treba. On je napravio i muške i ženske heme, i jasno nam je da je imao nameru da se oni razmnožavaju, tako da njihov broj ostaje stalan; možda, čak, i da se povećava. Pretpostavimo da je naselio naš svit jednakim brojem hema jednog kao i drugog pola. To bi mu bio neki logičan pristup. Šta je pošlo pogrešno?" Postajalo je hladnije; ili je Svila postajao osetljiviji na hladnoću. Priteže svoju debelu, zimsku mantiju uz telo.
<BR>&nbsp;&nbsp;&nbsp;&nbsp;&nbsp;"Ne znam, Kalde. Vojnici su mnogo spavali, pa za to vreme, naravno, nisu mogli da se bave, hm, izgradnjom novih osoba."
<BR>&nbsp;&nbsp;&nbsp;&nbsp;&nbsp;"Spavali su ovi naši, Vironci. Većina vojnika u većini drugih gradova poumirala je. Većina, štaviše, pre stotinu i više godina. Trebalo je da Pes napravi i vojnikinje; da budu kao ove Trivićke sa puškama. On je propustio da to učini; greška, van svake sumnje."
<BR>&nbsp;&nbsp;&nbsp;&nbsp;&nbsp;"Ne bi trebalo da govoriš takve stvari, patera."
<BR>&nbsp;&nbsp;&nbsp;&nbsp;&nbsp;"Zašto ne, ako mislim da su istinite? Da li bi me Pes više voleo ako bih bio kukavica? Bilo je i muškaraca hema koji su se bavili zanatima, umetnostima ili zemljoradnjom, bar koliko je meni poznato; nekolicina su postali posluga, znaš, batleri, i tome slično. Ali većina su bili vojnici, a vojnici su ratovali za svoje gradove i ginuli, ili su spavali kao Hamerston. Hemkinje, koje su bile većinom kuvarice i sobarice, radile su sve dok se nisu pohabale. Onda su, usled istrošenosti, poumirale - bez potomstva. Sigurno je da se gotovo svaki vojnik udvarao nekoj kuvarici ili sobarici, pre tri stoleća. I gotovo svaka takva sobarica ili kuvarica sigurno je volela nekog 'vojaka'. A kolika je verovatnoća da se, vekovima kasnije, neki takav par pronađe i opet ujedini?"
<BR>&nbsp;&nbsp;&nbsp;&nbsp;&nbsp;"Može se desiti." Rog je zvučao kao da se brani.
<BR>&nbsp;&nbsp;&nbsp;&nbsp;&nbsp;"Naravno da može. Svakojake slabo verovatne stvari mogu se desiti, ali retko se dese. Još od kad se udala za Hamerstona, ona je obrvana nekom brigom, a ja mislim da znam kojom. Predlažem da ne govorimo, sada, ništa više o tome."
<BR>&nbsp;&nbsp;&nbsp;&nbsp;&nbsp;"Čak i ako si u pravu", reče Rog, "to je vrlo slab razlog da neko poželi smrt."
<BR>&nbsp;&nbsp;&nbsp;&nbsp;&nbsp;"Ne slažem se, ali idemo dalje. U pilotskoj kabini shvatio sam da su se Zumbula i Šenila potukle u danima kad su obe bile kod Orhideje - a Orhideja je bila, uzgred budi rečeno, ona žena koja je platila za parastos na kome se nama obratila Kipris. Moja sestra..."
<BR>&nbsp;&nbsp;&nbsp;&nbsp;&nbsp;"Nisam znao da imaš sestru, Kalde."
<BR>&nbsp;&nbsp;&nbsp;&nbsp;&nbsp;Svila se osmehnu. "Zaboravi, molim te, da sam to rekao; omaklo mi se. Htedoh reći: Šenila je Zumbuli napravila masnice ispod očiju. Nikakvo čudo, znatno je veća i jača. Štaviše, ja joj i ne zameram što ju je tako propustila kroz šake. Ako joj je sama Zumbula oprostila, a jasno je da jeste, onda svakako moram oprostiti i ja. Ali lagale su o tom događaju, obe, a to je mene veoma zabolelo. Ne mogu, Rože, dokazati da je lagala; ali, da si bio prisutan, ti bi osetio laž, jednako jasno kao što sam je osetio i ja. Zumbula je unapred ukazala na jedan incident o kome je Šenila tek nameravala nešto da kaže. A to može samo značiti da je Šenila bila mnogo dublje umešana nego što je voljna da prizna."
<BR>&nbsp;&nbsp;&nbsp;&nbsp;&nbsp;Jedna široka reka, prošarana santama leda, razdvojila je šumu ispod njih. Svila se poče naginjati napred, da bolje razgleda tu panoramu. "Kazaćeš da ni to nije dovoljan razlog za umiranje. A ja se, opet, neću složiti."
<BR>&nbsp;&nbsp;&nbsp;&nbsp;&nbsp;"Kalde..."
<BR>&nbsp;&nbsp;&nbsp;&nbsp;&nbsp;"Da? Šta je?"
<BR>&nbsp;&nbsp;&nbsp;&nbsp;&nbsp;"Ne ličiš na nju. Na Šenilu. Tačno je da ona ima tu crvenu kosu, ali ofarbana je. Ispod je prirodna boja njene kose, koja je, rekao bih, tamna. Ti imaš plave oči, a ona smeđe. Sam kažeš da je stvarno krupna i snažna. I ti si visok i prilično jak, ali..."
<BR>&nbsp;&nbsp;&nbsp;&nbsp;&nbsp;"Ne moraš govoriti dalje, Rože, ako ti je tema nezgodna."
<BR>&nbsp;&nbsp;&nbsp;&nbsp;&nbsp;"Želim da kažem da bi ona, da je muško, veoma ličila na Njorku. Ti bi bio bolji trkač, ali..."
<BR>&nbsp;&nbsp;&nbsp;&nbsp;&nbsp;"Svi smo mi u ponečemu slična bića, pretpostavljam."
<BR>&nbsp;&nbsp;&nbsp;&nbsp;&nbsp;"Nije reč o tome." Rogu je očigledno bilo nelagodnije nego ikad. "Od kad si postao Kalde, svi su se dosetili da pričaju i o onom ranijem Kaldeu. Sinoć si pre nailaska onih žena govorio o njegovoj volji. Kopriva mi je prepričala; ovo je, zapravo, pomisao na koju je ona došla. Rekla je da je taj Kalde imao jednog usvojenog sina, koji je trebalo da bude sledeći Kalde. Ali Kopriva tumači ovako: taj Kalde nije zapovedio 'Neka se to desi!' nego je samo predskazao: 'Tako će se desiti.' Je li to istina?"
<BR>&nbsp;&nbsp;&nbsp;&nbsp;&nbsp;Svila klimnu glavom. "'Iako nije sin mog tela, moj sin će me naslediti.'"
<BR>&nbsp;&nbsp;&nbsp;&nbsp;&nbsp;"Šenila je njegova rođena kćer, Kopriva mi je to rekla. A ti si sledeći Kalde. Prema tome, ako je ona tvoja sestra..."
<BR>&nbsp;&nbsp;&nbsp;&nbsp;&nbsp;"Nećemo dalje o tome, Rože. Nije ni u kakvoj vezi sa našom temom."
<BR>&nbsp;&nbsp;&nbsp;&nbsp;&nbsp;"U redu. Neću nikom pričati."
<BR>&nbsp;&nbsp;&nbsp;&nbsp;&nbsp;"Na ovome svitu ima laži toliko, da tebi najverovatnije niko ne bi ni poverovao. Mogu li navesti još jednu malu stvar? Zumbula je baš namlatila, sama, našu pilotkinju. Pomenuh to."
<BR>&nbsp;&nbsp;&nbsp;&nbsp;&nbsp;"Da, Kalde."
<BR>&nbsp;&nbsp;&nbsp;&nbsp;&nbsp;"Pokušavao sam već neko vreme da smislim neku analogiju koja bi tebi taj događaj bolje osvetlila, ali nisam uspeo. Pretpostavi da kažem da je to kao da smo videli da patera Inkus savlada Njorku. Analogija bi bila neprimerena zato što ja nikad nisam pomislio da patera Inkus ne može da se tuče; samo sam verovao, i verujem, da je on u tome vrlo loš. A za Zumbulu sam zamišljao da bi, u suočenju sa nasiljem, bila sasvim bespomoćna; doduše, pomenula je jednom da će uzimati časove kod majstora Ksipiasa, ali ja, eto, ne obratih dov..."
<BR>&nbsp;&nbsp;&nbsp;&nbsp;&nbsp;"Ne čujem te. Možeš li se okrenuti na ovu stranu?"
<BR>&nbsp;&nbsp;&nbsp;&nbsp;&nbsp;"Ne mogu. Dođi bliže." Svila pronađe Rogovu šaku i privuče ga još bliže rubu provalije.
<BR>&nbsp;&nbsp;&nbsp;&nbsp;&nbsp;"Pa, niko ni za tebe, Kalde, nije verovao da se umeš boriti."
<BR>&nbsp;&nbsp;&nbsp;&nbsp;&nbsp;"Znam. Zaista je malo nedostajalo da i mene ubede u to. To je bio jedan od razloga koji su me naveli da provalim u Krvovu kuću: da dokažem da nisam mlakonja za kakvog su me svi smatrali. A i nisam bio. Mada sam bio grdno uplašen, skoro sve vreme."
<BR>&nbsp;&nbsp;&nbsp;&nbsp;&nbsp;"Možda je takvo osećanje imala Zumbula o pilotkinji." Skupljajući svu hrabrost, Rog se pridiže iz ležećeg u sedeći položaj, a noge ispruži tako da su mu stopala došla do same ivice palube. "Zumbula se ponaša zaista devojački kad si ti u blizini. Toga smo se jutros nagledali. Kad god je pogledaš, ona se smeška, i sve je nešto nejaka kao da ne bi mogla ustati. Ona želi da ti se dopadne. Kalde, znaš onu Gljivinu veliku životinju iz roda mačaka?"
<BR>&nbsp;&nbsp;&nbsp;&nbsp;&nbsp;Svila je bio zagledan u jednu planinsku dolinu ispod sebe; pogledom je pratio snažno hitanje jedne mlade reke preko crvenog kamenja. "Misliš na Lava?"
<BR>&nbsp;&nbsp;&nbsp;&nbsp;&nbsp;"Ne znam ime, ali kad kažeš 'Lav', to zvuči kao da je neki dečak. Ja mislim da je ova mačka bila 'devojčica', i to neke sive boje, sa dugačkim, šiljatim ušima i malim, kratkim repom. Video sam je jednom prilikom kad sam donosio Gljivi ručak. Toj životinji se Gljiva stvarno svidela. Trljala se o Gljivu i smeškala. Mačke se mogu osmehivati, Kalde."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Ova mačka stalno je stavljala šapu Gljivi u krilo, da je Gljiva pomazi, a mene je, već, gledala dvosmisleno. Povremeno mi je pokazivala zube, ali samo povlačenjem usana unazad, bez režanja. Plašila me je."
<BR>&nbsp;&nbsp;&nbsp;&nbsp;&nbsp;"I ja sam se plašio, Rože. U jednoj prilici, ubio sam dve takve rogate 'mačke'. Sada žalim što se to desilo." Svila se opet nagnu napred. "Pogledaj onu liticu, Rože. Vidiš li je?"
<BR>&nbsp;&nbsp;&nbsp;&nbsp;&nbsp;"Da, pa video sam je još maločas. Ne verujem da bih se mogao popeti na nju, mada bih rado pokušao." Rog natera sebe da govori glasnije. "Znam kako ti Zumbula sada izgleda, Kalde, ali Koprivi i meni izgleda veoma nalik na tu Gljivinu mačku. Prema Moli iskazuje puno poštovanje."
<BR>&nbsp;&nbsp;&nbsp;&nbsp;&nbsp;Svila baci pogled preko ramena. "U pravu si, u Zumbuli ima mnogo dobra. Ja bih je, doduše, voleo i kad u njoj ničeg dobrog ne bi bilo."
<BR>&nbsp;&nbsp;&nbsp;&nbsp;&nbsp;Rog odmahnu glavom. "Hteo sam reći da je ona u ponečemu pravi par za Hamerstona. On ume da bude užasno grub."
<BR>&nbsp;&nbsp;&nbsp;&nbsp;&nbsp;"Da, toga sam itekako svestan."
<BR>&nbsp;&nbsp;&nbsp;&nbsp;&nbsp;"On gaji naklonost prema Moli i prema pateri Inkusu, pa je, zato, fin prema njima. Ali Koprivu i mene tretira kao derištad, a prema drugim ljudima se ponaša kao Njorka. Zumbula njemu ne bi dala ni pola svog koraka; jednom, kad se naljutila na njega, zasula ga je stvarno nezgodnim izrazima. Ja sam mislio da sve te uvredljive reči znam, još iz detinjstva, ali Zumbulin repertoar sadržao je i mnoge izraze koje ja nikada dotad nisam čuo. Kad bi pilotkinja potegla igličar na Gljivu, šta misliš da bi ta Gljivina mačka uradila?"
<BR>&nbsp;&nbsp;&nbsp;&nbsp;&nbsp;"Ma, dođi ovamo", reče mu Svila. "Sedi sa mnom. Zar se bojiš da ću te povući sa sobom ako padnem? Neću. Ali hoću da sediš pored mene."
<BR>&nbsp;&nbsp;&nbsp;&nbsp;&nbsp;"Prilično se bojim, i sad."
<BR>&nbsp;&nbsp;&nbsp;&nbsp;&nbsp;"Pentrao bi se ti na onu liticu tamo, kad bi ti se ukazala prilika. Padom odavde ne bi poginuo ništa više."
<BR>&nbsp;&nbsp;&nbsp;&nbsp;&nbsp;"Dobro." Rog se poče, sa mnogo oklevanja, primicati. Najzad su se i njegove noge klatile iznad bezdana. Na rame mu slete Oreb.
<BR>&nbsp;&nbsp;&nbsp;&nbsp;&nbsp;"Kao što rekoh, zanemario sam moju dužnost da ti držim nastavu. Evo prilike da ti, konkretno, prikažem jedan deo Pesovog plana. Mene je znanje o tome duhovno uzdiglo, nadam se da će i tebe. Vidiš onaj grad ispred nas? Planine koje smo upravo preleteli izoluju ga od prilaska sa zapada. Uskoro ćemo videti kakvom preprekom je odsečen od istoka; a kad bismo poleteli južnije ili severnije, našli bismo i tamo neke slične barijere. Neke su, dabome, teže, a neke lakše za savladavanje."
<BR>&nbsp;&nbsp;&nbsp;&nbsp;&nbsp;"Kod ovog naroda su kuće sagrađene da liče na ljude, Kalde. Vidiš? Ona kuća ima dve 'glave', to je Pes. Čak i male kuće izgledaju kao ljudi, vidiš? Slamni krov čini da izgledaju kao da imaju na sebi ćebad."
<BR>&nbsp;&nbsp;&nbsp;&nbsp;&nbsp;"Dobro me-sto", reče Oreb, klateći se napred-nazad na Rogovom ramenu.
<BR>&nbsp;&nbsp;&nbsp;&nbsp;&nbsp;"Jeste dobro", saglasi se Svila, "ali kad mi ne bismo bili naviknuti na slike Pesa dvoglavoga, smatrali bismo da je prizor utoliko jeziviji - a jeziv jeste - ukoliko je u većim razmerama dočaran. Neću te pitati jesi li ležao sa ženom, Rože; to je pitanje odveć lično da bi se postavljalo ikad osim na ispovesti, a tebe poznajem isuviše blisko, tako da te ne mogu ja ispovedati. Ako budeš želeo da te ispovedaju, obrati se pateri Ustavici."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Ja sve do svoje prve bračne noći ne legoh ni sa jednom ženom. I ta noć ostaje, uistinu, moje jedino takvo iskustvo. Nije potrebno da me obaveštavaš da je Zumbula ležala sa desetinama muškaraca. Ja sam to znao, i bio toga pomno svestan; ona takođe. Ne znam šta je naše iskustvo značilo njoj, možda malo, možda ništa. Meni je bilo divno. Divno! Prišao sam joj kao neko ko umire od gladi. Pa ipak..."
<BR>&nbsp;&nbsp;&nbsp;&nbsp;&nbsp;I sad veoma uplašen, Rog trže glavom. "Znam."
<BR>&nbsp;&nbsp;&nbsp;&nbsp;&nbsp;"Dobro. Drago mi je što razumeš. Postojala je tu jedna zaprljanost koja nije došla ni od Zumbule niti od mene nego od samog tog čina. Posle približno dva sata, predao sam se odmoru. Zumbula i ja smo do tada uradili ono što muškarci i žene rade, i to više nego jednom, i više nego dvaput. Bio sam presrećan, iscrpljen i uprljan. Imao sam osećaj da je naročito nezadovoljna Ehidna; ne verujem da bih uopšte imao hrabrosti, da nisam znatno pre toga, još pri onoj njenoj teofaniji, odbacio Ehidnu. Znam da si toj teofaniji prisustvovao i ti."
<BR>&nbsp;&nbsp;&nbsp;&nbsp;&nbsp;Rog opet klimnu glavom. "Ona je veoma velika boginja, Kalde."
<BR>&nbsp;&nbsp;&nbsp;&nbsp;&nbsp;"To jeste. Velika i užasna. Možda sam pogrešio što sam je odbacio - neću se raspravljati o tom pitanju. Samo kažem da je jesam odbacio, i da sam se tako i osećao. Kao što rekoh, tada mi je došao Izvanaš i prosvetlio me po drugi put. Neću ti prepričavati sve što mi je rekao... ne bih to ni mogao. Ali saopštio mi je da je on stvorio Pesa. Svak zna da su sedmoro mlađih bogova deca Pesa i Ehidne; meni nikad nije palo na um da se zapitam odakle su njih dvoje došli. Šta misliš, Rože, zašto je Pes podigao prepreke između naših gradova?"
<BR>&nbsp;&nbsp;&nbsp;&nbsp;&nbsp;Ovo pitanje iznenadilo je Roga, zateklo ga nespremnog. "Da ne bi ratovali između sebe, Kalde?"
<BR>&nbsp;&nbsp;&nbsp;&nbsp;&nbsp;"Ni najmanje. Oni ratuju, a on je, štaviše, i znao da će tako biti. Da nije, ne bi im dao vojske. Ne, Pes je podigao planine i iskopao reke i jezera zato da se gradovi ne bi mogli udružiti protiv njega. Još određenije: da se ne udruže protiv Glavnog procesora, kuće koju je on postavio iznad svih njih."
<BR>&nbsp;&nbsp;&nbsp;&nbsp;&nbsp;"Da li ti je Izvanaš to rekao, Kalde?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Rekao mi je Hamerston, i bio je u pravu. Izvanaš se nema zašto plašiti nekog našeg udruživanja protiv njega; to mi je pokazao. Mi smo se nebrojeno puta udruživali protiv njega, a kao pojedinci smo ga nebrojeno puta izdali, to činimo takoreći svakodnevno. Izvanaš se plaši - samo zbog nas, ne zbog sebe - da ćemo možda zavoleti neke druge stvari više nego njega. Kad sam bio u vašem mantejonu u Sunčevoj, nerazumni ljudi su me pitali zašto Pes ili Scila dopuštaju da se na svetu dogodi ovo ili ono zlo; kao da je potrebno da bog potpiše neki dokument, neku dozvolu, pre nego što čovek pogine ili se dete razboli. U mojoj prvoj bračnoj noći, Izvanaš mi je objasnio zašto dozvoljava da se, uopšte, dešavaju stvari koje ljudski rod naziva zle; ne neka pojedinačna krađa ili neko određeno nečisto stanje, nego zlo uopšte, kao pojava. Zato što, vidiš, zlo služi njemu. Ono ga mrzi, ali mu i služi. Da li ti to zvuči razumno, Rože?"
<BR>&nbsp;&nbsp;&nbsp;&nbsp;&nbsp;"Kao mula koja se ritne kadgod ima priliku."
<BR>&nbsp;&nbsp;&nbsp;&nbsp;&nbsp;"Tačno. Ta mula je upregnuta kao i ostale, i vuče kola, makar i veoma nevoljno. Zlo se slobodno kreće po ovom svitu, a i po drugim svitovima, izvan ovog; i stalno nas usmerava ka Izvanašu. Rekoh ti da sam Ehidnu od sebe odbacio; tada sam mislio da to činim zato što je ona zla, ali istina je bila da to činim zato što je Izvanaš bolji. Dete opeče ruku i onda kaže 'Vatra je zla'; ali vatra sama kaže: 'Ne poseži ka meni, dete, nego ka njemu'."
<BR>&nbsp;&nbsp;&nbsp;&nbsp;&nbsp;"Mislim da razumem, Kalde. Nego, baš mi je prilično hladno."
<BR>&nbsp;&nbsp;&nbsp;&nbsp;&nbsp;"Riba gla-va?" upita Oreb.
<BR>&nbsp;&nbsp;&nbsp;&nbsp;&nbsp;Svila klimnu glavom. "Uskoro ćemo krenuti odavde da se ti i Oreb zagrejete i da dobijete nešto za jelo; ali, prvo, pogledaj. Jesi li posmatrao naš svit, Rože? Ovo ispod nas je ozima pšenica, uveren sam. Vidiš li kako se sunčeva svetlost poigrava na njoj, kako se pšenica talasa na vetru, ispoljavajući sve zamislive prelive zelenog?"
<BR>&nbsp;&nbsp;&nbsp;&nbsp;&nbsp;"Još mi nisi rekao... mada, možda ne bi trebalo da te pitam..."
<BR>&nbsp;&nbsp;&nbsp;&nbsp;&nbsp;"Zašto sam bio u iskušenju da skočim? Pa, to je očigledno, zar ne?"
<BR>&nbsp;&nbsp;&nbsp;&nbsp;&nbsp;Oreb graknu: "Pa-zi!"
<BR>&nbsp;&nbsp;&nbsp;&nbsp;&nbsp;Rog je već počeo da klizi sa ruba palube; na licu koje je okrenuo ka Svili videla se samrtnička iskeženost Gljivina.
<BR>
<BR>&nbsp;&nbsp;&nbsp;&nbsp;&nbsp;"Znaš li gde je Svila?" upita Njorka, zakoračivši u pilotsku kabinu. Zatvori za sobom tanušna vrata.
<BR>&nbsp;&nbsp;&nbsp;&nbsp;&nbsp;Shiatan pokaza prstom ka tavanici kabine. Njegovo lice uličnog mangupčića bilo je sada sačinjeno sve od samih oštrih 'V'. "Sad je on 'Gornji', kako ti onog dana u zatvoru nazva mene. Video njegove cipele i čarape, i krajeve nogavica, ja, tu gore." Pokretima pokaza koso postavljenu ploču od stakla, ispred sebe. "Pantalone crne bile su, isto čarape i cipele, noge mnogo dugački za najmanji augur. Za najmanjeg augura. A onaj najveći ja mislim da to ne bi radio."
<BR>&nbsp;&nbsp;&nbsp;&nbsp;&nbsp;"Tamo ih više nema", reče Njorka sagnuvši se i istovremeno izvijajući vrat da zaviri nagore. "Nego, treba ti kažem. Broj sedam. Trebalo bi da proradi ako ga uključiš."
<BR>&nbsp;&nbsp;&nbsp;&nbsp;&nbsp;Shiatan prebaci jedan prekidač u položaj 'uključeno' i zadovoljno klimnu glavom, videći da se jedna igla diže. "Skinuli ste onu stegu."
<BR>&nbsp;&nbsp;&nbsp;&nbsp;&nbsp;"Ma, ne samo to. Sad rade na broju pet. Motori kod ovih Tivićki vise na gredama koje su pružene u stranu, znaš."
<BR>&nbsp;&nbsp;&nbsp;&nbsp;&nbsp;"Primetio to sam. Još malo pa ću ti reći šta još sam."
<BR>&nbsp;&nbsp;&nbsp;&nbsp;&nbsp;"Grede su tako nameštene da možeš da ih uvučeš i onda da prčkaš po motoru. Prilično dobro je to smišljeno. Morali smo da izvlačimo jedan po jedan klip i malo da udaramo po njima, po glavi klipa, ali ne mnogo. Nismo napravili mnogo štete. Šta si vid'o?"
<BR>&nbsp;&nbsp;&nbsp;&nbsp;&nbsp;"Sedeo je još neko uz, pored Svile. Na mestu gde opasno, opasno."
<BR>&nbsp;&nbsp;&nbsp;&nbsp;&nbsp;"To si dobro reko. Opasno je."
<BR>&nbsp;&nbsp;&nbsp;&nbsp;&nbsp;"Onaj drugi se zamalo smrznuo..." Shiatan zastade, nagnu glavu na jednu stranu. "Evo ide Kalde Svila sada u kabinu kod Sabe generalice. Čujem njegov glas."
<BR>&nbsp;&nbsp;&nbsp;&nbsp;&nbsp;Njorka iziđe iz pilotske kabine i vide da je Sabina zavesa pomaknuta u stranu. Na mestu gde je zavesa bila, stajao je Svila, a u malenu prostoriju uspeo je da se ugura, pored Koprive, još i oznojeni Rog.
<BR>&nbsp;&nbsp;&nbsp;&nbsp;&nbsp;"...ne znam kako to da kažem", govorio je Svila. "Trebalo je bolje da razmislim o tome dok sam bio na krovu maločas." On baci pogled preko ramena. "Zdravo Njorka. Drago mi je što si ovde; mislio sam da pošaljem Koprivu da te dovede. Spremamo se da vratimo ovu lađu pod komandu generalice Sabe."
<BR>&nbsp;&nbsp;&nbsp;&nbsp;&nbsp;Oreb klimnu glavom u znak potvrđivanja. Njorka je samo zurio.
<BR>&nbsp;&nbsp;&nbsp;&nbsp;&nbsp;"Time ne mislim reći, naravno, da te nećemo odvesti u Glavni procesor - tebe, Shiatana i ostale. To hoćemo. Naime, ona hoće. Zumbula i ja bićemo uz nju, a takođe Kopriva, Rog, Njegova eminencija, Patera Ustavica i Moli."
<BR>&nbsp;&nbsp;&nbsp;&nbsp;&nbsp;Saba uputi Njorki širok osmeh. "Ni ja ne razumem ovo, ali mi se dopada."
<BR>&nbsp;&nbsp;&nbsp;&nbsp;&nbsp;"Naravno da razumeš", reče joj Svila, "a razumeće i Njorka. Trebalo bi da svi razumemo, jer bi to pomoglo svima nama."
<BR>&nbsp;&nbsp;&nbsp;&nbsp;&nbsp;On se opet okrete Njorki. "Možda bi jedna mala svečanost, na kojoj bismo vratili generalici Sabi njen mač, bila prikladna. Da li bi se tebi to svidelo?"
<BR>&nbsp;&nbsp;&nbsp;&nbsp;&nbsp;Njorka odmahnu glavom: ne.
<BR>&nbsp;&nbsp;&nbsp;&nbsp;&nbsp;"Mač, uostalom, nikada nije ni oduzet od nje. Ona mi kaže da se mač nalazi i sad na istom mestu gde je bio, u kutiji ispod njenog kreveta."
<BR>&nbsp;&nbsp;&nbsp;&nbsp;&nbsp;Kopriva pokaza igličar. "Da ja ovo sklonim?"
<BR>&nbsp;&nbsp;&nbsp;&nbsp;&nbsp;"Zadrži!" uzviknu Njorka.
<BR>&nbsp;&nbsp;&nbsp;&nbsp;&nbsp;"Dakle, jedna ceremonija, veoma skromna - ovde, odmah sad. Da li bi mi dodala tvoj mač, generalice? Ja ću ga predati Njorki, koji će ga predati tebi. Posle toga, treba da ga nosiš. Uveren sam da će to ohrabriti tvoje vojnikinje."
<BR>&nbsp;&nbsp;&nbsp;&nbsp;&nbsp;Njorka izjavi: "Puške debeljače im ne vraćamo."
<BR>&nbsp;&nbsp;&nbsp;&nbsp;&nbsp;"Ne odmah. Da li ćemo ih vratiti uopšte, zavisi od toga da li će biti oružja - a ja sam sklon pretpostavci da će biti - u letelici koju će vam posada 'Svitka' staviti na raspolaganje."
<BR>&nbsp;&nbsp;&nbsp;&nbsp;&nbsp;Rog otapka znoj sa čela. "Ovo nije jasno nikome osim tebi, Kalde."
<BR>&nbsp;&nbsp;&nbsp;&nbsp;&nbsp;"Pa, jednostavno je. Ni generalica Saba ni ja ne želimo rat između Virona i Trivigauntea. Mi, Vironci, osvojili smo ovaj vazdušni brod, ponos tog grada."
<BR>&nbsp;&nbsp;&nbsp;&nbsp;&nbsp;Rog pogleda Koprivu koja reče: "Kad su oni oteli nas."
<BR>&nbsp;&nbsp;&nbsp;&nbsp;&nbsp;"Tako je. Razlog više za ratovanje, ali generalica Saba i ja želimo da sprečimo izbijanje rata. Rešenje je samo po sebi očigledno: mi ćemo dati brod, a u zamenu dobiti slobodu."
<BR>&nbsp;&nbsp;&nbsp;&nbsp;&nbsp;"Pa, već sad smo slobodni!"
<BR>&nbsp;&nbsp;&nbsp;&nbsp;&nbsp;"Niko ne može biti istinski slobodan bez mira. Razmotrite kakve bi bile alternative. Kad bismo se vratili u Viron, generalica Sijuf pokušala bi silom da preotme ovu lađu, u čemu bi generalisimo Usik i generalica Nana pokušavali da je onemoguće; palo bi pet stotina ljudskih života već prvog dana; barem pet stotina, ako ne i mnogo više."
<BR>&nbsp;&nbsp;&nbsp;&nbsp;&nbsp;Saba reče Koprivi: "Moraćete malo da pričekate na vašu turneju razgledanja Trivigauntea. Kad me je on pitao da li bih pristala da vas odvezem kući ako mi brod bude vraćen, bila sam u prvi mah odveć iznenađena da išta kažem. Ali hoću: voziću vas u Viron. Pre toga ću istovariti Njorku i tu Njorkinu rulju u Glavni procesor, ako je to ono što Kalde Svila hoće." Ona se nagnu nad jednu zaključanu kutiju. "Neki od vas se plaše da ću vas prevariti. Verovatno svi vi, sem Kaldea, to mislite."
<BR>&nbsp;&nbsp;&nbsp;&nbsp;&nbsp;Njorka izusti jedno "Hummmmmm."
<BR>&nbsp;&nbsp;&nbsp;&nbsp;&nbsp;Saba se uspravi, držeći veoma povijenu sablju čiji je balčak bio obložen dragim kamenjem. "Ovo je počasna sablja koju je Rani dodelila meni prošle godine, sablja kojom se ja ponosim. Možda je nisam nosila onoliko koliko je trebalo, zato što sam se plašila da joj se nešto ne desi."
<BR>&nbsp;&nbsp;&nbsp;&nbsp;&nbsp;Oreb zazvižda, a Kopriva reče Sabi: "Divna je!"
<BR>&nbsp;&nbsp;&nbsp;&nbsp;&nbsp;Saba se nasmeši Njorki. "Ova devojka mi je dozvolila da sablju zadržim. Rekla sam joj da je imam, a ona je kazala: neka, nek leži tu gde jeste, Njorka neće zameriti."
<BR>&nbsp;&nbsp;&nbsp;&nbsp;&nbsp;Njorka progunđa: "Onda, da se meni vrati moj mač. Uzela ga ona pukovnica."
<BR>&nbsp;&nbsp;&nbsp;&nbsp;&nbsp;"Ako se ti vratiš sa nama u Viron, nastojaću da izdejstvujem da ti taj tvoj 'mač' bude vraćen."
<BR>&nbsp;&nbsp;&nbsp;&nbsp;&nbsp;"Ne se-če", reče Oreb i preskoči sa Svilinog ramena na Sabino da bolje razgleda krivu dimiskiju.
<BR>&nbsp;&nbsp;&nbsp;&nbsp;&nbsp;Saba isuka sablju iz korica, načini pola koraka unazad i podiže je u visinu očiju, vodoravno, držeći je obema šakama za golo sečivo. "Ovom se sabljom kunem da ću, dokle god je Kalde Svila na mom brodu, ispunjavati sve naloge koje od njega dobijem, a kad iskrcam u grad Viron njega i njegove prijatelje, iskrcaću ih kao putnike, a ne kao zarobljenike."
<BR>&nbsp;&nbsp;&nbsp;&nbsp;&nbsp;Svila klimnu glavom. "Pod uslovima koje si opisala, Generalice, vraćamo ti komandu nad ovom lađom."
<BR>&nbsp;&nbsp;&nbsp;&nbsp;&nbsp;"Dopustićeš mi da razgovaram, preko stakla, sa Palatom i da objasnim šta radimo?"
<BR>&nbsp;&nbsp;&nbsp;&nbsp;&nbsp;"Ti to učini ako hoćeš. Ti zapovedaš lađom."
<BR>&nbsp;&nbsp;&nbsp;&nbsp;&nbsp;Saba spusti mač. "Onda, ako pogazim zakletvu, ti ovo uzmi i polomi."
<BR>&nbsp;&nbsp;&nbsp;&nbsp;&nbsp;Povela ih je kroz gondolu do vazdušastog odeljenja kroz koje se Svila svojevremeno popeo na palubu. U toj prostoriji postojali su ormani, jedan prostran radni sto i dve kožne fotelje; na zidu je, pored vrata, bilo staklo. "Ovo je navigacijska soba", reče Saba Svili. "Nervni centar mog broda. Tu su nam navigacijski instrumenti i mape. Postoji i cev za govor, koja vodi kroz oficirske prostorije sve do pilotske kabine. Znaš za takve cevi? Služe kao staklo, ali vode samo zvuk, i to svaka samo do jednog mesta."
<BR>&nbsp;&nbsp;&nbsp;&nbsp;&nbsp;"Tu bi ti trebo da budeš", reče Njorka, ali Svila odrečno zavrte glavom.
<BR>&nbsp;&nbsp;&nbsp;&nbsp;&nbsp;Saba pokaza prstom. "Ono je poklopac za izlazak gore, na palubu. Mi tamo izlazimo uglavnom samo da bismo izmerili ugao između lađe i sunca. Taj bi sad morao biti nula." Ona proguta. "Proveriću ga, čim završim razgovor sa Palatom."
<BR>&nbsp;&nbsp;&nbsp;&nbsp;&nbsp;Rog dodirnu Svilinu ruku. "Nemoj se vraćati, Kalde. Molim te?"
<BR>&nbsp;&nbsp;&nbsp;&nbsp;&nbsp;Njorka upita: "Tamo gore ste vi bili, a? Ja kol'ko sam čuo, umalo da se neko ubije."
<BR>&nbsp;&nbsp;&nbsp;&nbsp;&nbsp;"Pa, hteo je da skoči", reče Rog Njorki. "Ja sam ga ščepao i mislim da sam ga odvukao, ali ne sećam se tačno, pamtim samo neko rvanje, i kako je krov nestao, i muziku." Zbunjeno pogleda Svilu. "Valjda je neko dole imao koncert..."
<BR>&nbsp;&nbsp;&nbsp;&nbsp;&nbsp;"Video sam zlo u svitu", objasni Svila. "Dugo sam mislio da znam zlo; međutim, pojma nisam imao kakvo je, zapravo. A onda, pre nekoliko dana, počeh ga uviđati jasnije."
<BR>&nbsp;&nbsp;&nbsp;&nbsp;&nbsp;Čekao je da neko nešto kaže. Ali svi su ćutali.
<BR>&nbsp;&nbsp;&nbsp;&nbsp;&nbsp;"Pre jedan sat uvideh ga uistinu jasno; grozomorno je. Najgore od svega: umesto da se usredsredim na zlo u sebi, kao što je trebalo, ja sam pažnju posvetio samo na zlo u drugima. Tada sam vam mogao reći, na primer, da sam mnogo zla video u Rogu. Vidim i sad."
<BR>&nbsp;&nbsp;&nbsp;&nbsp;&nbsp;"Kalde, ja nijednog trenutka nisam rekao..."
<BR>&nbsp;&nbsp;&nbsp;&nbsp;&nbsp;"To mi je bilo potpuno, potpuno pogrešno. Čime, opet, ne želim reći da to zlo ne postoji; ono postoji, i uvek će postojati, zato što je neizbrisivo; ali pošto sam video samo zlo, u Rogu, ali i u svima drugima, napravio sam sebi štetu veću nego što mi je, siguran sam, ijedan Rog ikad mogao napraviti - postao sam slep za dobro. Videći samo zlo, poželeo sam, svim srcem, da se ponovo utopim u Izvanaša; ujedinim s njim. To bi, samo po sebi, bilo čin zla. Rog me je spasao od tog postupka."
<BR>&nbsp;&nbsp;&nbsp;&nbsp;&nbsp;"Veoma mi je drago zbog toga", reče Kopriva, gledajući Roga blistavim očima.
<BR>&nbsp;&nbsp;&nbsp;&nbsp;&nbsp;"Naprosto, time što se popeo na krov ove gondole. Čisto da ne bih opet uznemiravao Roga, neću više odlaziti gore, mada je tako veličanstven osećaj kad čovek stoji na nebu i smeška se na svit, da je teško toga se odreći; naprosto stojeći, ali na tom mestu, shvatio sam kakva su Shiatanova osećanja u vezi sa letenjem."
<BR>&nbsp;&nbsp;&nbsp;&nbsp;&nbsp;Njorka pročisti grlo. "Nego, da ti ja kažem za one mengele. Je l' može to sad, pre nego što ona pozove one u Triviću?"
<BR>&nbsp;&nbsp;&nbsp;&nbsp;&nbsp;"Pretpostavljam da si našao dotičnu spravu za stezanje?"
<BR>&nbsp;&nbsp;&nbsp;&nbsp;&nbsp;"Ma, naš'o sam ja, al ono što si ti steg'o nije bila cev za gorivo nego za mazivo."
<BR>&nbsp;&nbsp;&nbsp;&nbsp;&nbsp;Sabine oči se jako raširiše. "Šta!"
<BR>&nbsp;&nbsp;&nbsp;&nbsp;&nbsp;Njorka na to ne obrati pažnju. "Tol'ko si smanjio priliv ulja, da su se motori pregrejali i zaglavili. Al to se nije videlo u pilotskoj kabini, jer instrumenti tamo pokazuju samo temperaturu u rezervoaru. U rezervoaru je bilo sve u redu, pumpa je radila, al je vrlo malo prolazilo. Uspeli smo da odglavimo i pokrenemo broj sedam, a možda ćemo moći i one ostale."
<BR>&nbsp;&nbsp;&nbsp;&nbsp;&nbsp;"Nikad više ti motori neće biti onako dobri kao što su bili", reče Saba. Zvučala je zgađeno.
<BR>&nbsp;&nbsp;&nbsp;&nbsp;&nbsp;"A i nisu vam bili bogzna kako dobri", reče Njorka. "Ja sam već uneo dva-tri mala poboljšanja."
<BR>&nbsp;&nbsp;&nbsp;&nbsp;&nbsp;Oreb pogleda njega, pa Sabu. "Ri-ba gla-va?"
<BR>&nbsp;&nbsp;&nbsp;&nbsp;&nbsp;"I mene obuzima isti osećaj, Orebe", reče Svila. "Ako ću, posle svega, ipak živeti, moraću nešto i da jedem."
<BR>&nbsp;&nbsp;&nbsp;&nbsp;&nbsp;Saba zakorači pred staklo za komunikaciju i pljesnu rukama; staklo se osvetli i sivo lice monitora zgusnu se na njemu. Ali nestade sledećeg trena, odneto plesom obojenih čestica - u boji breskve, i ružičastoj, i eteričnoj plavoj koja se zatamnila do blizu crne.
<BR>&nbsp;&nbsp;&nbsp;&nbsp;&nbsp;Svila pade na kolena; za njega, suncem prozračena navigacijska soba i svi u njoj prisutni nestadoše.
<BR>&nbsp;&nbsp;&nbsp;&nbsp;&nbsp;"Svilo...?" Lice u staklu bilo je nevino i čulno, natprirodno lepo. "Svilo, da li bi voleo biti Pes? Onda bismo bili zajedno... Svilo."
<BR>&nbsp;&nbsp;&nbsp;&nbsp;&nbsp;On sagnu glavu, nemoćan da progovori.
<BR>&nbsp;&nbsp;&nbsp;&nbsp;&nbsp;"U Glavnom procesoru mogu da te skeniraju. Kao što su mene, Svilo, i njega. Držao me je za ruku..."
<BR>&nbsp;&nbsp;&nbsp;&nbsp;&nbsp;Svila shvati da je podigao pogled i da zuri u nju; a ona se osmehnu, i njegov duh se rastopi.
<BR>&nbsp;&nbsp;&nbsp;&nbsp;&nbsp;"Tvoj život će se nastaviti, Svilo, baš kao i dosad. Ali bićeš Pes, takođe. A Pes će biti ti. Gledaj..."
<BR>&nbsp;&nbsp;&nbsp;&nbsp;&nbsp;Lice divnije od lica ijedne smrtne žene rasplinu se kao dim. Na tom mestu ostade muškarac, sa udovima od bronze, sa muskulaturom zatalasanom i sa dve glave.
<BR>&nbsp;&nbsp;&nbsp;&nbsp;&nbsp;Od kojih je jedna bila Svilina.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
