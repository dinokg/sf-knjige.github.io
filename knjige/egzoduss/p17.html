<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. EGZODUS SA DUGOG SUNCA
<P>&nbsp;&nbsp;&nbsp;&nbsp;&nbsp;Plovili su kroz jednu beskrajnu prazninu obasjanu dalekim crnim suncem u obliku kalema; letač Shiatan, Patera Inkus, Patera Ustavica, jedna stara žena koja je za sebe tvrdila da se zove Moli, Kopriva, Rog, Kaldeova žena i Kalde. Lender, koji je izgledao kao crvena tačka, polako se smanjivao, najzad ugasio.
<BR>&nbsp;&nbsp;&nbsp;&nbsp;&nbsp;"Zbogom Njorka, noktolateru moj." Činilo se da je govornik u neposrednoj blizini, ali se kroz njegov glas provlačila jedna nota koja je govorila da je putovao daleko; glas muški je to bio, dubok, otežao od tuge.
<BR>&nbsp;&nbsp;&nbsp;&nbsp;&nbsp;"Zbogom Njorka", ponovi Svila; i tek sad, čuvši svoj sopstveni glas, uvide da je maločas govorio glasno. "Zbogom, sestro. Zbogom, Gibe. Zbogom."
<BR>&nbsp;&nbsp;&nbsp;&nbsp;&nbsp;Mejtera Mermer progunđa: "Srce će joj se rasprsnuti. Jadnoj našoj generalici Nani."
<BR>&nbsp;&nbsp;&nbsp;&nbsp;&nbsp;"On odlazi na mesto bolje od ijednog koje je iko od vas ikada video."
<BR>&nbsp;&nbsp;&nbsp;&nbsp;&nbsp;"Meni je bio antipatičan. Odaliska Šenila, međutim, imala je neke očite kvalitete. Premda moja prava emotivna potresenost..."
<BR>&nbsp;&nbsp;&nbsp;&nbsp;&nbsp;Tako tiho da je Svila zaključio da je samo on može čuti, Zumbula upita: "Je l' onamo? Na one dve tačkice?"
<BR>&nbsp;&nbsp;&nbsp;&nbsp;&nbsp;"Na jednu ili na drugu", odgovori bog. "Na plavi svit ili na zeleni. Njorkin lender ne može ih odneti na oba."
<BR>&nbsp;&nbsp;&nbsp;&nbsp;&nbsp;"Njor, hm, Njorka? Razumeš ti mene. Mi smo ti, je li, odani. Kao i, heh, svi. On se, dozvoli, molim te, jednu stvar? Re-for-misao. Revidirao. Pobožan. On; ako ti, hm, nisi? A?"
<BR>&nbsp;&nbsp;&nbsp;&nbsp;&nbsp;Nije bilo odgovora. Udaljene iskrice ugasnuše. Zumbula stisnu Svilu oko mišice ruke, prstom pokaza crno sunce u obliku kalema, iza njih, iz koga je izbijao mlaz svetlosti. "Šta je ono? Da li je... da li je...? Lender je izleteo iz toga."
<BR>&nbsp;&nbsp;&nbsp;&nbsp;&nbsp;"To je naš brod 'Svitak'", reče Shiatan i obrisa suzu iz oka.
<BR>&nbsp;&nbsp;&nbsp;&nbsp;&nbsp;"Ta mala stvar?"
<BR>&nbsp;&nbsp;&nbsp;&nbsp;&nbsp;A ta mala stvar je već nestajala sa vidika; Svila se opusti. "Imao si ti naklonosti prema Njorki, a? Imao sam i ja. Neću nikada, makar živeo dugo kao Njegova svesnost, zaboraviti kako sam ga sreo u 'Petlu', kako sam pokušavao da u senkama, preko čašice rakije, prepoznam to lice."
<BR>&nbsp;&nbsp;&nbsp;&nbsp;&nbsp;"Kad video sam pogibiju Aer, nisam zaplakao. Bol predubok za plakanje. Njorka nije mrtav, ali sad više nema ko da me zove 'Gornji'. Plačem za to."
<BR>&nbsp;&nbsp;&nbsp;&nbsp;&nbsp;"Kamo sreće da se izjasnio, dozvoli, molim te, jednu stvar: ne-dvos-misleno", reče Ustavica, koji je već aktivirao svoj pogonski modul i počeo ploviti - zapravo, lebdeti - prema kružnom ulaznom otvoru. "U smislu, da li je veliki Pes, kako bih rekao, zadovoljan? Zadovoljen? Da li mu je udovoljeno. Da li je ovo bilo dovoljno, Pesu? Suficijencija satisfakcije, hm?"
<BR>&nbsp;&nbsp;&nbsp;&nbsp;&nbsp;Svila i Zumbula poleteše za njim. Svila reče: "Da je ovo njemu dovoljno, svi mi, dakle preostali 'tovar', vratili bismo se svojim njivama i krdima. Ali nije. Njorka nam je samo kupio kratak predah. Pes neće biti zadovoljan dok i poslednja osoba ne otputuje sa 'Svitka'. Jer taj svit je svoju svrhu ispunio i završio."
<BR>&nbsp;&nbsp;&nbsp;&nbsp;&nbsp;Izroniše u prostor samo delimičnog pomračenja, polusenku. Bilo je to, ipak, obilje svetlosti, zasenjujuće posle potpune tame. "Pa, ne vidim kako nam je Tartaros pokazao svit viđen spolja", reče Zumbula poluglasno. "Nije valjda neko oko postavljeno tamo, napolju? To je nemoguće, a?" Pošto Svila nije odgovorio, ona reče: "Ne volim ovo kad nema hodanja. Butine mi se počinju udebljavati, osećam to."
<BR>&nbsp;&nbsp;&nbsp;&nbsp;&nbsp;Prestiže ih Mejtera Mermer. "Ne mogu se udebljavati, draga, jer ti ne jedeš ništa. Zabrinjavaš me."
<BR>&nbsp;&nbsp;&nbsp;&nbsp;&nbsp;"Osim toga, ne volim da mi ljudi zaviruju pod haljinu. Znam da to zvuči smešno, ali ne volim. Kad god mi se javi taj osećaj da mi neko zaviruje ispod, butine mi malo nateknu i posle ostanu trajno tako."
<BR>&nbsp;&nbsp;&nbsp;&nbsp;&nbsp;"Ne postoji ovde nikakvo ispod, niti iznad", reče Patera Inkus, ubrzavajući ka njima. "Ovde je sve u domenu svetlosti."
<BR>&nbsp;&nbsp;&nbsp;&nbsp;&nbsp;"A, hm, pokojnici", reče Ustavica bacivši pogled nazad ka njemu, sa blago zabrinutim izrazom lica. "Eminencijo, kako to da objasnimo? Ver, hm, vernima, je li? Oni očekuju, da kažem - očekuju drage pretke."
<BR>&nbsp;&nbsp;&nbsp;&nbsp;&nbsp;"Da li bi ti voleo to - da te sad posete vaši mrtvi?" upita Shiatan.
<BR>&nbsp;&nbsp;&nbsp;&nbsp;&nbsp;Svila čvrsto reče: "Ne." Zumbulina donja vilica pade, pa je njeno lice, lepo izvajano, ne trenutak izgledalo zblanuto i priglupo.
<BR>&nbsp;&nbsp;&nbsp;&nbsp;&nbsp;Svila uspori da bi ga Shiatan mogao sustići. "Govorim samo u svoje ime. Ja sam moje mrtve sretao, poznajem ih i volim. Iskušenje da im se pridružim bilo bi preveliko. Znam da je tvoja ponuda dobronamerna, ali - odgovor je: ne, ne bih želeo."
<BR>&nbsp;&nbsp;&nbsp;&nbsp;&nbsp;"Nema tu ništa fizički", objasni mali letač. "Nego njih Glavni procesor re-kreira i emituje podatke pravo u tvoj um."
<BR>&nbsp;&nbsp;&nbsp;&nbsp;&nbsp;"Moli, da li bi bila ljubazna da, umesto mene, otpratiš Zumbulu natrag do vazdušne lađe, molim te? Moram nešto da popričam sa Shiatanom." Svila dohvati letača za ruku.
<BR>&nbsp;&nbsp;&nbsp;&nbsp;&nbsp;"Možemo i mi?" reče Rog. Svila je oklevao trenutak-dva, onda odrečno mahnuo glavom. Oreb se sa Rogovog ramena baci u prostor i nastavi da leti za njima izvrnut naopačke, ali mašući krilima sasvim normalno.
<BR>
<BR>&nbsp;&nbsp;&nbsp;&nbsp;&nbsp;Pilotkinja je isprobavala motore, jedan po jedan; Rog je brojao. I svaki motor, redom, prvo se zakašljao, onda gromko oživeo, zatim se stišao do postojanog brujanja.
<BR>&nbsp;&nbsp;&nbsp;&nbsp;&nbsp;Kopriva upita: "Zar nećeš pokucati?"
<BR>&nbsp;&nbsp;&nbsp;&nbsp;&nbsp;Rog bi radija video da ona kuca, a ne on. Ali nije mogao to reći. Zato upita: "Da kucam na šta?"
<BR>&nbsp;&nbsp;&nbsp;&nbsp;&nbsp;"Pa, valjda, na okvir od vrata. Izgleda prilično stamen."
<BR>&nbsp;&nbsp;&nbsp;&nbsp;&nbsp;Rog podiže šaku da zglavcima pokuca, ali u tom času Svila, iznutra, razgrnu zavesu 'vrata'. "Zumbula nije ovde. Tražili ste mene?"
<BR>&nbsp;&nbsp;&nbsp;&nbsp;&nbsp;Oboje klimnuše glavom.
<BR>&nbsp;&nbsp;&nbsp;&nbsp;&nbsp;"Vrlo dobro. Šta mogu učiniti za vas?"
<BR>&nbsp;&nbsp;&nbsp;&nbsp;&nbsp;Rog pročisti grlo. "Obećao si mi da više nećeš ići gore, na krov, Kalde. Pamtiš to?"
<BR>&nbsp;&nbsp;&nbsp;&nbsp;&nbsp;"Naravno, i održao sam obećanje."
<BR>&nbsp;&nbsp;&nbsp;&nbsp;&nbsp;"Ja i Kopriva popesmo se gore", reče Rog. Oreb to pozdravi radosnim pljeskom izvedenim pomoću krila.
<BR>&nbsp;&nbsp;&nbsp;&nbsp;&nbsp;Kopriva reče: "Nije tako nezgodno kad čovek može lebdeti." Ona pogledom uputi apel Rogu koji dodade: "Hteli bismo da i ti pođeš sa nama."
<BR>&nbsp;&nbsp;&nbsp;&nbsp;&nbsp;"Oslobađate me onog obećanja?"
<BR>&nbsp;&nbsp;&nbsp;&nbsp;&nbsp;"Jest, tako je", reče Rog.
<BR>&nbsp;&nbsp;&nbsp;&nbsp;&nbsp;"Kaži 'da', Rože", reče Svila. Izgledao je zanet u misli. "Nosiš ugled svoje palestre."
<BR>&nbsp;&nbsp;&nbsp;&nbsp;&nbsp;"Da, Kalde. Kalde, da li će Patera Ustavica stvarno biti naš novi augur?"
<BR>&nbsp;&nbsp;&nbsp;&nbsp;&nbsp;"On to ne može da postane", reče Svila, rasejano se osvrćući i tražeći pogledom po prostoriji svoj PM; onda se seti da ga je ostavio. "Ne može, samo zato što je već postao. On je već augur tamo. Ali dužnosti će preuzeti kad se vratimo kući. Kako postižete da ne odlebdite sa palube, u daljinu? Slažem se da to sada ne izgleda zastrašujuće, ali smatram da bi moglo biti ozbiljno."
<BR>&nbsp;&nbsp;&nbsp;&nbsp;&nbsp;"Tica ču-va!"
<BR>&nbsp;&nbsp;&nbsp;&nbsp;&nbsp;"Tačno, ako otplovim, ti me moraš dovući u bezbednost."
<BR>&nbsp;&nbsp;&nbsp;&nbsp;&nbsp;"U zadnjoj gondoli postoje zalihe", objasni Rog, dok se Svila odgurivao od ragastova u prostor. "Tamo smo našli jedan namotaj konopca. Pošto je sto u navigacijskoj sobi pričvršćen za pod, mi smo vezali konopac za noge od stola."
<BR>&nbsp;&nbsp;&nbsp;&nbsp;&nbsp;"To je bolje nego da vučeš na leđima tu skalameriju", reče Kopriva Svili. "Ploviš kroz vazduh i ne brineš ni o čemu. A kad ti dosadi, dovučeš samoga sebe unutra."
<BR>&nbsp;&nbsp;&nbsp;&nbsp;&nbsp;Rog dodade: "Ali meni nikako da dosadi."
<BR>&nbsp;&nbsp;&nbsp;&nbsp;&nbsp;"Vi biste hteli da ja vidim nešto određeno." Prošli su, lebdeći, pored svih oficirskih prostorija za spavanje; Svila stade. Svojim zaustavljanjem načinio je veliko udubljenje na platnenom 'zidu' koji mu je poslužio kao oslonac. On zatim otvori vrata trpezarije.
<BR>&nbsp;&nbsp;&nbsp;&nbsp;&nbsp;"Ništa određeno, samo... samo sve što se tamo, napolje, može videti."
<BR>&nbsp;&nbsp;&nbsp;&nbsp;&nbsp;"U tom slučaju, nešto biste da zatražite."
<BR>&nbsp;&nbsp;&nbsp;&nbsp;&nbsp;U navigacionoj sobi Svila obavi sebi oko struka i veza u čvor konopac debeo kao prst, tačno prema Rogovom uputstvu. Odgurnu se od navigacionog radnog stola i odlete gore, kroz otvoreni poklopac. Nađe se izvan gondole.
<BR>&nbsp;&nbsp;&nbsp;&nbsp;&nbsp;Vazdušna lađa se u međuvremenu obrnula, možda zbog torzionog delovanja motora ili zbog pritiska nekog kratkotrajnog naleta vetra. Sad je Glavni procesor stajao uspravno, kao zid. Crni monoliti tog kolosalnog mehanizma stršali su ka vazdušnoj lađi. Stub zvani Pilon, tako ogroman da je prema njemu lađa bila malena, protezao se u daljine, u noć.
<BR>&nbsp;&nbsp;&nbsp;&nbsp;&nbsp;Rog mahnu rukom. "Vidiš, Kalde? Ovog puta ne moramo sedeti na ivici palube, ali, ako te je volja, možemo leteti preko nje. Ono što se vidi tamo dole, ono veoma, veoma udaljeno - mislim da su to 'Planine koje gledaju na planine'. Vidi se plavetnilo, ali posle postane tako blistavo da čovek ne zna sigurno šta je to tamo."
<BR>&nbsp;&nbsp;&nbsp;&nbsp;&nbsp;Kopriva izroni iz otvora na gondoli. "Kalde, ja ni sad ne razumem šta je Glavni procesor. Sve one stvari tamo, po kojima se kreću neka svetla? I šta će im krovovi ako ovde ne može da pada kiša? Kako bi iko dovukao kišu da ovde padne?"
<BR>&nbsp;&nbsp;&nbsp;&nbsp;&nbsp;"To jeste Glavni procesor", reče Svila. "Gledaš ga."
<BR>&nbsp;&nbsp;&nbsp;&nbsp;&nbsp;"One velike četvrtaste stvari?"
<BR>&nbsp;&nbsp;&nbsp;&nbsp;&nbsp;"I ono što leži ispod svih ovih livada i travnjaka koje vidimo; Glavni procesor se proteže ispod svega toga. Zamisli milione miliona majušnih elektronskih kola nalik na one u zlatnoj kartici; zapravo, milijarde milijardi njih. Svako to maleno elektronsko kolo proizvodi toplotu; manju količinu toplote nego jedan treptaj jednog svica. Ali sva kola zajedno proizvode tako mnogo toplote, da bi sama sebe uništila njome, kad bi bila sva zbijena na jedno mesto. Pretvorila bi se u drugo sunce. A ovako, u ovom prostoru je uvek leto, zahvaljujući toploti kola."
<BR>&nbsp;&nbsp;&nbsp;&nbsp;&nbsp;"Znači, tako se zovu te male, krivudave, zlatne crte na kartici?" upita Kopriva. "Kola? Pa, ona ne rade ništa."
<BR>&nbsp;&nbsp;&nbsp;&nbsp;&nbsp;"Radila bi itekako, kad bi ih neko vratio na mesto gde treba da budu, u lenderu. Brzo će doći čas da i mi ćušnemo neke kartice na odgovarajuća mesta u jednom lenderu."
<BR>&nbsp;&nbsp;&nbsp;&nbsp;&nbsp;Rog je posmatrao Svilu suženim pogledom. "Da li ti je Shiatan rekao sve to?"
<BR>&nbsp;&nbsp;&nbsp;&nbsp;&nbsp;"Nije doslovce tim rečima, ali rekao mi je dovoljno da ja sam zaključim ono ostalo. Šta ste hteli da pitate?"
<BR>&nbsp;&nbsp;&nbsp;&nbsp;&nbsp;"Mnogo toga. Znaš, Kalde, za moju knjigu. Je li u redu da te zovem Kalde?"
<BR>&nbsp;&nbsp;&nbsp;&nbsp;&nbsp;"Naravno. Ili Patera, ili Svila, ili čak Patera Kalde, kako me zove Njegova svesnost. Kako god voliš."
<BR>&nbsp;&nbsp;&nbsp;&nbsp;&nbsp;"Čuo sam kad je Šenila rekla Moli kako je, kad je bila Kipris, naredila tebi da joj se ipak obraćaš sa 'Šenila'. To je sigurno bilo neobično osećanje."
<BR>&nbsp;&nbsp;&nbsp;&nbsp;&nbsp;Kopriva reče: "Ja ne pišem knjigu, Kalde, ali bih i ja da pitam ponešto. Recimo da ja malo pomažem Rogu. Ako ne sad, uskoro ću verovatno morati. Da li si ti na neki način postigao da se mrtvi ljudi vraćaju i onako razgovaraju sa nama?"
<BR>&nbsp;&nbsp;&nbsp;&nbsp;&nbsp;"To je Glavni procesor činio, Koprivo." Svila se osmehnu. "A ja njega, veruj mi, ne mogu ni na šta prisiliti. Tražio sam od Shiatana da od njega zatraži da nam učini neke usluge, ali Shiatan mi je objasnio da je to nepotrebno. Glavnom procesoru je poznato sve što se ovde dešava; čim sam ja uobličio moj zahtev, Glavni procesor ga je uzeo u razmatranje. Drago mi je što je naš zahtev ispunjen, ogromno sam zahvalan."
<BR>&nbsp;&nbsp;&nbsp;&nbsp;&nbsp;"Ali kad smo kod kuće, u Vironu", reče Kopriva i neodređeno mahnu prema palubi koja je lebdela desetak lakata ispod njihovih nogu, "tada ne čuje sve."
<BR>&nbsp;&nbsp;&nbsp;&nbsp;&nbsp;"Ne, ne čuje; ali otkriva više nego što sam ja mislio da je moguće. Još od Ehidnine teofanije, pretpostavljao sam da bogovi znaju samo ono što vide i čuju kroz svete prozore i kroz stakla za komunikaciju. To je blizu istine; to su Glavnom prcesoru dva osnovna izvora podataka. Ipak, on ima na raspolaganju i neke druge izvore, na primer, ono što dobije od letača."
<BR>&nbsp;&nbsp;&nbsp;&nbsp;&nbsp;Rog reče: "Ja imam jedno vrlo 'tvrdo' pitanje, Kalde. Ali, da znaš, ne pokušavam da te uteram u laž, niti išta slično."
<BR>&nbsp;&nbsp;&nbsp;&nbsp;&nbsp;"Naravno. Da čujem."
<BR>&nbsp;&nbsp;&nbsp;&nbsp;&nbsp;"Tartaros je rekao Njorki da će svit Kratkog sunca biti kao naš, ali nenaseljen, ili bar ne naseljen ljudima kao što smo mi. Njorka je to ispričao Šenili, a ja sam pitao nju. Ona je rekla da to znači da će biti trave, kamenja, cveća, ali da ipak taj svit neće ličiti na ovo na šta smo mi navikli. Zašto?"
<BR>&nbsp;&nbsp;&nbsp;&nbsp;&nbsp;Kopriva, u neverici, zatrese glavom. "To ti uopšte nije teško pitanje. Zato što je Pes raskrčio taj svit, da bi nama bilo lakše."
<BR>&nbsp;&nbsp;&nbsp;&nbsp;&nbsp;"Ili izabrao da nam bude teže", progunđa Svila.
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Pretpostavimo da nema biljaka i životinja. O kamenju bolje da ne govorimo zasad. Videli ste da je Njorkin lender nakrcan semenjem i embrionima. Njorka će biti u mogućnosti da uzgaja koje god biljke i životinje hoće; izabraće jedan svit, pa ako tamo nema biljaka niti životinja, onda će te koje on donese i uzgaja biti jedine na svitu. Ali tamo gde on ide, već ih ima, itekako; iz tog razloga, pred njim su mnogo zanimljiviji dani - ali i teži."
<BR>&nbsp;&nbsp;&nbsp;&nbsp;&nbsp;Zujanje njihovih motora postade dublje. Njih troje, lebdeći u vazduhu, počeše ploviti ka pramcu sledeće gondole, druge po redu. Posle nekog vremena, konopci kojima su Rog, Kopriva i Svila bili pričvršćeni za prvu gondolu zategoše se. "Krenuli smo", saopšti Rog. Oreb se saglasi: "I-de ku-ći."
<BR>&nbsp;&nbsp;&nbsp;&nbsp;&nbsp;"Kad odemo, mislim da ću odmah prestati da verujem da sam ikad bila ovde", reče Kopriva i uzdahnu. "Baka je došla da popričamo, i kažem ja njoj, ostani, vodićemo te kući; al ona kaže, neka, hvala, nisam u mogućnosti."
<BR>&nbsp;&nbsp;&nbsp;&nbsp;&nbsp;"Majka Patere Ustavice došla je da ga vidi", reče Rog Svili. "On se danas osmehuje svima. Ispričao joj je kako sad ima svoj sopstveni mantejon, i kako će tamo prinositi žrtve, ispovedati i donositi Pesov mir, a u Palati neće morati da radi uopšte. Ona je odgovorila da je oduvek želela da on postigne baš to."
<BR>&nbsp;&nbsp;&nbsp;&nbsp;&nbsp;"I Zumbuli je došla majka u posetu."
<BR>&nbsp;&nbsp;&nbsp;&nbsp;&nbsp;Kopriva je izgledala iznenađena. "Pa, Kalde, ja nisam znala da je njena majka mrtva."
<BR>&nbsp;&nbsp;&nbsp;&nbsp;&nbsp;"Ni Zumbula nije znala."
<BR>&nbsp;&nbsp;&nbsp;&nbsp;&nbsp;Vukući svako svoj konopac po sistemu 'ruka preko ruke', dospeli su opet na palubu gondole i stali nogama na nju, mada su imali samo minimalnu težinu. Svila zbaci omču od konopca sa sebe.
<BR>&nbsp;&nbsp;&nbsp;&nbsp;&nbsp;Kopriva reče: "Kalde, nikada nisi odgovorio na moje pitanje o krovovima. A ja sam želela znati zašto je, ovde, zastor tako blizu, i zašto ne vidimo Sunce nimalo."
<BR>&nbsp;&nbsp;&nbsp;&nbsp;&nbsp;"Pilon proizvodi zastor", reče Rog. "Ili ga, bar, ispaljuje u vazduh. Je li tako, Kalde? Onda Sunce taj zastor sagori. Zastor se međutim ne pretvara u dim nego u čist vazduh. Kad bi iz Pilona prestao izletati novi zastor, Sunce bi sijalo bez prestanka, bio bi stalno dan. Ali bi onda sasvim izgoreo i Glavni procesor koji je tako blizu. Sunce počinje od vrha Pilona i proteže se sve do Zapadnog pola."
<BR>&nbsp;&nbsp;&nbsp;&nbsp;&nbsp;Razrađujući ovu misao, Oreb reče: "Dugo, du-go."
<BR>&nbsp;&nbsp;&nbsp;&nbsp;&nbsp;"A dug je i put pred nama", reče Svila. Nije se obraćao ni Rogu ni Koprivi. "Ali smo bar, konačno, krenuli."
<BR>&nbsp;&nbsp;&nbsp;&nbsp;&nbsp;"Sad razumem o krovovima", reče Kopriva.
<BR>&nbsp;&nbsp;&nbsp;&nbsp;&nbsp;Svila se okrete i pogleda je. "Je li? Reci mi."
<BR>&nbsp;&nbsp;&nbsp;&nbsp;&nbsp;"Kad sam bila mala, išli smo na jezero svakog leta. Onda... ne znam, valjda se nešto desilo; ponestalo je para, više nikad ne sakupismo dovoljno para."
<BR>&nbsp;&nbsp;&nbsp;&nbsp;&nbsp;"Posle smrti starog Kaldea, povećani su porezi", reče joj Rog. "I to žestoko povećani."
<BR>&nbsp;&nbsp;&nbsp;&nbsp;&nbsp;"Možda je to bio razlog. U svakom slučaju, jedne godine, kad sam imala devet ili deset godina, sačekali smo da svi ostali odu kući, a onda, kad je postalo jeftinije, otišli smo mi. I to nam je bio poslednji odlazak na jezero."
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Imali smo neka lepa popodneva, plivali smo, ali jutra su bila baš hladna. Jednog jutra dok su svi još spavali ja sam ustala i otišla do jezera samo da ga gledam. Mislim da sam znala da nam je to poslednje letovanje i da više nikad nećemo doći. Možda je to bio dan povratka."
<BR>&nbsp;&nbsp;&nbsp;&nbsp;&nbsp;"To ti nije o krovovima", reče Rog, ali Svila prinese prst usnama.
<BR>&nbsp;&nbsp;&nbsp;&nbsp;&nbsp;"Jezero je bilo sasvim pokriveno duhovima. To su oni beli oblici koji se dižu iz vode i postaju sve veći i jači. Ja sam tad poprilično razmišljala o duhovima, zato što je, znaš, te godine Gema otišla u Glavni procesor. Ova sa kojom sam danas razgovarala. Znali smo da se od nas očekuje da kažemo 'otišla je u Glavni procesor', ali mislili smo da su to prazne priče. Ti, Rože, zar nećeš reći da su to bili stvarno duhovi?"
<BR>&nbsp;&nbsp;&nbsp;&nbsp;&nbsp;On odmahnu glavom.
<BR>&nbsp;&nbsp;&nbsp;&nbsp;&nbsp;"Nisu", reče ona. "Bila je magla. Jedna stara gospođa sedela je na keju i pecala. Mislim da je gajila naklonost prema meni. Kad sam je pitala o duhovima, ona je rekla da postoji voda i u vazduhu, koja, kad se vazduh hladi, počne da se zgušnjava, a kad se vazduh dovoljno ohladi, daje kapljice, ali male. Toliko malecne da im treba dugo, dugo da padnu. To su 'duhovi'. Do tog trenutka ja se nijednom nisam zapitala odakle dolazi magla."
<BR>&nbsp;&nbsp;&nbsp;&nbsp;&nbsp;"Ma-gla do-bra."
<BR>&nbsp;&nbsp;&nbsp;&nbsp;&nbsp;"Ah, da, ti si barska ptičurina. Zar ove ptice ne dolaze iz Palustrije, Kalde? Iz tamošnjih močvara?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Mislim da je tako."
<BR>&nbsp;&nbsp;&nbsp;&nbsp;&nbsp;"Htedoh reći da je tog jutra magla postajala sve gušća i gušća. Na stvarima se pojavila vlaga. Prema tome, ako ovde ima mnogo magle... Ovde; hoću reći, tamo gde smo do maločas bili. Ali znaš šta hoću da kažem. Pošto niko ne bi želeo tu vlagu unutra, potrebni su, ipak, krovovi. I stvarno, ovde postoje krovovi."
<BR>&nbsp;&nbsp;&nbsp;&nbsp;&nbsp;Rog reče: "Postoje ovde i vodoskoci koji kvase travu kad dune vetar. Ali to su vrlo male količine vode. Ovi ovde imaju i neke naprave koje usisavaju vazduh na dnu, a onda iz njega izdvajaju vodu koju šalju u pumpe. Mogli bi oni začas sve da pokvase."
<BR>&nbsp;&nbsp;&nbsp;&nbsp;&nbsp;Svila odbaci konopac od sebe. Nekoliko trenutaka posmatrao je kako se konopac polako sleže na palubu. "Opet imamo težinu."
<BR>&nbsp;&nbsp;&nbsp;&nbsp;&nbsp;"Aha, znam. Hoću reći: da."
<BR>&nbsp;&nbsp;&nbsp;&nbsp;&nbsp;"Trebalo bi bolje da razmislim pre nego što kažem neke stvari, Rože, ali ne uspevam da se uzdržim: naprosto me oduševljava da ih govorim. Kad smo stigli u Glavni i kad se pokazalo da možemo lebdeti... A i leteti, na neki način, sa tim Shiatanovim pogonskim modulima pričvršćenim na leđa... oduševilo me je i to. Pretpostavljam da tu upadam u protivurečnost."
<BR>&nbsp;&nbsp;&nbsp;&nbsp;&nbsp;Rog pogleda Koprivu koja reče: "Meni se ne čini tako."
<BR>&nbsp;&nbsp;&nbsp;&nbsp;&nbsp;"Nije ni meni lako da se snađem u svemu ovome, a još manje je lako objasniti sve. Shiatan je letač, voli da leti, njemu se može oprostiti što je toliko gord na svoja krila i na svoj poseban položaj u posadi 'Svitka'. Sve dok nismo došli ovde, verovao sam da razumem njegova osećanja."
<BR>&nbsp;&nbsp;&nbsp;&nbsp;&nbsp;Rog je izgledao zbunjen. "Ovde svako leti, Kalde."
<BR>&nbsp;&nbsp;&nbsp;&nbsp;&nbsp;"Tako je. Ovde svako i mora da leti. Svi smo leteli. Naime, plovili kroz vazduh. Najbolji termin je: lebdeli. U Glavnom procesoru je to tako lako, da smo svi lebdeli bez ikakve pomoći PM-a. Lebdeli smo pokraj zastora koji je bio stalno spušten, a ipak nije doneo noć; niti se dizao da donese novi dan."
<BR>&nbsp;&nbsp;&nbsp;&nbsp;&nbsp;"Ali sad ima sve više dnevnog svetla." Rog pokretom ruke pokaza prema smeđoj masi vazdušne lađe, koja je ispunjavala glavninu neba iznad njih.
<BR>&nbsp;&nbsp;&nbsp;&nbsp;&nbsp;"Stigli smo do podnožja 'Planina koje gledaju u planine'", reče Svila. "Da smo pokušali da letimo do njih odozdo, nasukali bismo se na njih. Shiatan, međutim, može preleteti sva brda i planine - a i svaku dolinu, ako ga je volja."
<BR>&nbsp;&nbsp;&nbsp;&nbsp;&nbsp;"Tica le-ti."
<BR>&nbsp;&nbsp;&nbsp;&nbsp;&nbsp;"Da. Shiatan leti kao ovaj Oreb, ili kao onaj orao koji je oborio jadnog Iolara. Imao sam i ja prilike da okusim kako je to, dok sam pilotirao ovom vazdušnom lađom." Svilino lice bilo je sledećih nekoliko trenutaka ozareno osmehom.
<BR>&nbsp;&nbsp;&nbsp;&nbsp;&nbsp;Iz gondole se, kroz otklopljeni otvor, promoli Sabina glava. "Zdravo, Kalde! Uzimaš neka očitavanja, a?"
<BR>&nbsp;&nbsp;&nbsp;&nbsp;&nbsp;"Ne bih ja to umeo."
<BR>&nbsp;&nbsp;&nbsp;&nbsp;&nbsp;Ona se sa lakoćom, jednim širokim zamahom, prebaci gore, na palubu. "Ja umem, a pri ruci mi je protraktor, pa ću ti i pokazati. Još je rano, ali htela sam da se popnem dok još nemamo mnogo težine." Ona se tiho nasmeja. "Čula sam da pričate o letenju. Pod mojom komandom je hiljadu pterovojnikinja, ali ja sama ne mogu leteti kao one. Ne možeš ni ti. Oboje smo suviše teški. Čak i ova devojka ovde morala bi omršaviti prilično, da bi od nje bilo ikakve koristi."
<BR>&nbsp;&nbsp;&nbsp;&nbsp;&nbsp;"Nameravao sam da objasnim Rogu i Koprivi da su krila divna stvar - zaista, zaista divna - ali da su i noge divna stvar, isto tako. Da je doktor Ždral još živ, mogao bi amputirati moje noge, i ja bih tad bio dovoljno lak da letim kao tvoje pterićke, možda čak i kao Shiatan; ali koliko god da zavidim njima, ja to ne bih želeo. Bilo bi veličanstveno leteti onako, pa prema tome nije nimalo čudno da im zavidim; ali zamisli samo kako nama mora zavideti neko bez nogu."
<BR>&nbsp;&nbsp;&nbsp;&nbsp;&nbsp;"Nemam šta da zamišljam", reče Saba. "Neke od mojih najdražih prijateljica izgubile su obe noge."
<BR>&nbsp;&nbsp;&nbsp;&nbsp;&nbsp;Rog upita: "Da li ćeš pilotirati tokom nekog dela našeg povratnog putovanja, Kalde? Toliko ti se svidelo, i, štaviše, toliko si dobro to radio, da bi po mom mišljenju, trebalo da nastaviš."
<BR>&nbsp;&nbsp;&nbsp;&nbsp;&nbsp;Saba reče: "Za nekog ko nije prošao obuku, ono je bilo ne dobro nego odlično. Svila će preuzeti pilotiranje kroz četiri sata."
<BR>&nbsp;&nbsp;&nbsp;&nbsp;&nbsp;Rog je izgledao kao da mu je laknulo.
<BR>&nbsp;&nbsp;&nbsp;&nbsp;&nbsp;"Čim pređemo planine", reče mu Svila i odšeta do pramca gondole.
<BR>&nbsp;&nbsp;&nbsp;&nbsp;&nbsp;Saba lakim trkom pođe za njim. "Kalde, Kalde, ja ne bih to radila. Nismo mi na onoj visini koju hoćemo. Iz planina umeju da izlete veoma varljivi udari vetra."
<BR>&nbsp;&nbsp;&nbsp;&nbsp;&nbsp;"Meni neće ništa biti; ali ti ne smeš prilaziti."
<BR>&nbsp;&nbsp;&nbsp;&nbsp;&nbsp;Iza Sabe, Kopriva doviknu: "Rog se plaši da ćeš ti skočiti, Kalde; to je cela istina."
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;"Kad je generalica Saba rekla da ćeš ti pilotirati, njemu je laknulo jer bi to trebalo da znači da nećeš hteti da propustiš takvu priliku. A i meni je laknulo."
<BR>&nbsp;&nbsp;&nbsp;&nbsp;&nbsp;Gledajući dole, na kose planinske livade i šumovite visije, Svila se osmehnu. "Ma, ne brini, Koprivo. Isuviše ja volim život, i Zumbulu, da bih skočio. Osim toga, ako bih skočio, ne bih više mogao da se rvem sa tvojim pitanjima... mada bi to bilo možda i dobro, kako za mene tako i za tebe. Imaš li još koje pitanje?"
<BR>&nbsp;&nbsp;&nbsp;&nbsp;&nbsp;"Mislila sam da te pitam o planinama." Ona se bojažljivo provuče pored Sabe i uze Svilu za ruku. "Plašim se da ih gledam. Znaš kako na pijaci izgledaju one vodene zmijuljice, kao jegulje? Usta okrugla, a unutra redovi i redovi zuba. E, pa, meni planine liče na te zube. Ove planine ispod nas, ali i one gore, u nebeskim zemljama. Samo što su to 'zubi' milionima puta veći."
<BR>&nbsp;&nbsp;&nbsp;&nbsp;&nbsp;"Da li si me htela pitati zašto te planine postoje? Zato što ih je Pes podigao da bi zaštitio Glavni procesor; ali to je puko nagađanje. O tom pitanju ja nemam znanja ništa više nego ti."
<BR>&nbsp;&nbsp;&nbsp;&nbsp;&nbsp;"Ako iko stanuje tamo. I još - zašto ima snega na vrhovima. Vrhovi planina bliži su suncu; dakle, trebalo bi da su topliji."
<BR>&nbsp;&nbsp;&nbsp;&nbsp;&nbsp;"Ne verujem ja da Sunce zagreva vazduh", reče Svila odsutno. "Ili, bar, ne mnogo. Jer onda sunčeva toplota ne bi mogla stići do nas. Kad malo razmisliš, jasno ti je da sunčeva svetlost, takođe, ne osvetljava vazduh, jer kad bi ga osvetljavala, mi bismo mogli videti vazduh. A mi ga ne vidimo."
<BR>&nbsp;&nbsp;&nbsp;&nbsp;&nbsp;Iza Svile, Rog reče: "Znači, ni sunčeva, ali ni bilo koja druga svetlost ne osvetljava vazduh."
<BR>&nbsp;&nbsp;&nbsp;&nbsp;&nbsp;"Siguran sam da je tako. Toplota Sunca zagreva zemlju i vode, a zatim zemljište i voda zagrevaju vazduh iznad sebe. U visinama, gde ima samo pogde koji planinski vrh, a između njih ogromne praznine, vazduh, neizbežno, mora biti hladan. Zato pada sneg; u 'Planinama koje gledaju u planine' sneg ima težinu, dovoljnu da padne."
<BR>&nbsp;&nbsp;&nbsp;&nbsp;&nbsp;Svila zastade, razmisli. "Nikad nisam pitao Shiatana, koji je živeo u planinama, niti ikog drugog iz planina. Nisam video nijedan planinski grad, ali valjda neko tu živi; neki ljudi koji su pobegli ili prognani iz gradova. Tu mora biti da je bezakonje, divlja ko kako hoće; nekima se, sigurno, baš zbog toga dopada."
<BR>&nbsp;&nbsp;&nbsp;&nbsp;&nbsp;Iz gondole proviri Zumbula. "Svilo, jesi to ti?" Svila se okrete da joj se osmehne.
<BR>&nbsp;&nbsp;&nbsp;&nbsp;&nbsp;"Svud sam te tražila, niko te nije video. O, zdravo, generalice." Zumbula, elegantna kao i uvek, iziđe kroz otvor, sa konopčanih lestvica na palubu gondole. "Zdravo, dečaci. Odavde imate lepši vidik, a? U svakom slučaju veći."
<BR>&nbsp;&nbsp;&nbsp;&nbsp;&nbsp;"Možeš me sada ostaviti da se sam snalazim", reče Svila Rogu.
<BR>
<BR>&nbsp;&nbsp;&nbsp;&nbsp;&nbsp;Snežilo je u Vironu, i to vejavicom gustom, koja je preobraćala sirotinju iz jada u stanje potpunog jada, vejavicom od koje je svaka površina postajala klizava i svaki odevni predmet vlažan, a oči Mejtere Nane pune snežnih iglica kad god bi se okrenula licem u vetar.
<BR>&nbsp;&nbsp;&nbsp;&nbsp;&nbsp;"Uradismo koliko je bilo u našoj moći, generalice", reče kapetan koji je, pod udarom vremenskih prilika, stajao pored, a ne ispred nje. Oboje su podigli kragnu kaputa i pritegli je oko vrata, da se zaštite od vetra i hladnoće; kapetan je svoju kapu, koja je bila deo uniforme, navukao nisko na uši, jednako kao Mejtera Nana svoju narodnu pletenu kapu. Kapetanova desna ruka bila je imobilisana, ali loše, udlagom i okrvavljenim zavojem načinjenim od krpe.
<BR>&nbsp;&nbsp;&nbsp;&nbsp;&nbsp;"Verujem, pukovniče. Ali oni će, ipak, kroz nekoliko sati početi da umiru."
<BR>&nbsp;&nbsp;&nbsp;&nbsp;&nbsp;"Nisam pukovnik, generalice."
<BR>&nbsp;&nbsp;&nbsp;&nbsp;&nbsp;"Jesi, upravo sam te unapredila. A sada mi pokaži da to i zaslužuješ. Nađi neko pribežište za njih."
<BR>&nbsp;&nbsp;&nbsp;&nbsp;&nbsp;"Pokušavao sam, generalice. I pokušavaću i dalje, iako su sve kuće u ovom kvartu, svaka pojedina, spaljene." Nije bio visok rastom, ali, dok je to govorio, izgledao je visok.
<BR>&nbsp;&nbsp;&nbsp;&nbsp;&nbsp;Ova primedba o kućama bila mu je nepotrebna, pomisli Mejtera Nana; to samo pokazuje koliko je premoren. "Znam", reče ona.
<BR>&nbsp;&nbsp;&nbsp;&nbsp;&nbsp;"Ovo je bila tvoja gradska četvrt, zar ne? Odmah do Orile?"
<BR>&nbsp;&nbsp;&nbsp;&nbsp;&nbsp;"Bila je, a i sad je."
<BR>&nbsp;&nbsp;&nbsp;&nbsp;&nbsp;"Idem ja. Mogu li još reći da bih više voleo da ratujem za tebe i za bogove, generalice? Viron mora biti slobodan!"
<BR>&nbsp;&nbsp;&nbsp;&nbsp;&nbsp;Ona zadrhta. "Šta ako izgubiš tu ruku, pukovniče?"
<BR>&nbsp;&nbsp;&nbsp;&nbsp;&nbsp;"I jedna ruka je dovoljna da se puca igličarem, generalice."
<BR>&nbsp;&nbsp;&nbsp;&nbsp;&nbsp;Ona se osmehnu i protiv svoje volje. "I leva? Zar bi levom mogao pogoditi išta?"
<BR>&nbsp;&nbsp;&nbsp;&nbsp;&nbsp;On načini jedan korak unazad i salutira neranjenom, levom rukom. "Kad se ne može dobro gađati, priđe se sasvim blizu neprijatelju."
<BR>&nbsp;&nbsp;&nbsp;&nbsp;&nbsp;Pre nego što je stigla da uzvrati na njegovo salutiranje, mećava ga je sakrila. Mejtera Nana spusti šaku koja nije još ni stigla do čela, i poče svoju šetnju kroz zgureno mnoštvo, stotine ljudi koji su pobegli od borbi.
<BR>&nbsp;&nbsp;&nbsp;&nbsp;&nbsp;Kad bih mogla da im vidim lica, pomisli ona, znala bih svako lice. Ali ne i sva imena; nikad nisam bila dobra sa imenima. Pese, dragi, zar nam nećeš poslati ni jedan jedini zrak Sunca?
<BR>&nbsp;&nbsp;&nbsp;&nbsp;&nbsp;Deca i starci, starci i deca. Da li stari ljudi izbegavaju borbu zato što su suviše nejaki? Ili zato što su, tokom sedamdeset ili osamdeset godina življenja, uvideli uzaludnost borbe?
<BR>&nbsp;&nbsp;&nbsp;&nbsp;&nbsp;Nešto je dohvati za suknju. "Da l' nam donose hranu?"
<BR>&nbsp;&nbsp;&nbsp;&nbsp;&nbsp;Ona se spusti na jedno koleno. Lice staro, moglo bi maltene biti Mejtere Mermer. Pa, gladni su i oni, sigurna sam, pomisli ona. Zaslužili su. "Neko će ti doneti nešto, uskoro, pre spuzastora." Ona ustade.
<BR>&nbsp;&nbsp;&nbsp;&nbsp;&nbsp;"Sibi? Sibi? Moja mama je onde i mnogo je hladna."
<BR>&nbsp;&nbsp;&nbsp;&nbsp;&nbsp;Ona se zagleda, izbliza, u bledo, malo lice. "Možda bi mogao da nađeš neko drvo i da zapališ vatru. Valjda neko ima upaljač."
<BR>&nbsp;&nbsp;&nbsp;&nbsp;&nbsp;"Ona neće..." Dečakov glas utihnu.
<BR>&nbsp;&nbsp;&nbsp;&nbsp;&nbsp;Mejtera Nana se opet spusti na jedno koleno. "Ona neće - šta?"
<BR>&nbsp;&nbsp;&nbsp;&nbsp;&nbsp;"Neće da uzme moj kaput, Mejtera. Kaži joj."
<BR>&nbsp;&nbsp;&nbsp;&nbsp;&nbsp;Oh, za ime Ehidnino, pomisli ona. "Ne. Nikako ne bih mogla da 'kažem' jednoj tako hrabroj ženi." Bilo joj je na neki način poznato to malo lice ispod stare kape od zečije kože. "Ja tebe poznajem, zar ne? Ti si išao u našu palestru, je li?"
<BR>&nbsp;&nbsp;&nbsp;&nbsp;&nbsp;Dete klimnu glavom.
<BR>&nbsp;&nbsp;&nbsp;&nbsp;&nbsp;"Bio si u grupi Mejtere Mermer. Kako se zoveš?"
<BR>&nbsp;&nbsp;&nbsp;&nbsp;&nbsp;"Resica." Dečko duboko udahnu; priprema za reči koje zahtevaju hrabrost. "Bio sam bolestan, Mejtera. Ujela me jedna velika zmija. Stvarno sam bio bolestan. Ne lažem."
<BR>&nbsp;&nbsp;&nbsp;&nbsp;&nbsp;"Sigurna sam da ne lažeš, Resice."
<BR>&nbsp;&nbsp;&nbsp;&nbsp;&nbsp;"Zato ona neće kaput! Reci joj da mi je sad dobro!" Sad je maleni kaput na njemu stajao otvoren. Videlo se da dečak ispod kaputa ima džemper neke odrasle osobe, daleko prevelik.
<BR>&nbsp;&nbsp;&nbsp;&nbsp;&nbsp;"Ne, Resice. Zakopčaj to pre nego što se smrzneš." Još dok je to govorila, prsti su počeli da joj petljaju oko njegove dugmadi. "Kažem tebi da nađeš neka drva negde. Sigurno je negde nešto preostalo, mada je možda nagorelo. Naloži vatru."
<BR>&nbsp;&nbsp;&nbsp;&nbsp;&nbsp;Ustala je. Vetar donese do nje neko daleko gruvanje, koje je, maltene, moglo biti grmljavina. Daleko je, zaključi ona; ali nije dovoljno daleko. To najverovatnije znači da se neprijatelj probio, ali kad bi ona sad pojurila nazad ne znajući ništa, to bi bilo uzaludno i gore nego uzaludno. Poslaće Bizon kurira do nje, sa vestima i sa odmornim konjem. Gle, ovo dvoje ljudi... "Je li vam dobro?"
<BR>&nbsp;&nbsp;&nbsp;&nbsp;&nbsp;"Izguraćemo nekako." Glas starog čoveka. On je jednom rukom obgrlio oko pleća ženu jednako staru. A ta reče: "Nismo ranjeni, nije nam ništa." "Samo razgovaramo." (On.) "Biće nam toplije ako se krećemo." "Prilično smo umorni bili kad smo došli ovamo."
<BR>&nbsp;&nbsp;&nbsp;&nbsp;&nbsp;"Ja nastojim da vam obezbedim hranu", reče im Mejtera Nana.
<BR>&nbsp;&nbsp;&nbsp;&nbsp;&nbsp;"Tu bismo mi mogli pomagati, je l' tako, Dalija? U raspodeli hrane, ili već u kakvom god drugom poslu - štagod ti kažeš."
<BR>&nbsp;&nbsp;&nbsp;&nbsp;&nbsp;"Taj vaš stav je dobar. Zaista dobar. Imate li upaljač?"
<BR>&nbsp;&nbsp;&nbsp;&nbsp;&nbsp;Odmahnuše odrečno glavom.
<BR>&nbsp;&nbsp;&nbsp;&nbsp;&nbsp;"Onda biste mogli potražiti upaljač, pitati ko ima. Maločas poslah jednog malog dečaka da traži drva za loženje. Kad bismo mogli založiti nekoliko vatrica, to bi mnogo pomoglo."
<BR>&nbsp;&nbsp;&nbsp;&nbsp;&nbsp;"Sve je ovo gorelo." Starac načini neodređeni pokret drugom, slobodnom rukom. "Trebalo bi da bude, i sad, žara." Njegova žena ovo potvrdi. "Sigurno tu negde postoji žar, bez obzira na to što pada sneg." "Osećam miris dima." On, sve njuškajući, pokuša da ustane. Mejtera Nana mu pomože. "Idem da potražim", reče on.
<BR>&nbsp;&nbsp;&nbsp;&nbsp;&nbsp;Eto mene, sad sam Mejtera Oranža. Sanjala sam da postanem takva sibila, i ostvarilo se. Idem kroz redove paćenika i pomoć im ukazujem, iako im malo šta mogu dati.
<BR>&nbsp;&nbsp;&nbsp;&nbsp;&nbsp;Ona dočara sebi stroge crte lica Mejtere Oranže. Devojka koja će uskoro dobiti novo ime Nana čeznula je tada za životom samoodricanja i zamišljala kako će ići širom ovog svita (koga se odrekla) kao blagoslov. A Mejtera Oranža upozoravala ju je da će hrana biti ponekad slaba, ili obrok sasvim preskočen; da će ležaj biti često tvrd, a posao težak, nezahvalan. Usamljenost: iz godine u godinu, svake godine.
<BR>&nbsp;&nbsp;&nbsp;&nbsp;&nbsp;Obe su bile u pravu.
<BR>&nbsp;&nbsp;&nbsp;&nbsp;&nbsp;Mejtera Nana pade na kolena, sklopi ruke, pognu glavu. "O, Pese gospode, o, Ehidno mati, ispunili ste želju srca moga." Obuze je utisak predivan, nikad dosad doživljen: da u snegu kleči samo telo njeno, a duh - među ljubičicama, ljiljanima i ružama. "Bitku života ja sam dobila. Sada sam ispunjena. Okončajte moj život danas, ako želite: pojuriću oduševljeno u ruke Hieraksove."
<BR>&nbsp;&nbsp;&nbsp;&nbsp;&nbsp;"Pokušavali smo, Mejtera."
<BR>&nbsp;&nbsp;&nbsp;&nbsp;&nbsp;Neki ženski glas je to rekao, negde levo od nje, i po svemu sudeći ne njoj. Znači, nekoj drugoj sibili? Mejtera Nana ustade.
<BR>&nbsp;&nbsp;&nbsp;&nbsp;&nbsp;"Zima, zima", nastavi taj ženski glas, "a ova jadnica je samo kost i koža, trunke mesa nema na njoj."
<BR>&nbsp;&nbsp;&nbsp;&nbsp;&nbsp;Troje ljudi. Ne, četvoro. Dvoje su debeli, i sede u snegu. Lica okrugla, crvena. Između njih treće lice, izgladnelo. Neka prilika u crnom stoji, nadnela se nad njih; sibila, očigledno. Ona mlada sibila, kako li se zvala? "Mejtera? Mejtera Javora? Jesi li to ti?"
<BR>&nbsp;&nbsp;&nbsp;&nbsp;&nbsp;"Ne, sibilo." Ta osoba se uspravi, poče da okreće glavu i nastavi da je okreće, okreće, dalje nego što bi se pretpostavilo da je moguće; u prljavom metalnom licu blistale su oči. "Ja sam, sib. Megi."
<BR>&nbsp;&nbsp;&nbsp;&nbsp;&nbsp;"To - to je - ti si! O, Moli!" I one se već grle i skakuću kao onda na Palatinu. "Sestro, sestro, sestro!"
<BR>&nbsp;&nbsp;&nbsp;&nbsp;&nbsp;Još jedno potmulo gruvanje u daljini.
<BR>&nbsp;&nbsp;&nbsp;&nbsp;&nbsp;"Moli! O, Moli! Mogu li te zvati Mejtera Mermer, samo jednom? Toliko si mi nedostajala!"
<BR>&nbsp;&nbsp;&nbsp;&nbsp;&nbsp;"Samo požuri. Uskoro ću biti napuštena žena."
<BR>&nbsp;&nbsp;&nbsp;&nbsp;&nbsp;"Ti, Moli?"
<BR>&nbsp;&nbsp;&nbsp;&nbsp;&nbsp;"Da, ja." Glas Mejtere Mermer bio je čvrst kao granit. "I nemoj me zvati Moli, molim te. To nije moje ime. Nikad nije ni bilo. Ja se zovem Magnezija. Zovi me Megi. Ili Mermer, ako te to čini srećnom. Moj muž će... dobro, ostavimo sad to. Jesi li upoznala moju unuku, sibilo? Evo, ovo je ona. Ali ne verujem da će sad moći da razgovara. Nemoj joj zameriti."
<BR>&nbsp;&nbsp;&nbsp;&nbsp;&nbsp;"Gljivo?" Mejtera Nana kleknu pored izmršavele devojke. "Naš Kalde mi je opisao tvoj izgled. Ja sam stara prijateljica tvoje bake."
<BR>&nbsp;&nbsp;&nbsp;&nbsp;&nbsp;"Probudi", reče Gljiva čije je lice bilo iscereno bez ikakvog smisla. "Otrgni." U njenom zurenju nije bilo nikakvog traga inteligencije. Ništa više, posle te dve reči, ne reče; tišina snega zatvori se oko njih.
<BR>&nbsp;&nbsp;&nbsp;&nbsp;&nbsp;Posle nekog vremena, debela žena reče: "Ovo je moj muž, generalice. Zove se Svračak."
<BR>&nbsp;&nbsp;&nbsp;&nbsp;&nbsp;"Skleroderma! Skleroderma, nisam te prepoznala."
<BR>&nbsp;&nbsp;&nbsp;&nbsp;&nbsp;"Zato sam ja tebe prepoznala iz prve. Kažem ja, ono je generalica Nana, ja sam joj držala konja onog dana kad je predvodila juriš u Kaveznoj, jesam, a ti, mužu moj, da si išao i ti kao što je trebalo, znao bi i ti da je to ona."
<BR>&nbsp;&nbsp;&nbsp;&nbsp;&nbsp;Debeljko samo povuče prstima rub šešira.
<BR>&nbsp;&nbsp;&nbsp;&nbsp;&nbsp;"Išla ja u Kaldeovu palatu da vidim Mejteru, ali ona nije bila tu, a pola jednog zida je nedostajalo, pa sam ja uzela da se brinem o njenoj unuci, evo sve do danas; jadno dete. Jesu li tebe odnele one zle žene, Mejtera? Mi smo tako čuli."
<BR>&nbsp;&nbsp;&nbsp;&nbsp;&nbsp;"Mene odsad zovi Megi", reče Mejtera Mermer i poče svlačiti mantiju sa sebe, preko glave, potezanjem za kapuljaču.
<BR>&nbsp;&nbsp;&nbsp;&nbsp;&nbsp;"Mejtera!"
<BR>&nbsp;&nbsp;&nbsp;&nbsp;&nbsp;"Nisam više sibila", saopšti ta osoba, tanka i blistava bez mantije. "Sada sam ostavljena žena; ja sam vas upozoravala da ću to postati." Nabaci mantiju, veliku i debelu, Gljivi na glavu i poče je odevati u nju. "Ma, uvuci ruke u rukave, mala. Nije teško; široki su."
<BR>&nbsp;&nbsp;&nbsp;&nbsp;&nbsp;"Jedan deda mi je pomagao oko nje", objasni Skleroderma, "al on je posle otišao da ratuje. Onda su došle one zle žene, pa smo morali da bežimo."
<BR>&nbsp;&nbsp;&nbsp;&nbsp;&nbsp;Da nije bila tako šokirana prizorom nagog tela Mejtere Mermer, Mejtera Nana bi se na ove reči nasmešila.
<BR>&nbsp;&nbsp;&nbsp;&nbsp;&nbsp;"Mislim da to znači da je on poginuo, ali nadam se da nije. Zar ti nije zima, Mejtera?"
<BR>&nbsp;&nbsp;&nbsp;&nbsp;&nbsp;"Ni najmanje." Mejtera Mermer se uspravi. "Ovako mi je mnogo svežije i udobnije, osim što će mi nedostajatzi džepovi." Ona se okrete Mejteri Nani. "Ja sam se družila sa drugim ostavljenim ženama, sa desetak njih. Bojim se da sam donekle potpala pod njihov uticaj."
<BR>&nbsp;&nbsp;&nbsp;&nbsp;&nbsp;Mejtera Nana proguta i zakašlja se, prožeta željom da mahne rukom i otera sve ove pahuljice snega od sebe; da sedne, negde, sa loncem vrućeg čaja, da se probudi i da zaključi da ova mršava spodoba boje kalaja nije ona starija sibila nekada njoj znana. "Da li su zarob..."
<BR>&nbsp;&nbsp;&nbsp;&nbsp;&nbsp;Mejtera Mermer posegnu hitrim, veštim prstima i dohvati kapu Mejtere Nane. Bila je to pletena kapa u obliku dugačke 'čarape', sa plavim prugama, čiji je kraj visio daleko niz leđa. Mejtera Mermer joj obavi taj produžetak oko vrata, kao šal. "Ovako se to nosi, draga; onda ti neće biti toliko hladno. A ovu kićanku na kraju ćušneš pod kaput." Mejtera Mermer i to uradi. "Ona postoji zato da se stvar ne izvlači iz kaputa. Vidiš?"
<BR>&nbsp;&nbsp;&nbsp;&nbsp;&nbsp;"Te žene!" reče Mejtera Nana, glasnije nego što je nameravala. Nastavi, ipak, jednakom oštrinom, pomišljajući: ja sam, ipak, vojni starešina. "Misliš li na neprijateljske vojnikinje ili na uhode onoga Šljuka?"
<BR>&nbsp;&nbsp;&nbsp;&nbsp;&nbsp;"Ma ne, ne, ne. Na dragu Šenilu mislim, koja je na svoj način stvarno jedno slatko devojče, i na Kaldeovu ženu. Koja nije ništa bolja nego što bi se i očekivalo, ako znaš šta hoću da kažem. Takođe mislim na one žene koje su naši lopovi doveli sa sobom. Lopovi su bili zanimljiviji nego te njihove jadnice, ali i one su bile zanimljive. Samo, da znaš, žene koje se druže sa lopovima ne libe se da se skinu nage. Ili, bar, ne oklevaju mnogo. Draga Šenila zapravo uživa da to uradi, utisak je moj. A i razumljivo je: lepše joj je telo nego lice."
<BR>&nbsp;&nbsp;&nbsp;&nbsp;&nbsp;Skleroderma reče: "I tebi, Mejtera, i tebi." Njen muž na ovo zaklima glavom poletno.
<BR>&nbsp;&nbsp;&nbsp;&nbsp;&nbsp;Na samom kraju Sklerodermine rečenice začula se nova eksplozija. Nagnuvši glavu na jednu stranu, Mejtera Nana oceni da je ovog puta grunulo bliže nego prošli put. Zvuk zloslutan.
<BR>&nbsp;&nbsp;&nbsp;&nbsp;&nbsp;"Svesnost nam kazao", reče Skleroderma, završavajući nešto.
<BR>&nbsp;&nbsp;&nbsp;&nbsp;&nbsp;Mejtera Nana reče: "Šta? Jesi li rekla 'Njegova svesnost'?" Onda, pre nego što je mogla dobiti ikakav odgovor, prinese prst usnama.
<BR>&nbsp;&nbsp;&nbsp;&nbsp;&nbsp;Šuplje, neujednačene detonacije, kao mucanje, dolazile su odnekud - činilo se, iznad njene glave. Zatim, jedan trenutak tišine, pa udaljeno praštanje granata.
<BR>&nbsp;&nbsp;&nbsp;&nbsp;&nbsp;"Šta je, generalice?" upita Skleroderma.
<BR>&nbsp;&nbsp;&nbsp;&nbsp;&nbsp;"Čujem topove. Baterija lakih. Ali retko kad se čuje njihovo ispaljivanje; obično čuješ samo zvižduk i eksploziju granata. Ovi su negde blizu; dakle, mogli bi biti naši."
<BR>&nbsp;&nbsp;&nbsp;&nbsp;&nbsp;Mejtera Mermer uhvati Gljivu za ruku i podiže je na noge. "Pardon, mi bismo sad da idemo kod vatre."
<BR>&nbsp;&nbsp;&nbsp;&nbsp;&nbsp;"Kod vatre?" reče Mejtera Nana. Poče se osvrtati.
<BR>&nbsp;&nbsp;&nbsp;&nbsp;&nbsp;"Eno tamo. Upravo sam videla. Hodi, draga."
<BR>&nbsp;&nbsp;&nbsp;&nbsp;&nbsp;I Skleroderma i Svračak počeše se dizati na noge, ne brzo, ali zato sa grdnim naporom, uz stenjanje i grebucanje rukama na sve strane, tako da se sticao utisak mahnite delatnosti.
<BR>&nbsp;&nbsp;&nbsp;&nbsp;&nbsp;Trebalo je da glasnik već stigne, reče Mejtera Nana sebi. Zakorači ispred Skleroderme. "Rekla si da je Prvi govornik bio ovde? Moraš mi o tome ispričati pre nego što odete. A još pre toga: da li si videla vojnika konjanika koji vodi za sobom jednog konja bez jahača?"
<BR>&nbsp;&nbsp;&nbsp;&nbsp;&nbsp;Skleroderma zavrte glavom.
<BR>&nbsp;&nbsp;&nbsp;&nbsp;&nbsp;"A Njegova svesnost - bio je ovde?"
<BR>&nbsp;&nbsp;&nbsp;&nbsp;&nbsp;Debeljko reče: "Stao je da malo popriča, bio je baš ljubazan. Ja ne bih ni znao da je to on, al ova moja zna sve. Ona njega viđa skoro svake nedelje po dva, tri puta. Ništa, samo dedica, onako, stariji od mog ćaleta. Na sebi je imao običnu tu vašu crnu, kako li se zove. Kao bilo koji drugi augur." On zastade; pogledom je pratio Gljivu i Mejteru Mermer. "Ovi, ako se još jače naguraju oko te vatrice, moraće nekoga da gurnu i u nju."
<BR>&nbsp;&nbsp;&nbsp;&nbsp;&nbsp;"U pravu si", reče Mejtera Nana i ode lakim trkom kroz sneg do vatre. "Narode! Ta mala vatra ne može ogrejati ni polovinu vas. Sakupite još drveta. Naložite drugu vatru! Možete je pripaliti sa ove." Oni krenuše da poslušaju, tako brzo i spremno da je to i nju iznenadilo.
<BR>&nbsp;&nbsp;&nbsp;&nbsp;&nbsp;"E, sad!" reče ona i okrete se naglo ka Sklerodermi i Svračku. "Ako je Njegova svesnost tu negde, ja moram s njim govoriti. Iz učtivosti, bar, ako ne iz nekih drugih razloga. Na koju stranu je otišao?"
<BR>&nbsp;&nbsp;&nbsp;&nbsp;&nbsp;Svračak slegnu ramenima, a Skleroderma reče: "Ne znam, generalice." Njen muž dodade: "Govorio je da ćemo svi morati da idemo sa ovog svita. Onda je došao Kalde i odveo ga. Tad sam prvi put video i njega."
<BR>&nbsp;&nbsp;&nbsp;&nbsp;&nbsp;"Kalde Svila?"
<BR>&nbsp;&nbsp;&nbsp;&nbsp;&nbsp;Skleroderma klimnu glavom. "Moj muž ni Kaldea nije umeo da prepozna."
<BR>&nbsp;&nbsp;&nbsp;&nbsp;&nbsp;Trivigauntkinje su, dakle, oslobodile zarobljenike, kao što je generalica Saba obećala; to bi bilo jedino razumno objašnjenje. Životno važno. Mejtera Nana se poče mahnito osvrtati ne bi li ugledala Bizonovog glasnika koji bi već morao biti tu; Bizon ga je svakako morao poslati pre nekoliko minuta.
<BR>&nbsp;&nbsp;&nbsp;&nbsp;&nbsp;"Stari je tražio Kaldea, al je Kalde našo njega", objasni Svračak.
<BR>&nbsp;&nbsp;&nbsp;&nbsp;&nbsp;"Pa, nema naroda koliko je bilo", reče Mejtera Nana, podižući se na vrhove prstiju i trepćući da skloni sneg sa očiju.
<BR>&nbsp;&nbsp;&nbsp;&nbsp;&nbsp;"Kad si ih ti poslala po drva, generalice."
<BR>&nbsp;&nbsp;&nbsp;&nbsp;&nbsp;"Generalice! Generalice!" Ispod ovih reči, koje je neko vikao, ona začu nesigurni konjski topot: neko je jahao suviše brzo preko terena po kome je prosut svakojaki krš i lom. "Ovamo! Ovamo!" povika ona i poče mahati rukama naslepo.
<BR>&nbsp;&nbsp;&nbsp;&nbsp;&nbsp;Skleroderma progunđa: "Šta su počeli toliko sa tim bubnjevima. Dođe mi da krenem i ja."
<BR>&nbsp;&nbsp;&nbsp;&nbsp;&nbsp;"Bubnjevima?" Mejtera Nana se nasmeja nervozno i odmah se postide toga. "Ja mislila da to moje srce lupa. Zaista."
<BR>&nbsp;&nbsp;&nbsp;&nbsp;&nbsp;Kroz sneg dođe glas Bizonovog glasnika: "Generalice?"
<BR>&nbsp;&nbsp;&nbsp;&nbsp;&nbsp;Ona opet poče mahati rukama kao maločas. Ali sad je osluškivala. Nije to bilo ono brzo dobošarenje po tankim cilindričnim dobošima kakve nose Trivigauntski bataljoni, nego postojano duboko bummmm-bummmm-bummmm vironskih ratnih bubnjeva koji nju, kad god ih vidi, podsete na na onaj veliki bakarni kotao za kuvanje supe i čorbe u palestri; to su signali za svrstavanje trupa u jurišne formacije. Bizon, dakle, kreće u napad, i javlja to i neprijatelju i svojoj vojsci jednako.
<BR>
<BR>&nbsp;&nbsp;&nbsp;&nbsp;&nbsp;"Generalice!" Glasnik sjaha, napola pade, sa izmršavelog smeđeg ponija. "Pukovnik Bizon kaže da se moramo baciti među njih. Vazdušna lađa se vratila. To si verovatno čula, generalice."
<BR>&nbsp;&nbsp;&nbsp;&nbsp;&nbsp;Mejtera Nana klimnu glavom. "Na neki način."
<BR>&nbsp;&nbsp;&nbsp;&nbsp;&nbsp;"Iz nje izbacuju minobacačke mine na nas, duž celog fronta, generalice. Pukovnik kaže da se redovi moraju pomešati da bi im to postalo nemogućno."
<BR>&nbsp;&nbsp;&nbsp;&nbsp;&nbsp;"Gde je on? Jesi mi doveo konja?"
<BR>&nbsp;&nbsp;&nbsp;&nbsp;&nbsp;"Ja poveo, ali Kalde mi ga uzeo. Možda nije trebalo da mu dozvolim, gospođo, ali..."
<BR>&nbsp;&nbsp;&nbsp;&nbsp;&nbsp;"Svakako je trebalo da mu dozvoliš, ako je on hteo konja." Ona odgurnu glasnika, da joj se skloni s puta, i jednim zamahom se nađe u sedlu. "Moraću uzeti tvoga. Vrati se pešice. Gde je Bizon?"
<BR>&nbsp;&nbsp;&nbsp;&nbsp;&nbsp;"U starom brodskom zimovniku, gospođo." Glasnik pokaza neodređeno kroz sutonski sneg, ne dajući joj mnogo razloga da veruje da nije isto onako izgubljen kao što se ona osećala.
<BR>&nbsp;&nbsp;&nbsp;&nbsp;&nbsp;"Srećno", doviknu Skleroderma, pa dodade: "Idem i ja."
<BR>&nbsp;&nbsp;&nbsp;&nbsp;&nbsp;"Ne, ne ideš!" Mejtera Nana kolenima stisnu namučenog ponija, ne mareći nimalo što joj se zbog sedla suknja zadigla do daleko iznad kolena. "Ti ostani tu da se brineš o svom mužu i da pomažeš Mejteri - hoću reći, Megi - oko one lude devojke." Pokaza pravo ka glasniku, i tek naknadno shvati da je to učinila drškom azofa. "Jesi li siguran da je on u zimovniku brodova? Ja sam njemu naredila da ostane u pozadini da ne bi poginuo."
<BR>&nbsp;&nbsp;&nbsp;&nbsp;&nbsp;"Najbezbednije je tamo, generalice, pošto bombe padaju na nas."
<BR>&nbsp;&nbsp;&nbsp;&nbsp;&nbsp;Jedna ploveća mrlja razloži se u sliku dvojice jahača u tamnoj odeći na samo jednom belom konju. Dobro znani glas povika: "Polazak! Svi za onim oficirom, on će vas povesti u sklonište. Sklanjajte se od te vatre!"
<BR>&nbsp;&nbsp;&nbsp;&nbsp;&nbsp;Svilin glas. Gledala je, u potpunoj neverici, kako Svila projahuje tačno kroz vatru. Jedan trenutak je oklevala; gruvanje pušaka debeljača navede je da stupi u dejstvo.
<BR>
<BR>&nbsp;&nbsp;&nbsp;&nbsp;&nbsp;"Ovaj deo mi se sviđa", prošaputa Zumbula, grleći Svilu čvršće nego ikad, "al samo ga ne puštaj više kasom."
<BR>&nbsp;&nbsp;&nbsp;&nbsp;&nbsp;Svila nije ni nameravao da pusti konja u kas, ali nije imao daha da to kaže. Priteže uzde i zakloni oči od snega, desnom rukom; ali njegova ruka sama se hvatala za jabuku sedla kad god je njemu popuštala pažnja. Ona grupica koju nazire kroz sneg - to je, možda, neka žena sa decom. Verovatno jeste. On steže zube i zari pete u bokove belog škopca. Bitno je da se ne dogodi kas, jer onda ih konj toliko trese i bacaka da oni ostaju bespomoćni. Ali postoji nešto još bitnije: ne izgubiti uzengije koje se naprosto bore da mu se smaknu sa cipela kad god mu se ne zarivaju u zglavkove stopala. Konj se okliznu u snegu. Jedan trenutak Svila je bio siguran da će se stropoštati u stranu.
<BR>&nbsp;&nbsp;&nbsp;&nbsp;&nbsp;Iza njega Zumbula ciknu: "Diži konja, uspravi ga! Onamo!" Zvučala je ljutito; a u Svili se nakratko pojavi želja, ne odana prema njegovoj vojsci, da je Kipris dala Zumbuli, a ne Mejteri Nani, onaj strahovito jaki i prodorni glas. Ili njemu; bilo bi još korisnije da je dala njemu.
<BR>&nbsp;&nbsp;&nbsp;&nbsp;&nbsp;"Kalde!" Prilika zasuta snežnim pahuljama uhvatila je konja za ular.
<BR>&nbsp;&nbsp;&nbsp;&nbsp;&nbsp;"Da, šta je?"
<BR>&nbsp;&nbsp;&nbsp;&nbsp;&nbsp;"Narod sam uveo u zaklon, Kalde. Morate i vas dvoje, poginućete."
<BR>&nbsp;&nbsp;&nbsp;&nbsp;&nbsp;On odmahnu glavom.
<BR>&nbsp;&nbsp;&nbsp;&nbsp;&nbsp;"Kunem se da je samo nekoliko osoba ostalo napolju. Pokupiću ja i njih. Gospođo, moraš ga ubediti."
<BR>&nbsp;&nbsp;&nbsp;&nbsp;&nbsp;Kapetan potrča i povuče konja za sobom, za ular. Drmusanje - kao da te je terijer dograbio u čeljusti pa te baca levo-desno.
<BR>&nbsp;&nbsp;&nbsp;&nbsp;&nbsp;"Ovo je ulaz, Kalde. Žao mi je što ne mogu pomagati tebi i tvojoj gospođi u sjahivanju."
<BR>&nbsp;&nbsp;&nbsp;&nbsp;&nbsp;Toliko protresen da nije mogao ni pomisliti da ne posluša, Svila skliznu sa konjskih leđa i pomože Zumbuli da siđe. Kapetan pokaza prstom ka jednom dubokom krateru koji je bio maltene pred njihovim nogama; u mračnom dnu kratera svetlucalo je nešto zeleno.
<BR>&nbsp;&nbsp;&nbsp;&nbsp;&nbsp;Svili se vrati sećanje, oštro i neugodno, na onaj grob koji mu je svojevremeno pokazan u snu. "Onaj prvi put vozili smo se na mrtvačkim kolima", reče on Zumbuli. Bilo je teško zadržati običan ton glasa. "Tada je bilo znatno udobnije, samo je umesto snega bilo mnogo prašine." Ona je samo zurila u njega.
<BR>&nbsp;&nbsp;&nbsp;&nbsp;&nbsp;"Morate sići unutra", reče kapetan, pokazavši, opet, prstom. "Silazak je prilično težak. Neki su pali, ali se niko nije ozbiljno povredio." Kapetan izvuče pištolj igličar. Palcem leve ruke oslobodi kočnicu.
<BR>&nbsp;&nbsp;&nbsp;&nbsp;&nbsp;Svila reče: "Ti se vraćaš u borbu."
<BR>&nbsp;&nbsp;&nbsp;&nbsp;&nbsp;"Da, Kalde, ako dozvoljavaš."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Ne, ne dozvoljavam. Odnećeš jednu poruku generalici Nani. Znaš li kuda smo krenuli Zumbula i ja?"
<BR>&nbsp;&nbsp;&nbsp;&nbsp;&nbsp;"U ovaj tunel ispod grada, Kalde, sa ciljem da tvoj život bude sačuvan, što je u interesu Virona."
<BR>&nbsp;&nbsp;&nbsp;&nbsp;&nbsp;Zumbula poravna haljinu. "Mi treba da odletimo sa ovoga svitka, sasvim, a sa sobom da ponesemo hiljade i hiljade zlatnih kartica. Ako stignemo na, gde li to već treba, bićemo bogati tamo." Ona pljunu u sneg.
<BR>&nbsp;&nbsp;&nbsp;&nbsp;&nbsp;"Podigao sam sve svote gotovog novca koje su se mogle naći u Fisku", objasni Svila, "a Njegova svesnost izvadio je sve do poslednje kartice iz blagajne Udruženja sveštenika. Ja ovo govorim tebi zato da bi ti mogao javiti generalici Nani šta se desilo sa nama, i šta se desilo sa novcem. Znaš li protiv koje Sijuf ratujete?"
<BR>&nbsp;&nbsp;&nbsp;&nbsp;&nbsp;Jedan glas doviknu: "Kalde!"
<BR>&nbsp;&nbsp;&nbsp;&nbsp;&nbsp;"Jesi li to ti, Rože, tamo dole?"
<BR>&nbsp;&nbsp;&nbsp;&nbsp;&nbsp;"Jesam, Kalde." Rog se pope iz kratera, sve do njih. Usput se ispod njegovih nogu odronjavalo kamenje, tumbalo niz strminu, i upadalo u tunel.
<BR>&nbsp;&nbsp;&nbsp;&nbsp;&nbsp;"Vraćaj se dole", reče mu Svila.
<BR>&nbsp;&nbsp;&nbsp;&nbsp;&nbsp;"Kalde, imali smo ogromnu sreću da naiđemo na ovo sklonište koje se otvorilo dejstvom neprijateljske bombe. Ja zahvaljujem dobrim bogovima za to. Ti i tvoja dama morate takođe da iskoristite ove okolnosti. Oni iz vazdušne lađe neminovno će videti onu naloženu vatru."
<BR>&nbsp;&nbsp;&nbsp;&nbsp;&nbsp;Rog prihvati Svilinu pruženu ruku i pridruži im se.
<BR>&nbsp;&nbsp;&nbsp;&nbsp;&nbsp;"A što se tiče ovog dečka", reče kapetan, "ja ću iz zaliha naših snaga obezbediti naoružanje, komada jedan, za njega."
<BR>&nbsp;&nbsp;&nbsp;&nbsp;&nbsp;"Ako mislimo da odemo odavde, treba da odemo sad odmah", reče Zumbula.
<BR>&nbsp;&nbsp;&nbsp;&nbsp;&nbsp;"Pitao si nešto o dve Sijuf, Kalde. Čuo sam samo neke glasine o tome. Jesu li tačne?"
<BR>&nbsp;&nbsp;&nbsp;&nbsp;&nbsp;"Razgovarao sam sa generalicom Nanom preko stakla, pre nego što smo se vratili", reče mu Svila. "Jedan od savetnika, mislim da je to Tarsier, oblikovao je jednog hema tako da liči na generalisimu Sijuf. Trebalo je da tako napravljena osoba doprinese poboljšanju odnosa između Trivigauntea i Virona, ili, ako to ne bude moguće, da doprinese porazu Trivigauntea. Izgleda, međutim, da je ta osoba, druga Sijufica, odlučila da uradi nešto sasvim drugo: da trajno zauzme mesto prve Sijufice i da potuče Viron i uzme ga za sebe. Zatim je generalisimo Usik pustio pravu Sijuficu na slobodu, u nadi da..."
<BR>&nbsp;&nbsp;&nbsp;&nbsp;&nbsp;Eksplozija zaguši poslednje reči. Svila se nađe u krateru, opružen potrbuške po kamenju; blizu njega ležao je Rog, a još bliže Zumbula koja je jecala i grčevito se držala za njega. Posle nekoliko sekundi Svila uspe da udahne vazduh valjano i da prozbori: "Ovo je bilo suviše blizu. Toliko blizu da mi sve zvoni u ušima."
<BR>&nbsp;&nbsp;&nbsp;&nbsp;&nbsp;"Gde je taj kapetan?" upita Rog. Iz dna kratera dopre Koprivin povik: "Rože!"
<BR>&nbsp;&nbsp;&nbsp;&nbsp;&nbsp;"Ne znam." Svila podiže glavu da pogleda unaokolo. "Ne vidim ga, ali... Jesu li ono konji?"
<BR>&nbsp;&nbsp;&nbsp;&nbsp;&nbsp;"Naš konj", reče Zumbula. Ustala je, zateturala se, ostala na nogama. "Ubijen je, sigurno."
<BR>&nbsp;&nbsp;&nbsp;&nbsp;&nbsp;"Osim ako ga je onaj kapetan pojahao i na njemu otišao. U oba slučaja, čas je da i mi odemo."
<BR>&nbsp;&nbsp;&nbsp;&nbsp;&nbsp;Zumbula ga pogleda besno; onda se naglo okrete i sasulja se niz strmi zid kratera, pored Koprive; ulete u tunel i nestade u njemu.
<BR>&nbsp;&nbsp;&nbsp;&nbsp;&nbsp;Rog uhvati Svilu za ruku. "Ti kao da si se namerno zadržavao ovde sa tim kapetanom, Kalde. Kao da ti se nije polazilo."
<BR>&nbsp;&nbsp;&nbsp;&nbsp;&nbsp;"Zato što nisam bio siguran da su svi civili u ovom kraju uspeli da se sklone unutra." Svila se zakašlja, pljunu. "Izgleda da mi je ova eksplozija ubacila zemlju i prašinu u usta. Bila su, pretpostavljam, otvorena, kao što obično i jesu - ne bi trebalo da toliko pričam. Inače, spremao sam se da kažem kapetanu da dajem ostavku na položaj Kaldea i da će me na tom mestu naslediti generalica Nana. Ali nemoj sad pomisliti da si dužan da pojuriš za njim da bi mu preneo tu poruku."
<BR>&nbsp;&nbsp;&nbsp;&nbsp;&nbsp;Kopriva doviknu: "Ja odlazim, sa Zumbulom. Idete li vas dvojica?"
<BR>&nbsp;&nbsp;&nbsp;&nbsp;&nbsp;"Samo još malo", reče joj Rog. "Ne, Kalde, neću pojuriti za njim. Ali jesam obećao Njegovoj svesnosti da ću te pronaći i povesti dole, što ću i učiniti, samo prvo da..."
<BR>&nbsp;&nbsp;&nbsp;&nbsp;&nbsp;Rog zaćuta, postiđenog lica.
<BR>&nbsp;&nbsp;&nbsp;&nbsp;&nbsp;"Šta je, Rože?"
<BR>&nbsp;&nbsp;&nbsp;&nbsp;&nbsp;"On kaže da ima mnogo da se ide do one velike pećine u kojoj ljudi spavaju u bocama. Kad stignemo tamo, moraćemo ih buditi. Možda je najbolje da pođemo odmah."
<BR>&nbsp;&nbsp;&nbsp;&nbsp;&nbsp;"Ne, Rože." Držeći se kao čovek koji je rešen da se zadrži dugo na istom mestu, Svila sede na ivicu kratera. "Zatražio sam od Gljive da probudi najjačeg muškarca koga može naći i da mu kaže da svoj cilindar razbije pre nego što ga onaj gas u cilindru usmrti. Ako sam ja mogao, Zumbulinim igličarem, onako lako da razlupam jedan takav cilindar, pretpostavljam da je moguće da snažan čovek iznutra pesnicama postigne to isto. Probuđeni ljudi će nas čekati, nadam se, i verovatno će umeti da nam pokažu najkraći put do trbuha svita, do mesta gde su letelice za prizemljivanje na novi svit, koje se zovu 'lenderi'."
<BR>&nbsp;&nbsp;&nbsp;&nbsp;&nbsp;On se zagleda u Roga očima prepunim brige i muke. "A sada mi kaži zašto si me sprečio da pođem za Zumbulom. O čemu je reč?"
<BR>&nbsp;&nbsp;&nbsp;&nbsp;&nbsp;"Ma, ništa, Kalde."
<BR>&nbsp;&nbsp;&nbsp;&nbsp;&nbsp;Kao bučni duhovi pored njih protutnjaše neki konjanici, očigledno vojska; lica im se nisu dobro videla, uniforme su, zbog beline snega, izgledale crne.
<BR>&nbsp;&nbsp;&nbsp;&nbsp;&nbsp;"Ovo su, izgleda, bile Trivićke", reče Svila. "Ne znam da li je to dobro ili rđavo. Pre će biti da je rđavo. Ako ja sad kažem... ono što si ti mislio i što si mi hteo reći maločas, hoćeš li bar priznati da ti je to bilo na umu?"
<BR>&nbsp;&nbsp;&nbsp;&nbsp;&nbsp;"Radije ne bih, Kalde."
<BR>&nbsp;&nbsp;&nbsp;&nbsp;&nbsp;"A ipak znam da hoćeš. Hteo si da mi objasniš zbog čega ste me vas dvoje, ti i Kopriva, poveli na krov gondole, gde su nam se potom pridružile generalica Saba i Zumbula, koje su glumile da se ništa nije..."
<BR>&nbsp;&nbsp;&nbsp;&nbsp;&nbsp;"Ma, hteo sam ti reći o onom ranijem slučaju kad umalo nismo pali, Kalde. Ti si govorio da je to bio tvoj pokušaj samoubistva i da sam te ja zadržao, a istina je suprotna. Ja sam bio počeo da klizim u provaliju, namerno, mada se ne sećam šta me je to obuzelo; a ti si me zadržao. Vrlo malo je nedostajalo da padnemo zajedno. Sada se sećam toga. Da nije bilo tebe, bio bih mrtav."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Da se ja nisam ponašao budalasto, ne bi se ti našao ni u kakvoj opasnosti; ja sam stvorio situaciju u kojoj je tebi zapretila opasnost i u kojoj umalo da pogineš."
<BR>&nbsp;&nbsp;&nbsp;&nbsp;&nbsp;On uzdahnu. "Ali to nije ono što si hteo da mi kažeš. Zumbula je ulazila u kabinu generalice Sabe, a posle su se obe pravile da se to nije desilo; da nisu bile zajedno. Te kabinice imaju 'zidove' od platna i bambusa. Ti i Kopriva ste se uplašili da ću ja čuti da njih dve unutra rade ono što žene ponekad rade jedna s drugom zbog strasti i slasti."
<BR>&nbsp;&nbsp;&nbsp;&nbsp;&nbsp;Videći Rogov izraz lice, on se nasmeši tužno. "Zar si mislio da ja ne znam da se takve stvari ponekad dešavaju? Često sam ispovedao žene, a i da nisam - nas su u sholi učili o postojanju takvih, i mnogo gorih, stvari. Mi smo, bojim se, na izlasku iz shole daleko previše nevini za ono što nas čeka, ali naši instruktori barem pokušavaju da nas pripreme, koliko najbolje umeju, za ovaj svit." On spusti pogled na predmet koji mu je Rog pružao. "Šta je to?"
<BR>&nbsp;&nbsp;&nbsp;&nbsp;&nbsp;"Tvoj igličar, Kalde. Pripadao je, valjda, pilotkinji. Kažeš da ga je Zumbula izbila njoj iz ruke i da si ga ti zatim uzeo. Mora biti da si ga ostavio u pilotskoj kabini; naš letač ga je tamo našao i dao ga meni."
<BR>&nbsp;&nbsp;&nbsp;&nbsp;&nbsp;Svila prihvati igličar i zavuče ga pod opasač. "Želiš da ja njime ubijem Zumbulu. Je li to plan?"
<BR>&nbsp;&nbsp;&nbsp;&nbsp;&nbsp;"Ako želiš", reče Rog ojađeno i klimnu glavom.
<BR>&nbsp;&nbsp;&nbsp;&nbsp;&nbsp;"Ne želim. Neću. Uzimam ga zato što mi može zatrebati da zaštitim Zumbulu, dole u tunelima. Zar ti to nisam pričao?"
<BR>&nbsp;&nbsp;&nbsp;&nbsp;&nbsp;"Jesi, Kalde. Na vazdušnoj lađi, za moju knjigu."
<BR>&nbsp;&nbsp;&nbsp;&nbsp;&nbsp;"Dobro, onda neću morati pričati ponovo. Sad slušaj. Misliš da me je Zumbula izdala time što je stupila u neprirodnu vezu sa Sabom. Želeo bih da bar razmisliš, kao ja, o mogućnosti da je Zumbula sagledala te stvari drugačije. Zar nije moguće - pa, čak, i verovatno - da se ona plašila mogućnosti da generalica Saba ponovo preuzme kontrolu nad svojom lađom i stvarno, a ne samo na rečima? I da bi u tom slučaju bilo dobro za nas, za Zumbulu i mene, ali i za sve Vironce na lađi, da Saba bude koliko je god moguće prijateljskije nastrojena prema nama?"
<BR>&nbsp;&nbsp;&nbsp;&nbsp;&nbsp;Rog nevoljno klimnu glavom. "Moguće je, Kalde."
<BR>&nbsp;&nbsp;&nbsp;&nbsp;&nbsp;"Štaviše, Zumbula je znala da sam nameravao da stvarno vratim vazdušnu lađu generalici Sabi čim se vratimo u grad. Zar nije Zumbula mogla pomisliti na mogućnost da generalica Saba u nekom budućem trenutku nastupi kao dobar i pouzdan prijatelj Virona?"
<BR>&nbsp;&nbsp;&nbsp;&nbsp;&nbsp;Kroz provaljeno mesto u tunelskom zidu, dole, Zumbula im doviknu: "Pa, je l' silazite vas dvojica?"
<BR>&nbsp;&nbsp;&nbsp;&nbsp;&nbsp;"Uskoro", reče joj Svila. "Nismo još završili ovde."
<BR>&nbsp;&nbsp;&nbsp;&nbsp;&nbsp;"Kalde, ta Saba evo sad baca bombe na nas. Generalica Saba. Ona je ta koja to naređuje, tamo, iznad nas."
<BR>&nbsp;&nbsp;&nbsp;&nbsp;&nbsp;"Jeste, zaista. Ali baca ih zato što je dobila takva naređenja, koja ona izvršava, kao što bi učinio svaki dobar vojni starešina. Nimalo nisam sklon pretpostavci da se Zumbula nadala da će odvratiti generalicu Sabu od daljeg obavljanja generalskih dužnosti; ali ima mnogo situacija u kojima oficir, naročito visoki oficir, može donositi ovakve ili onakve odluke, u skladu sa svojim diskrecionim pravom. Zumbula je učinila, uveren sam, najviše što je mogla da obezbedi da te odluke, jednog dana, budu u našu korist - još konkretnije, u korist moje vlade."
<BR>&nbsp;&nbsp;&nbsp;&nbsp;&nbsp;"Ali mi odlazimo odavde. Sam si to rekao, na vazdušnoj lađi; pre nego što smo naišli na ovaj otvor ovde, nameravali smo da pešačimo sve do Juzgada. Na svitu Kratkog sunca neće biti nimalo važno da li nekakva 'generalica Saba' ima ili nema naklonosti prema nama, zar ne?"
<BR>&nbsp;&nbsp;&nbsp;&nbsp;&nbsp;"Neće. Ali dok smo još bili u lađi, Zumbula nije mogla znati da će tako brzo doći čas odlaska. Možda se čak i nadala da uopšte nećemo otići. Mislim da se upravo tome nadala."
<BR>&nbsp;&nbsp;&nbsp;&nbsp;&nbsp;"Dakle, tako", reče Rog i klimnu glavom. Pošto Svila više ništa ne reče, on dodade: "Kalde, da krenemo mi."
<BR>&nbsp;&nbsp;&nbsp;&nbsp;&nbsp;"Rekoh: uskoro ćemo. Ima još jedna stvar da se kaže. Ne, dve. Kao prvo: šta god da to, što su njih dve radile, može značiti meni, ili tebi, ili čak generalici Sabi - Zumbuli ne znači mnogo; ne znači joj gotovo ništa. Ona je takve i slične radnje radila stotinama puta sa svakojakim partnerima i partnerkama. Sa generalisimom Usikom, na primer."
<BR>&nbsp;&nbsp;&nbsp;&nbsp;&nbsp;"Nisam to znao."
<BR>&nbsp;&nbsp;&nbsp;&nbsp;&nbsp;"Nisi. Ali ja jesam - pričao mi je. Kad je morala napustiti domaćinstvo onog komisionara koji ju je nabavio od njenog oca, spanđala se s nekim kapetanom i živela jedno vreme kod njega. Posle je došlo do svađa između njih, pa su se rastali. Nakon toga..."
<BR>&nbsp;&nbsp;&nbsp;&nbsp;&nbsp;"Nije potrebno da ti meni pričaš sve te stvari, Kalde."
<BR>&nbsp;&nbsp;&nbsp;&nbsp;&nbsp;"Jeste, potrebno je. Ne za tvoju knjigu, koju ti verovatno nikad nećeš dovršiti niti, čak, započeti - nego da bi poslužilo tebi kao orijentacija u životu. Ko je bio taj kapetan? Jesi li raspoložen da to pokušaš pogoditi?"
<BR>&nbsp;&nbsp;&nbsp;&nbsp;&nbsp;Rog odmahnu glavom.
<BR>&nbsp;&nbsp;&nbsp;&nbsp;&nbsp;"A ja mislim da mogu. Veoma formalno se ponašao prema njoj, ali video sam njegove oči, naročito kad je uhvatio našeg konja ua uzde. Ne verujem da je on njoj mnogo značio; bio je njen zaštitnik i hranitelj u vreme kad joj je bio potreban jedan takav. Ali je ona njemu značila veoma mnogo - i uvek će, nesumnjivo."
<BR>&nbsp;&nbsp;&nbsp;&nbsp;&nbsp;Rog prošaputa: "Ona se opet penje ovamo", i pokaza rukom dole.
<BR>&nbsp;&nbsp;&nbsp;&nbsp;&nbsp;Svila se spentra na pola puta niz strminu da pomogne Zumbuli. "Neću reći da nisam oduševljen što te vidim; uvek sam presrećan kada te vidim, Zumbulo, ti znaš da je tako. Ali Rog i ja smo se spremali da se pridružimo vama dole u tunelu."
<BR>&nbsp;&nbsp;&nbsp;&nbsp;&nbsp;Iz tunela u krater proviri i Kopriva. "Kalde, nećeš verovati kad vidiš ko je sve ovde, koliko naroda. Polovina našeg kvarta. Tu je bakalin Srž, tu je kasapin Svračak, pa čak i ovaj novi augur koji je bio sa nama na vazdušnoj lađi. I Moli je ovde, a on je ubeđuje da ona obuče njegovu mantiju. Prolokutor nam je naredio da svi sednemo."
<BR>&nbsp;&nbsp;&nbsp;&nbsp;&nbsp;Rog pruži jednu ruku Svili, a drugu Zumbuli. "Moja majka, i moja braća i sestre", reče on. "Do njih mi je stalo, i ni do čeg drugog. Mada..." Reči su mu zapele u grlu, za trenutak. "Mada to zvuči kao da mi nije stalo do mog oca."
<BR>&nbsp;&nbsp;&nbsp;&nbsp;&nbsp;"Voliš ti i svog oca", reče mu Zumbula. "Znam ja kako je to."
<BR>&nbsp;&nbsp;&nbsp;&nbsp;&nbsp;"Pa, valjda, mada me je terao da radim u prodavnici svaki dan posle palestre, oko čega smo se svađali; oko toga, i mnogih drugih stvari."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Ja sam najstariji", reče Rog, kao da time sve objašnjava.
<BR>&nbsp;&nbsp;&nbsp;&nbsp;&nbsp;Svila reče: "Ako je pola kvarta dole u tunelu, šta nam to govori o našem mantejonu? O pastvi, mislim; o vernicima koji su scildanom dolazili na prinošenje žrtve i čija su deca učila u palestri?"
<BR>&nbsp;&nbsp;&nbsp;&nbsp;&nbsp;"A, pa vernici su gotovo svi dole", reče mu Kopriva. "Osim nekih muškaraca koji ratuju za generalicu Nanu. Ali ipak su tu Zlatokrest, Pero i Resica, i moja prijateljica Đumbira. Čekaj, da razmislim. Tu je Češlja, sa svojim sestrama i braćom i majkom. I Asfodela, i Lepa Kata. I Mače, a on je, znaš, mlađi brat Kerijin. A i ona je tu. I Zelenika, i Hart; on je ranjen. I ona žena što prodaje mačje meso, i onaj matori koji leti prodaje sladoled, i mnoštvo drugih ljudi."
<BR>&nbsp;&nbsp;&nbsp;&nbsp;&nbsp;Svila klimnu glavom, a onda se osmehnu Zumbuli. "Uspeo sam, svit se raspada, a ja sam spasao moj mantejon. Naime, uspeh će biti postignut čim stignemo na novi svit. Rečeno mi je da spasim naš mantejon; a mantejon, to su, zapravo, oni, sav taj narod koji je dolazio jer je verovao u bogove. Sve ostalo bilo je nebitno. Jedan od izrazito sporednih elemenata bio sam ja."
<BR>&nbsp;&nbsp;&nbsp;&nbsp;&nbsp;Zumbula nije mogla da mu pogleda u oči.
<BR>&nbsp;&nbsp;&nbsp;&nbsp;&nbsp;"Sad kad si se penjala gore, upravo sam objašnjavao Rogu da je, posle svega, jedino ljubav važna. Jednom prilikom Izvanaš mi je rekao da on, doduše, nije Kipris, ali da Kipris htela-ne htela polako postaje on. Naime, ukoliko više bude postajala zaista boginja ljubavi, utoliko će se više ujedinjavati sa njim. Bilo je to pre onog našeg susreta u Erminovom hotelu pored jezerceta sa zlatnim ribicama." On se opet osmehnu. "Na mestu gde Telks drži ogledalo."
<BR>&nbsp;&nbsp;&nbsp;&nbsp;&nbsp;Zumbula klimnu glavom, a Rog vide da se njene oči pune suzama. On upita: "Da li si ga zaista video tamo, Kalde? Boga Izvanaša?"
<BR>&nbsp;&nbsp;&nbsp;&nbsp;&nbsp;"Da, u mome snu, kako stoji na vodi. Još samo jedna stvar je ostala koju imam reći, Rože, i ne vidim razloga zašto je ne bih rekao sada, i zašto je ne bi čuli i Zumbula i Kopriva. A ta stvar glasi: ljubav zaboravlja učinjene povrede. Ja znam da Zumbula ne bi nikada mene izdala, baš kao što i ti znaš da Kopriva ne bi nikada tebe izdala; ali i kad bi me izdala - i ako me je izdala hiljadu puta - ja bih je još voleo."
<BR>&nbsp;&nbsp;&nbsp;&nbsp;&nbsp;Zumbula se, maltene silovito, odgurnu od ruba kratera. "Ne mogu više ovo da slušam, ne želim i neću slušati." Ona ustade.
<BR>&nbsp;&nbsp;&nbsp;&nbsp;&nbsp;Svila reče: "Dobro, idemo onda", i poče se spuštati ka tunelu.
<BR>&nbsp;&nbsp;&nbsp;&nbsp;&nbsp;"Ja ne idem!" kriknu Zumbula. Njeno predivno lice bilo je sada sušta slika divljaštva. "Pričao si ti meni o tom mestu, i videla sam ga, grozno je! Priznao si da su svi lenderi u kvaru, za razliku od Njorkinog, i ti se samo nadaš da ćeš popraviti neki. A ovamo dižeš ruke od celog grada!" Ona se okrete i odjuri; posle pet koraka nestade u mećavi.
<BR>&nbsp;&nbsp;&nbsp;&nbsp;&nbsp;Svila zabrza rukama i nogama da pođe za njom, ali tako, u žurbi, samo načini novi odron koji ga odnese niže, maltene do Koprive, koja, čim se on ponovo poče pentrati, pođe za njim.
<BR>&nbsp;&nbsp;&nbsp;&nbsp;&nbsp;Kad je stigao do površine i krenuo za Zumbulom, Rog i Zumbula pođoše nijegovim stopama. Grunu bomba, dovoljno blizu da zatrese tle ispod njih, i Svila stade. "Vas dvoje morate otići, zajedno."
<BR>&nbsp;&nbsp;&nbsp;&nbsp;&nbsp;Njegove oči su sevnule, čak i kroz taj sutom i sneg u vazduhu. "Jesi li razumela, Koprivo? Jesi li razumeo, Rože? Ja ću nju pronaći, kao i dovoljno kartica za opravku još jednog lendera. Siđite tamo, nađite Njegovu svesnost i saopštite mu to. Čekaćemo vas kod lendera, ako budemo u mogućnosti."
<BR>&nbsp;&nbsp;&nbsp;&nbsp;&nbsp;Kopriva dohvati Roga za ruku, a Svila joj reče: "Nateraj ga da pođe. Upotrebi i silu, ako bude potrebno." Pruži joj igličar, ali ona poteže svoj, onaj koji je nekad bio Sabin. Svila klimnu glavom, zavuče svoj igličar opet pod opasač i nestade u mećavi. Kao avet. Iznad njih se čulo promuklo kreštanje njegove ptice: "Svi-la? Svi-la? Svi-la?"
<BR>&nbsp;&nbsp;&nbsp;&nbsp;&nbsp;Tokom sledećih desetak otkucaja srca, Kopriva i Rog stajali su zajedno u snegu, zurili za njim, pitali se kakva ih budućnost čeka; onda se osmehnuše kao jedno biće, ona mu dade taj Sabin pištolj sa iglama, i oni se vratiše, držeći se za ruke, do kratera, pa kojekako niz strminu, i u rupu koju je bomba provalila u tunelskom zidu; tamo ih je čekala Rogova majka.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
