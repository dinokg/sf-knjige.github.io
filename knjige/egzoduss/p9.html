<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. SPASITI SVOJ ŽIVOT
<P>&nbsp;&nbsp;&nbsp;&nbsp;&nbsp;Suzbijajući drhtaj u sebi, Mejtera Nana prekorači nogu mrtvog čoveka i uđe u stražarsku sobu, poslednja. To je samo Hiraksova noga, reče ona sebi čvrsto. Hiraksova noga, a ne nešto užasno. 'Hiraks', ime koje se maltene podudara sa imenom boga Hieraksa; često daju to ime dečacima čija majka umre na porođaju.
<BR>&nbsp;&nbsp;&nbsp;&nbsp;&nbsp;Eto, došao Hieraks po Hiraksa, reče ona sebi.
<BR>&nbsp;&nbsp;&nbsp;&nbsp;&nbsp;"To, ov-vaj, to su..." poče Ustavica, pa zaćuta.
<BR>&nbsp;&nbsp;&nbsp;&nbsp;&nbsp;"Vojnici su", reče Pauk, sedajući na jednu stolicu bez naslona. "Vojnici su ih sredili." On zadiže tuniku i gurnu igličar pod opasač, pusti da tunika padne i obrisa šake o butine. "Vidiš kako su ubijeni ovi ovde, patera? Svaki je dobio po jedan metak tačno u sredinu tela. To je vojničko pucanje."
<BR>&nbsp;&nbsp;&nbsp;&nbsp;&nbsp;"Očekivala bih da Hiraksovo telo upozori Guana", reče Mejtera Nana. Dok je to govorila, gledala je Guanovo telo. "Mora biti da ga je Guan video isto ovako kao što ga vidimo mi."
<BR>&nbsp;&nbsp;&nbsp;&nbsp;&nbsp;Pauk klimnu glavom. "Zato je on i mislio da ga niko ne čeka u zasedi. Računao je: kad bi ga čekali u zasedi, sklonili bi leš. Osim toga, imao je pušku debeljaču, zar ne? I ja bi hteo da vidim nešto više, a ne samo noge u vratima, zar ne? Zato je on ušao pažljivo i pogledao na sve strane, a? Tako bih ja, tako je i Guan uradio. Onda je odložio pušku, verovatno u ugao, i uzeo vodu. Tad su ga ukebali, metak u leđa. Vidiš ti gde on leži? Pazio je na vrata dok je pio vodu. Nije mogo da zatvori vrata, a da ne pomeri Hiraksa, to još nije stigo da uradi, al je pazio na vrata, samo nije znao da je jedan vojnik već s njim, tu unutra. Taj ga je spuc'o."
<BR>&nbsp;&nbsp;&nbsp;&nbsp;&nbsp;"Mogu li i ja sesti?" Mejtera Nana našla je još jednu stolicu bez naslona. "Može li eminencija?"
<BR>&nbsp;&nbsp;&nbsp;&nbsp;&nbsp;"Ma, naravno."
<BR>&nbsp;&nbsp;&nbsp;&nbsp;&nbsp;"Mi, hmmm... Da kažem - oružje? Trebalo bi, a?" Remora je pipkao i pomerao razne stvari u stražarskoj sobi. "Debeljače, veliš? Hm, termin. 'Debeljače'. Vojničke, a? Od hema. Od hemijskih, hm... osoba. Sada ne više sa nama."
<BR>&nbsp;&nbsp;&nbsp;&nbsp;&nbsp;"Nisu puške više tu", reče mu Pauk. "Imali su ih sva trojica: Guan, Hiraks i Dabrica. Debeljača je vojničko oružje, i zato vojnici ne vole da debeljače ostaju napuštene da ih nosi ko hoće."
<BR>&nbsp;&nbsp;&nbsp;&nbsp;&nbsp;"Žalim", reče mu Mejtera Nana. "Zaista mi je žao. Moraš to razumeti. Saosećam sa tvojim jadom, ne iz učtivosti nego zaista."
<BR>&nbsp;&nbsp;&nbsp;&nbsp;&nbsp;"U redu. Važi."
<BR>&nbsp;&nbsp;&nbsp;&nbsp;&nbsp;"Pa ipak, našu opkladu sam dobila. Dao si mi svoju časnu reč da ćeš mi odgovoriti istinito na tri pitanja. Ako više voliš da to odložimo, razumem. Ali možda nam nije preostalo još mnogo vremena."
<BR>&nbsp;&nbsp;&nbsp;&nbsp;&nbsp;"Možda meni nije preostalo još mnogo vremena", reče joj Pauk. "To ti misliš, a? Kaži, kaži."
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ne mislim, jer ne razumem situaciju dovoljno. Kad budeš odgovorio na moja pitanja, možda ću razumeti. Evo prvog pitanja. Vojska nije, ni u kom slučaju, jedina koja poseduje puške sa debelom municijom. Imaju ih i svi Bizonovi borci; imaju ih i mnogi drugi. Pa ipak, ti si bio sasvim siguran da Paku nisu ubili Bizonovi borci. Zašto?"
<BR>&nbsp;&nbsp;&nbsp;&nbsp;&nbsp;Ustavica ubaci: "Pa već ti je odgovorio. Njihova, dozvoli, molim te, tačnost. Je li. Preciznost."
<BR>&nbsp;&nbsp;&nbsp;&nbsp;&nbsp;"Da, to. Al mi smo ih i videli, pa su moji momci pucali na njih. Rekli ste da ste čuli pucanje dok smo vas držali zaključane tamo. E, to ste čuli. Dva vojnika su bila, možda tri. Da su znali da je nas samo petorica i da ja nemam debeljaču, jurišali bi na nas. Ali nisu mogli biti sigurni da nas nema dvadeset, trideset. Tako ja ocenjujem. Zato su uzmakli, računajući da nas olede malo kasnije, jednog po jednog." On uzdahnu. "Trebalo je da se držimo svi na okupu, al ja to tad nisam tako sagledavao."
<BR>&nbsp;&nbsp;&nbsp;&nbsp;&nbsp;"Hvala." Mejtera Nana splete prste u krilu i razmisli. "Ako su došli da spasu Njegovu eminenciju i mene, ne bi bilo razloga da pucamo na njih, sve i kad bismo imali debeljače. Ovo nije pitanje, Pauče, ovo je komentar."
<BR>&nbsp;&nbsp;&nbsp;&nbsp;&nbsp;"Tačan je, bez obzira na to šta je. Ali ako misliš da izmamiš iz mene ko ih je poslao i zašto, to će teže ići, jer ne znam. Vojska je naša, Ajuntamientova. Trebalo bi da svi vojnici znaju za nas."
<BR>&nbsp;&nbsp;&nbsp;&nbsp;&nbsp;"Možda, je l' hoćemo jednu stvar? Savetnik, a?" Ustavica je doneo bliže stolicu bez naslona i seo na nju. "Zar nije mogao... hm... kolebljivo, a? Vi imate, je li, dostavljače? Potkazivače. Među Generalicinom vojskom, da? Zar nije savetnik mogao pomisliti da, da, je li. I Kalde, među? Vašima?"
<BR>&nbsp;&nbsp;&nbsp;&nbsp;&nbsp;"Možda." Pauk ustade, priđe vratima, dohvati Hiraksa za šačne zglobove i uvuče ga sasvim u sobu. "Al ne verujem da je to."
<BR>&nbsp;&nbsp;&nbsp;&nbsp;&nbsp;"Ni ja", progunđa Mejtera Nana. Pauk zatvori vrata i navuče rezu na njih.
<BR>&nbsp;&nbsp;&nbsp;&nbsp;&nbsp;"Ti to malo onako, a? Kockarski. Dovodiš sebe u, u, molim te, u opasnost. I nas. Ako vojnici. Tu negde. Ako u ovim, nekim, drugim prostorijama. Blizu ove gde smo sad."
<BR>&nbsp;&nbsp;&nbsp;&nbsp;&nbsp;"Ono je klozet", reče pauk, pokazavši pokretom glave ka jednim unutrašnjim vratima. "Unutra nam je jedan onaj pokretan, prenosivi nužnik. Drugi je u magacinu. Da, vojnici bi mogli da budu i tamo, ali i onamo. Ili su ostali napolju, a ja sam, eto, zamandalio vrata. Zasad ću pretpostaviti da je ovo treće."
<BR>&nbsp;&nbsp;&nbsp;&nbsp;&nbsp;On se okrete Mejteri Nani. "Imaš još dva pitanja, Generalice. 'Oš ih postaviš ili nećeš? Il ti prvo treba još vode, i nešto za jelo? Prvo jedi, ak 'oš."
<BR>&nbsp;&nbsp;&nbsp;&nbsp;&nbsp;Posmatrajući izraz na Ustavicinom licu, ona reče: "Zašto ne možemo jesti dok ja postavljam pitanja? Odrasli smo."
<BR>&nbsp;&nbsp;&nbsp;&nbsp;&nbsp;"Super. Patera, ti si najgladniji, a?"
<BR>&nbsp;&nbsp;&nbsp;&nbsp;&nbsp;"Ja, pa, dočim. To je moguće. Mogućnost. Posibilitet."
<BR>&nbsp;&nbsp;&nbsp;&nbsp;&nbsp;"Onda uđi onamo i uzmi nešto. Ta vrata nisu zaključana. Uđi, pogledaj program i donesi šta god se jede tebi i geci. Donesi i neko vino, a i vode ako vam treba."
<BR>&nbsp;&nbsp;&nbsp;&nbsp;&nbsp;Ustavica proguta. "Ako su, čekaj, čekaj. Ako su. Tamo?"
<BR>&nbsp;&nbsp;&nbsp;&nbsp;&nbsp;"Najverovatnije neće pucati u tebe. Reci im da ne moraju pucati ni u mene. Reci im da imam samo igličar, ništa više. Kad smo polazili u onu kuću, ja mislio da će igličar biti više nego dovoljan, i da će mi bar biti slobodne ruke. Ja i inače uvek nosim igličar."
<BR>&nbsp;&nbsp;&nbsp;&nbsp;&nbsp;"Naglasiću poente koje si, hmmm. Istakao." Ustavica se okrete za sto osamdeset stepeni i pognu glavu.
<BR>&nbsp;&nbsp;&nbsp;&nbsp;&nbsp;"Pa, 'ajde, je'ote. Ćušni ta vrata, š'a si stao."
<BR>&nbsp;&nbsp;&nbsp;&nbsp;&nbsp;"On se moli", objasni Mejtera Nana. "Zna da može biti ubijen čim otvori vrata. Preporučuje sebe Hieraksu Visokome i nudi drugim bogovima molitve koje mogu biti njegove poslednje za života."
<BR>&nbsp;&nbsp;&nbsp;&nbsp;&nbsp;"Dobro, al nek požuri!"
<BR>&nbsp;&nbsp;&nbsp;&nbsp;&nbsp;"Hvala ti što si odgovorio na moje prvo pitanje", reče Mejtera Nana, da odvuče Paukovu pažnju. "Slažem se da si odgovorio u potpunosti i pošteno, kao što je i bio dogovor. Moje drugo pitanje biće, možda, malo delikatnije. Želim ukazati, unapred, da ono nema nikakve veze sa poverljivim informacijama o našem gradu. Niti o Ajuntamientu, ukoliko se ta dva uopšte mogu razdvajati.
<BR>&nbsp;&nbsp;&nbsp;&nbsp;&nbsp;Pre nego što postavim pitanje, da li bi voleo i ti da se pomoliš? Ako u magacinu ima vojske, što ti, izgleda, misliš da je moguće, mnogo je verovatnije da ubiju tebe nego pateru Ustavicu. A ako ubiju njega, ubiće i nas dvoje sigurno."
<BR>&nbsp;&nbsp;&nbsp;&nbsp;&nbsp;Pauk joj uputi iskrivljeni osmejak. "A ti, Generalice? Sibila si. Što se ti ne moliš?"
<BR>&nbsp;&nbsp;&nbsp;&nbsp;&nbsp;Ona izvuče brojanice i poče jednu po jednu propuštati kroz prste, uokvirujući za to vreme svoj odgovor. "Zato što sam se već molila, mnogo, tokom proteklih nekoliko dana. Bila sam u opasnosti takoreći neprestano, a slala sam druge ljude u opasnost još mnogo veću, i molila se za njih. Sad bih samo ponavljala ista obraćanja bogovima, učinjena već toliko puta. Takođe zato što sam već toliko puta rekla bogovima da sam spremna da umrem ako je takva njihova volja u vezi sa mnom. Ako bih se sad molila, to bi bila samo molitva da Njegova eminencija i ti budete pošteđeni. Tako se i molim. Pese Veliki, čuj moju molbu!"
<BR>&nbsp;&nbsp;&nbsp;&nbsp;&nbsp;Pauk nešto zamumla za sebe.
<BR>&nbsp;&nbsp;&nbsp;&nbsp;&nbsp;"Osim toga, ja ne verujem da tamo ima sakrivenih vojnika. Mislim da se ovo moralo desiti: jedan od njih se zatekao ovde. Verovatno je tražio nešto. Čuo je da Guan dolazi, sakrio se, Guan je pretražio prostorije možda ovlašno i nepažljivo, vojnik je izišao i ubio ga. Ona voda, da li je verovatno da je doneta iz magacina?"
<BR>&nbsp;&nbsp;&nbsp;&nbsp;&nbsp;Pauk klimnu glavom. "Dabome."
<BR>&nbsp;&nbsp;&nbsp;&nbsp;&nbsp;"Onda pretpostavljam da je vojnik bio u klozetu. Pošto hemijskim ljudima klozet nije potreban, vojnik je verovatno računao na to da ga Guan neće tamo tražiti."
<BR>&nbsp;&nbsp;&nbsp;&nbsp;&nbsp;Pauk ne reče ništa. Sedeo je poluzatvorenih očiju, leđima naslonjen na zid od brodskog kamena.
<BR>&nbsp;&nbsp;&nbsp;&nbsp;&nbsp;"Evo mog drugog pitanja. Setićeš se da je savetnik Poto opisao eminenciji i meni situaciju na površini, a onda pitao ko je gazda u gradu. Njegov opis bio je takav da smo imali jasnu implikaciju da je Rani Trivigauntea ponajviše na vlasti u našem gradu. Verujem da ćeš se saglasiti da je on to tako predstavio. Bio si prisutan."
<BR>&nbsp;&nbsp;&nbsp;&nbsp;&nbsp;"Dabome. Kad su njene vojnikinje iskakale iz njene vazdušne lađe, pojedini tvoji vojnici pucali su na njih. Da li si to znala?"
<BR>&nbsp;&nbsp;&nbsp;&nbsp;&nbsp;"Znam ja za to. Mnogi poginuše zbog te tragične greške."
<BR>&nbsp;&nbsp;&nbsp;&nbsp;&nbsp;"Ti borci su smatrali da je počela invazija na Viron, i bili su u pravu. Doduše, Trivigauntkinje će vam pomagati u borbi protiv nas. Naravno, pomagaće i Svili da se uspostavi kao Kalde. Ali čim se on njima nešto usprotivi, ostaće bez posla. Da čujem pitanje?"
<BR>&nbsp;&nbsp;&nbsp;&nbsp;&nbsp;"Već si na njega odgovorio, bar delimično. Mislila sam da pitam šta znaš o planovima Trivigauntkinja."
<BR>&nbsp;&nbsp;&nbsp;&nbsp;&nbsp;Ustavica pročisti grlo. "Ja sam, hoćemo li, hoćemo li kazati, pripremljen. A vas dvoje, a? jeste li, hmm...?"
<BR>&nbsp;&nbsp;&nbsp;&nbsp;&nbsp;"'Ajde, 'ajde", reče mu Pauk.
<BR>&nbsp;&nbsp;&nbsp;&nbsp;&nbsp;Ustavica načini dva odlučna koraka u desnu stranu i širom otvori jedna vrata.
<BR>&nbsp;&nbsp;&nbsp;&nbsp;&nbsp;"Ma to je klozet, keru jedan."
<BR>&nbsp;&nbsp;&nbsp;&nbsp;&nbsp;Ustavica se smirenom okrete. "Ja, pa, ja sam, je li, to imao u vidu, da je. Malo prisluškivao, šta ćemo, razumeš ti mene. Nije se moglo drugačije. Generalica je, ovaj, naznačila, dala in-dikaciju, je li, da su vrata one, da kažem, relevantne prostorije tačka najveće, najveće, opasnosti. Hazarda. Ja njen intelekt visoko, ovaj, vrednujem. Cenim. Više nego tvoj, ako smem biti tako, hm, neučtiv."
<BR>&nbsp;&nbsp;&nbsp;&nbsp;&nbsp;"Ja sam obično bolji nego što se danas pokazujem", reče mu Pauk. "'Aj sad ulazi tamo gde treba, i donesi mi jednu bocu."
<BR>&nbsp;&nbsp;&nbsp;&nbsp;&nbsp;"Bilo je, je li, nesumnjivo, indubitabilno, da ćeš ti mene poslati i u indiciranu prostoriju." Govoreći ovo, Ustavica otvori vrata magacina. "Ja sam zato, je li. Po savetu besmrtnih bogova. Naime ja, bar, volim da zamišljam da je tako. Prvo manji rizik."
<BR>&nbsp;&nbsp;&nbsp;&nbsp;&nbsp;On zakorači u magacin. "Što se tiče ove, ove..." Pljesnu šakama nekoliko puta da bi ojačao jedinu svetiljku u magacinu, koja je prigušeno svetlela sa tavanice. "Jednako je, ne, hm, nenastanjena. Nedužna? Bez ikoga."
<BR>&nbsp;&nbsp;&nbsp;&nbsp;&nbsp;"Ako je tako, ja bih još jednu bocu vode, eminencijo", saopšti Mejtera Nana čvrsto. "Ako ti nije suviše teško. I neko parče hleba, ako ga ima. Mesa, takođe. Bila bih veoma zahvalna." Ona nastavi da govori Pauku. "Pitanje je, doduše, šta znaš, a ne šta nagađaš. Ovo što si rekao o njima - da li to znaš? Ili su to spekulacije?"
<BR>&nbsp;&nbsp;&nbsp;&nbsp;&nbsp;"Znam. E, sad ćeš ti hteti da znaš kako ja to znam."
<BR>&nbsp;&nbsp;&nbsp;&nbsp;&nbsp;Ona zavrte glavom, zapanjena što se našla u položaju - ona, mala Mejtera Nana iz Ulice sunca! - da pregovara sa takvim čovekom o takvim stvarima. "Neću tražiti da otkriješ svoje izvore informacija."
<BR>&nbsp;&nbsp;&nbsp;&nbsp;&nbsp;"A ja ću ti ipak reći. Savetnik Poto mi je rekao pre nego što smo se popeli tamo. Nije pričao bez osnova."
<BR>&nbsp;&nbsp;&nbsp;&nbsp;&nbsp;Ustavica iziđe iz magacina, noseći jednu prašnjavu bocu vina, dve još prašnjavije boce vode i nekoliko paketića zamotanih u plastiku raznih boja.
<BR>&nbsp;&nbsp;&nbsp;&nbsp;&nbsp;Pauk uze vino. "Smeđ je 'leba, crveno 'e meso. Treb'o sam vam kažem, al sam mislio setićete se i sami."
<BR>&nbsp;&nbsp;&nbsp;&nbsp;&nbsp;"Nije bilo, nije bilo... kriptično." Ustavica sede. "Ovaj paket je neotvoren, Mejtera. Ja sam, he-he, uzeo uzorak, iz drugog. Pomalo slano, ali ukusno."
<BR>&nbsp;&nbsp;&nbsp;&nbsp;&nbsp;Ona prihvati crveni paket i otvori ga vrlo živahnim pokretima; unutra su bile trake nečega što je ličilo na sušenu govedinu.
<BR>&nbsp;&nbsp;&nbsp;&nbsp;&nbsp;"Zahvaljujemo se svim bogovima za ovu dobru hranu", promrmlja ona. "Hvala Feji lepoj, naročito. Hvala Pesu-od-ispaša, za stoku." Ona poče kidati zubima meso, koje je izgledalo kao štavljena koža. Zaključi da je slatko kao šećerna trska.
<BR>&nbsp;&nbsp;&nbsp;&nbsp;&nbsp;"Savetnik Poto laže tako dobro, da bi mog'o da ubedi ptice da siđu sa drveta", reče Pauk. Izvuče iz boce vina čep; pri tome se začu jedno 'puk!'. "Sluš'o sam ja njegove lagarije tol'ko da sam poneki put umalo i sam poverovao. Ti reče tamo u tunelu da bih te ja mog'o obmanjivati kad bih hteo. U to nisam siguran, al Poto bi mog'o mene, to znam. Ali sad nije bilo to. Rekao je naprosto onako, za sebe. Bole njega uvce da l' ja slušam i da l' verujem. Ali čuo sam, i verujem. Poznajem čoveka dvadeset godina, kao što rekoh."
<BR>&nbsp;&nbsp;&nbsp;&nbsp;&nbsp;Mejtera Nana klimnu glavom i proguta. "Hvala. Takođe hvala tebi, eminencijo, za ovu hranu. Ja, kakva sam, zahvaljujem samo bogovima, a ne i njihovim najbližim agentima."
<BR>&nbsp;&nbsp;&nbsp;&nbsp;&nbsp;"To, sasvim, nema problema. Ja sam ovaj, hm. Oduševljen. Pa, jedi i hleba." Ustavica joj dade neveliki paket zamotan u smeđu foliju. "Ojačava. Dozvoli, molim te, jednu stvar: daje e-ner-giju."
<BR>&nbsp;&nbsp;&nbsp;&nbsp;&nbsp;"Hvala, hvala. Slavljena bila Ehidna Plodna, čiji mač sam ja."
<BR>&nbsp;&nbsp;&nbsp;&nbsp;&nbsp;Ona zastade da otrgne parče sa male vekne hleba. "Pauče, postaviću moje završno pitanje, kad budem mogla. Ali ne mogu sa punim ustima ovog dobrog hleba. A ti, opet, možda nećeš znati odgovor."
<BR>&nbsp;&nbsp;&nbsp;&nbsp;&nbsp;"Ako nešto ne znam, ne znam." On obrisa grlić boce rukavom i pruži joj je. "Hoćeš li da blagosiljaš i ovo, kad već radiš sve drugo?"
<BR>&nbsp;&nbsp;&nbsp;&nbsp;&nbsp;"Svakako." Mejtera Nana ostavi sebi u krilo hleb i ostatke sušene govedine i poče iscrtavati znak sabiranja iznad vina. "Slavljena bila, Telksiepejo Razveseljujuća, a slavljen bio takođe ti, mračni sine Thionin."
<BR>&nbsp;&nbsp;&nbsp;&nbsp;&nbsp;"'Oš piješ? Uzmi."
<BR>&nbsp;&nbsp;&nbsp;&nbsp;&nbsp;Ona otpi samo malo, obazrivo. Zatim odlučnije.
<BR>&nbsp;&nbsp;&nbsp;&nbsp;&nbsp;"Kladim se da ti je to prvo vino u životu. A?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "Narod nam ponekad daje - i to, zapravo, gotovo uvek muškarci - poneku bocu ovoga. Kad se to desi, mi uz ručak pijemo i po jednu čašu, sve dok se ne potroši." Zastala je. "Trebalo bi da kažem: tako smo radile. Mejtera Ruža i ja, nekada. Sada više ne. Ona je preminula u tardan, a ja sam, od tada, bila toliko zauzeta da praktično nijedan slobodan trenutak nisam imala da žalim za njom. Bila je..."
<BR>&nbsp;&nbsp;&nbsp;&nbsp;&nbsp;"Humff, izvrsna, odlična sibila", ubaci Ustavica. Sažvaka i proguta. "Nesumnjivo. Nisam imao, ovaj, tu sreću. Da je upoznam. Ali nesumnjivo, a? Nema sumnje. Indubitabilno."
<BR>&nbsp;&nbsp;&nbsp;&nbsp;&nbsp;"Jedna dobra žena, prema kojoj je život postupao tako grubo da je umela da uzvrati udarac i pre nego što ga dobije", dovrši Mejtera Nana pokunjeno. "Pred kraj života prešlo joj je u naviku da napada ljude, rekla bih ja. Bilo je to ponekad neprijatno, ali ja mislim da je njena oštrina bila u osnovi odbrambena. Ovo vino valja. Može još malo, Pauče?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Hvala." Ona popi još. "Možda bi i eminencija hteo malo."
<BR>&nbsp;&nbsp;&nbsp;&nbsp;&nbsp;"Ma, nema problema."
<BR>&nbsp;&nbsp;&nbsp;&nbsp;&nbsp;Mejtera Nana obrisa grlić boce i dade je Ustavici. "Evo mog trećeg pitanja. Kao što rekoh, odgovor možda ne znaš. Ali: koja je bila prvobitna svrha ovih tunela? O tome se pitam još od dana kad mi ih je Kalde prvi put opisao. Moglo bi da bude značajno."
<BR>&nbsp;&nbsp;&nbsp;&nbsp;&nbsp;Pauk se nasloni jače na zid; njegovo priprosto lice teških crta nagnu se gore, ka tavanici, očiju sklopljenih. "Umem ja to da ti kažem, svakako, al mora malo razmislim."
<BR>&nbsp;&nbsp;&nbsp;&nbsp;&nbsp;"Eto, znala sam..."
<BR>&nbsp;&nbsp;&nbsp;&nbsp;&nbsp;On se opet pognu malo napred, otvori oči, poče jednom šaketinom povlačiti neobrijanu donju vilicu. "Nisam rek'o da ne znam. Pričao je meni savetnik Poto o njima. Između ostalog rek'o je da oni nisu tu iz samo jednog, nego iz tri, četiri razloga. Inače, prostiru se ispod čitavog svitka. Jesi znala to?"
<BR>&nbsp;&nbsp;&nbsp;&nbsp;&nbsp;Mejtera Nana, punih ustiju, odmahnu glavom: ne.
<BR>&nbsp;&nbsp;&nbsp;&nbsp;&nbsp;"Kad bi išla dovoljno daleko onim velikim tunelom iz koga smo maločas zaokrenuli ovamo", reče Pauk i trzajem palca pokaza ka vratima, "stigla bi možda čak u nebeske zemlje. Ne znam da je iko ikad to pokuš'o, al tako je Poto rek'o jednom prilikom. Može čovek da bude daleko u prirodi, u šumi i grmlju, gde nema ni kuća niti ikoga, a tunel da bude tačno ispod njegovih nogu. Može da bude sto lakata u dubini, a mož' i tako plitko da kad zabadaš kolac za ogradu svog imanja, pa ga začukaš malo jače - kolac uleti dole u tunel."
<BR>&nbsp;&nbsp;&nbsp;&nbsp;&nbsp;Nadajući se da njeno lice ne odaje sumnjičavost kojom je ovo dočekala, ona reče: "Količina rada i truda uložena u iskopavanje tolikih tunela morala je biti... nepojamna."
<BR>&nbsp;&nbsp;&nbsp;&nbsp;&nbsp;"Ne, ne, to je Pes tako napravio. Smešna stvar da ja obaveštavam vas dvoje o toj činjenici. Trebalo bi vi meni to da govorite. To je Pes izgradio, 'ej. Ceo 'Svitak' je napravio, zajedno sa tunelima. Naime, ne on nego njegovi momci, kaže savetnik Poto. Mi kad kažemo 'Pes je stvorio', to samo znači da je on došao na ideju i rukovodio radovima."
<BR>&nbsp;&nbsp;&nbsp;&nbsp;&nbsp;"Njegova božanska, je li, moć, pokrenula je njegove, hm, sluge."
<BR>&nbsp;&nbsp;&nbsp;&nbsp;&nbsp;"Ako ti tako kažeš. Ali slugu je bio veliki broj, znaš? On je hteo da se posao uradi brzo. Možda bih i ja malo toga?"
<BR>&nbsp;&nbsp;&nbsp;&nbsp;&nbsp;Pauk uze dve trake sušenog mesa Mejteri Nani iz krila. "U tome se ja slažem s njim, sto posto. Kad nešto 'oćeš uradiš, uradi. Upakuj gotov proizvod i veži kanapom. Što se mnogo razgađa, uglavnom se ne pogađa." On zagrize obe trake kao jednu.
<BR>&nbsp;&nbsp;&nbsp;&nbsp;&nbsp;"Ako ih je zaista načinio Pes, to je sigurno činio iz nekog dobrog razloga. Tu leži jedan od paradoksa isagogije..." Ona pogleda Ustavicu, tražeći dopuštenje da govori o učenim i svetim temama. Dobivši ga, nastavi. "Naime, Pes, koji je raspolagao tolikom silom, nikad silu nije traćio. Nikad nije preduzimao ništa bez svrhe, a iz svake svoje akcije izvodio je mnoge korisne rezultate."
<BR>&nbsp;&nbsp;&nbsp;&nbsp;&nbsp;Zastala je, kao da poziva sagovornika da se na neki način usprotivi. "Mi sibile ne idemo u sholu, ali dobijemo izvesno obrazovanje kao postulantkinje, a osim toga, i čitamo, naravno. Takođe možemo postavljati pitanja našim augurima ako želimo, mada ću ja priznati da sam to retko činila."
<BR>&nbsp;&nbsp;&nbsp;&nbsp;&nbsp;"Pa, to, Mejtera, sasvim, sasvim. Korektno. Za svaku pohvalu. Generalice."
<BR>&nbsp;&nbsp;&nbsp;&nbsp;&nbsp;Pauk klimnu glavom. "To su ti otprilike reči savetnika Potoa o tunelima. Razgovarali smo, on i ja, o pitanju kad su iskopani."
<BR>&nbsp;&nbsp;&nbsp;&nbsp;&nbsp;"Rado bih to čula."
<BR>&nbsp;&nbsp;&nbsp;&nbsp;&nbsp;"Kad je pravljen čitav ovaj svit, ko što sam već rek'o. U početku je to bila samo jedna gromadina stene. 'Si to znala?"
<BR>&nbsp;&nbsp;&nbsp;&nbsp;&nbsp;"Svakako. Divovska stena. U Hrazmološkim spisima se to naglašava."
<BR>&nbsp;&nbsp;&nbsp;&nbsp;&nbsp;"I sad, kako su oni ušli u stenu i izbacivali iskopani kamen napolje? Pa, iskopali su, prvo, mnoge tunele. Po završetku kopanja, unosili su zemlju i drveće unutra, al često su jednim velikim kolima morali da gaze ono što su tek zasadili. Na mnogim mestima, naročito višim, tuneli nisu bušeni kroz stenu, nego su zidani. Razumeš?"
<BR>&nbsp;&nbsp;&nbsp;&nbsp;&nbsp;"Ja koliko znam, većina su od brodskog kamena. Gotovo svi."
<BR>&nbsp;&nbsp;&nbsp;&nbsp;&nbsp;"Dobro. E, pa, oni koji su bušeni, bušeni su pre unošenja zemljišta. Tad je površina bila samo goli kamen, a sad ima možda deset, dvadeset lakata zemlje, pa tek onda kamen. Najplići tuneli su, kažem, prvo ozidani, pa na njih nabacivana zemlja sa svih strana i odozgo. E, kroz tunele su prolazila velika kola i donosila nove količine zemlje i drveća i već čega, a sve to bez gaženja po već zasađenim površinama."
<BR>&nbsp;&nbsp;&nbsp;&nbsp;&nbsp;Mejtera Nana proguta hleb. "A dublji tuneli su kopani? Tako je i naš Kalde rekao."
<BR>&nbsp;&nbsp;&nbsp;&nbsp;&nbsp;"Dabome, i kroz njih je iznet kamen. Pogledaj prema nebeskim zemljama sledeći put kad budeš na otvorenom prostoru. Pogledaj koliko praznog prostora ima između nas i njih, ništa, samo vazduh i oblaci, a kroz sredinu provučeno Sunce i njegov zastor, je l' tako? Šta je nekoliko tunelčića, u poređenju sa tim?"
<BR>&nbsp;&nbsp;&nbsp;&nbsp;&nbsp;Ustavica žustro klimnu glavom. "Kaže se, 'Kako su moćna dela Pesova!' Prva, slušaj, molim te: prva rečenica Hrazmoloških spisa, da? Iz kog razloga je i poznata, je li, svakome. Čak i narodnim masama. Što mi, sveštenstvo, je li, skloni smo da, hm. Zaboravimo."
<BR>&nbsp;&nbsp;&nbsp;&nbsp;&nbsp;"Pumpao je on kroz njih i vodu", nastavi Pauk. "Kroz tunele. Vidi, na primer, naše jezero. Je'ote, kol'ko tu ima vode. Šta misliš, da je to stari Pes mor'o da donosi jedno po jedno burence. Za manje količine, polagao je cevovode po dnu nekih tunela, al za velike stvari k'o što je naša Limna, pumpo je kroz cele tunele, al je u njima imao vrata da ne dozvoli vodi da se vrati. Mogo bih ja da ti pokažem jednu pećinu blizu jezera, ona u svom zadnjem delu ima jedna takva vrata. Tu je on proterao vodu dovoljno da napuni jezero. Ta pećina je bila ispod jezera, kad je ono bilo veće."
<BR>&nbsp;&nbsp;&nbsp;&nbsp;&nbsp;Pauk zaćuta. Mejtera Nana reče: "Nešto te muči."
<BR>&nbsp;&nbsp;&nbsp;&nbsp;&nbsp;"Pomislih na dve stvari. Rek'o sam ti da se ova strana završava u zemljištu, i da ih tu sahranjujemo?"
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"Ispred zemlje su jedna takva vrata. Naš veliki tunel im je, valjda, služio da voda prođe, a vrata da joj onemoguće povratak. Ovaj tunelčić u kome smo sada verovatno je iskopano kasnije. Al kad smo pomenuli vrata, setio sam se da treba i sahraniti ova dva tipa. Al će tu da bude kopanje."
<BR>&nbsp;&nbsp;&nbsp;&nbsp;&nbsp;"Pretpostavila sam da ćemo to morati", reče mu ona. "Kažeš, 'dve' stvari. Koja je, ako smem pitati, druga? Osim toga, koja je ono druga svrha tunela?"
<BR>&nbsp;&nbsp;&nbsp;&nbsp;&nbsp;"To ti je isto pitanje dvaput." Pauk slegnu ramenima. "Nisi pitala zašto se jezero smanjuje."
<BR>&nbsp;&nbsp;&nbsp;&nbsp;&nbsp;"Nisam pretpostavila da znaš, ali iskreno rečeno, nikad nisam o tome ni razmišljala. Valjda voda odlazi na neko drugo mesto. Možda curi dole, u ove tunele."
<BR>&nbsp;&nbsp;&nbsp;&nbsp;&nbsp;"Ne mož' pogrešnije biti, Generalice."
<BR>&nbsp;&nbsp;&nbsp;&nbsp;&nbsp;Ustavica spusti bocu vode na pod, između stopala. "A ti, hoćemo jednu stvar? Znaš, je li? Takve informacije na ras-polaganju, molim te lepo?"
<BR>&nbsp;&nbsp;&nbsp;&nbsp;&nbsp;"Rado bih i ja da znam, ako nemaš ništa protiv", reče Mejtera Nana. "A što se tiče hrane, nisam još ni približno završila."
<BR>&nbsp;&nbsp;&nbsp;&nbsp;&nbsp;"Isto ti je to. Kako ono reče: za šta još služe, i, i, šta već pitaš."
<BR>&nbsp;&nbsp;&nbsp;&nbsp;&nbsp;"I šta je druga briga koja te muči."
<BR>&nbsp;&nbsp;&nbsp;&nbsp;&nbsp;"Isto, jedna ista stvar. Sunce sija neprestano, je li tako?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Ali kod nas je pola vremena noć, zato što se zastor okreće oko Sunca. Zato stvari mogu da se ohlade, je l' tako? Kad ti je vrućina, a zastor počne da se spušta, ti kažeš 'Baš dobro, biće malo hladnije'. Zimi ne kažeš to."
<BR>&nbsp;&nbsp;&nbsp;&nbsp;&nbsp;"Pa, to su, ovaj, svakako. Elementarnosti. I deca znaju. Koji, koji, čekaj, molim te: značaj?"
<BR>&nbsp;&nbsp;&nbsp;&nbsp;&nbsp;"Vidiš ti, patera, ovu sobicu? Ima troja vrata. Recimo da su sva zatvorena. Prozora ovde nema, jasno? E, sad, pretpostavimo da je Sunce razapeto od onog ugla tamo, do ovog, i da je debelo k'o konopac. Eto nama jedan svit. Jer, naš svitak tako izgleda, a? Al biće veoma vruće, a?"
<BR>&nbsp;&nbsp;&nbsp;&nbsp;&nbsp;"Razumem ja šta ti kažeš", reče Mejtera Nana, "ali ne vidim suštinu. Naš svitak je veoma veliki."
<BR>&nbsp;&nbsp;&nbsp;&nbsp;&nbsp;"Pa, ne baš toliko veliki. A drži se, evo, već trista i nešto godina. Kažu."
<BR>&nbsp;&nbsp;&nbsp;&nbsp;&nbsp;"Da da, fakt. Fakt. Dokazive, hm, činjenice. Na mnogo, ovaj, načina."
<BR>&nbsp;&nbsp;&nbsp;&nbsp;&nbsp;"Tako je, patera. Kad ga je Pes dovršio, moralo je odma' da bude dovoljno toplo da narod može tu da živi, je l' tako."
<BR>&nbsp;&nbsp;&nbsp;&nbsp;&nbsp;Mejtera Nana i Ustavica ne rekoše ništa.
<BR>&nbsp;&nbsp;&nbsp;&nbsp;&nbsp;"Ali nije smelo postati mnogo toplije, da se ne ispečemo. Iako Sunce greje bez prestanka. Morala se, znači, na neki način i odvoditi toplota."
<BR>&nbsp;&nbsp;&nbsp;&nbsp;&nbsp;"Pa, u, ov-vaj. Spolja? Van. U napolje. Spisi, da se razumemo mi nešto: kažu. Ledena noć."
<BR>&nbsp;&nbsp;&nbsp;&nbsp;&nbsp;"Dobro si to rek'o. Primećuješ da ovde dole stalno pirka neki vetrić? I to hladan, ili bar hladniji nego onaj vazduh gore."
<BR>&nbsp;&nbsp;&nbsp;&nbsp;&nbsp;"Ne vid, ovaj, ne vidim kakvog...."
<BR>&nbsp;&nbsp;&nbsp;&nbsp;&nbsp;Mejtera Nana mu upade u reč. "Ja vidim! Cirkulacija vazduha kroz ove tunele, zar ne, Pauče? Neki od njih sigurno su puni toplog vazduha, koji će izlaziti tamo gde je noć. Ovi u kojima smo mi bili, prenosili su hladan vazduh da rashlade dan, na površini."
<BR>&nbsp;&nbsp;&nbsp;&nbsp;&nbsp;"Pogodak, Generalice. Samo, sve to ne radi danas onako dobro kao nekad. Tvoja misao je bila da voda 'curi' dole u tunele."
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"Pretpostavi da voda napuni neki tunel do pola. Tu će manje vetra moći da prođe, vidiš? Ako voda na samo jednom mestu ispuni tunel sasvim, tu vazduh neće moći da prođe uopšte. Na nekim mestima se urušio sam tunel, dakle brodski kamen, i tu takođe ne mož' da prođe vazduh. Zato se vrućine pogoršavaju. Mi to ne primećujemo zato što nastupa postepeno. Ali od starijih ljudi možeš čuti da su nekad zime bile hladnije i duže." Pauk ustade. "Odo' ja da kopam. Ko 'oće još nešto za jelo, nek donese."
<BR>&nbsp;&nbsp;&nbsp;&nbsp;&nbsp;"Ja hoću, i doneću", reče Mejtera Nana prikupljajući ostatak hleba i mesa, uzimajući bocu sa vodom i ustajući. Reza na izlaznim vratima tresnu u stranu; napolje, u tunelu, nije bilo nikoga. Samo senke.
<BR>&nbsp;&nbsp;&nbsp;&nbsp;&nbsp;"Otišli su", reče joj Pauk preko ramena. "Baš se pitam zašto su pucali na moje momke."
<BR>&nbsp;&nbsp;&nbsp;&nbsp;&nbsp;Ona uzdahnu. "Zato što su vojnici Ajuntamienta, pretpostavljam. Četvoricu hrabrih ljudi koji su godinama održavali bezbednost Virona ubili su sada drugi, koji su je održavali vekovima. Eto na šta smo spali."
<BR>&nbsp;&nbsp;&nbsp;&nbsp;&nbsp;"Hoćemo jednu stvar? Ne svi", reče Ustavica, zatvarajući vrata za sobom. "Ovaj, ovaj. Ov. Va va va." Njegova usta produžiše nešto da melju bezvučno.
<BR>&nbsp;&nbsp;&nbsp;&nbsp;&nbsp;Mejtera Nana se okrete ka njemu, iznenađena. Oči kao da su mu najednom utonule u lobanju, a nos postao mršaviji i manji. Pred njenim očima, njegove usne se povukoše daleko unazad, pokazujući jeziv kez njegovih velikih, požutelih zuba. Pauk uzviknu: "Tako mi Sfiksinog sranja!"
<BR>&nbsp;&nbsp;&nbsp;&nbsp;&nbsp;"Nije to taj", obavesti Ustavica Mejteru Nanu.
<BR>&nbsp;&nbsp;&nbsp;&nbsp;&nbsp;Ona prisili sebe da se osmehne.
<BR>&nbsp;&nbsp;&nbsp;&nbsp;&nbsp;"Ovo je ona koja govori onome ko nije tu. Onaj pravi bio je ovde dole, sa visokom ženskom. Možda je još tu."
<BR>&nbsp;&nbsp;&nbsp;&nbsp;&nbsp;"Ovo je Gljiva, zvana i Mukor", objasni Mejtera Nana Pauku. "Unuka jedne Mejtere. Već sam imala neke razgovore s njom... Sećaš li se, Gljivo? Došla si da mi javiš da je naš Kalde u opasnosti. Zato sam zauzela Palatin na juriš. Posle smo se srele u Juzgadou, oči u oči."
<BR>&nbsp;&nbsp;&nbsp;&nbsp;&nbsp;Ustavica klimnu glavom; bilo je to klaćenje, mlataranje, kao da je neko zadrmao lutku. Opuštena, dugačka, crna kosa milosrdno zakloni užasne oči. "Inkus ime mu je", reče on. "Augur jedan mali."
<BR>&nbsp;&nbsp;&nbsp;&nbsp;&nbsp;"Ne poznajem ga, ali sam od Njegove eminencije čula o tom Inkusu. Gljivo? Gljivo!"
<BR>&nbsp;&nbsp;&nbsp;&nbsp;&nbsp;Smrtna iskeženost već je nestajala sa tog lica.
<BR>&nbsp;&nbsp;&nbsp;&nbsp;&nbsp;"Gljivo, vrati se, molim te! Ako vidiš Bizona ili Kaldea, reci im - bilo kome od njih dvojice, ili obojici - gde sam, i reci da nas ovaj čovek drži zarobljene, u korist savetnika Potoa."
<BR>&nbsp;&nbsp;&nbsp;&nbsp;&nbsp;"Nećeš biti tada." Ova poslednja reč bila je samo dahnuta, jedva čujno. Iskeženost nestade; Ustavica zabaci kosu sa lica unazad, jednim trzajem glave, kao što je bio njegov način, a oči koje su tom kretnjom otkrivene nisu više bile zastrašujuće. "Nego su neki i na našoj, čuješ, molim te: strani. Kaldeovoj."
<BR>&nbsp;&nbsp;&nbsp;&nbsp;&nbsp;Pošto niko ništa ne reče, Ustavica dodade: "Na, vidi. Generalicinoj."
<BR>&nbsp;&nbsp;&nbsp;&nbsp;&nbsp;"'Oš moj igličar?" upita Pauk Mejteru Nanu.
<BR>&nbsp;&nbsp;&nbsp;&nbsp;&nbsp;"Svakako, ako si ga voljan meni dati."
<BR>&nbsp;&nbsp;&nbsp;&nbsp;&nbsp;On joj pruži oružje, drškom napred. "Ne bi ti mene ubila, a, Generalice? Ne pištoljem koji je moj sopstveni, i koji sam ti ja sam dao."
<BR>&nbsp;&nbsp;&nbsp;&nbsp;&nbsp;Ona uze igličar, osmotri ga na tren i ubaci ga u jedan od bočnih džepova svoje mantije. "Ne bih, osim ako bih bila prinuđena, a možda ni tad."
<BR>&nbsp;&nbsp;&nbsp;&nbsp;&nbsp;"Dobro. Ja sad kopam grobove, vidiš? A vas dvoje dovršite jelo i pilo, i gledajte." Pauk zakorači u prazan tunel. "Al ako budem hladan pre nego što završim, onda znači da sam ko'po za sebe. Umotajte me i ugurajte unutra. Nož mi je u džepu."
<BR>&nbsp;&nbsp;&nbsp;&nbsp;&nbsp;Pošli su za njim kroz tunel, sve do jedne masivne prepreke od zarđalog gvožđa. "Savetnik Poto ne želi da iko ovo čuje", poveri im Pauk, "ali mislim da to više nije važno. F-raus!"
<BR>&nbsp;&nbsp;&nbsp;&nbsp;&nbsp;Još jednu sekundu, ili duže, ništa se ne dogodi.
<BR>&nbsp;&nbsp;&nbsp;&nbsp;&nbsp;Velika zapreka kojom je tunel bio zatvoren poče da se trese, a onda, sa škripom, pođe polako nagore, namotavajući se neprijatno sama u sebe. Mejtera Nana odjednom postade svesna da se vazduhom širi smrad truleži, mučan, ali tako razređen da je čovek maltene mogao pomisliti da mu se to samo pričinjava. Ustavica frknu, što zazvuča iznenađujuće konjasto, i obrisa nos o rukav mantije.
<BR>&nbsp;&nbsp;&nbsp;&nbsp;&nbsp;"Tu ne dopire svež vazduh osim kad se vrata dignu", reče Pauk, vodeći ih unutra, u mutni ćorsokak koji se iza gvozdenih vrata ukazao. "Al provetriće se prilično brzo." On stade i pokaza prstom. "Evo mesta gde se brodski kamen završava. Pogledaj."
<BR>&nbsp;&nbsp;&nbsp;&nbsp;&nbsp;Mejtera Nana priđe zidu da pogleda. Čineći to, morala je da zagazi na meku zemlju, u koju su njene iskrzane crne cipele tonule. "Vrlo mi je drago što si nam omogućio da čujemo pravu reč za ta vrata. Užasavala bih se pomisli da ostanemo ovde zatvoreni, bez mogućnosti da ih otvorimo."
<BR>&nbsp;&nbsp;&nbsp;&nbsp;&nbsp;"Ja sa vama dvoma ovako fino, zato da biste me gurnuli unutra kad bude ono što će da bude. Vidiš one namotaje polimera?"
<BR>&nbsp;&nbsp;&nbsp;&nbsp;&nbsp;"Naravno da vidim." Posmatrala je poprečni presek tunelskog zida sagrađenog od brodskog kamena. "Ovo nije onako debelo kao što sam ja zamišljala."
<BR>&nbsp;&nbsp;&nbsp;&nbsp;&nbsp;"Al je prilično jako. Ima gvozdene šipke unutra."
<BR>&nbsp;&nbsp;&nbsp;&nbsp;&nbsp;"Ovi - ukopi." Ustavica pokaza listove hartije koji su bili noževima pozabadani u zemljani nagib na kraju tunela. "To, jesu li, ovaj. Svi?" Prebroja ih, mrdajući nečujno usnama. "Jedanaest, ovaj... in toto?"
<BR>&nbsp;&nbsp;&nbsp;&nbsp;&nbsp;Pauk klimnu glavom. "Ima tu mesta još dosta, ali imamo trojicu u stražarskim prostorijama, i Paku u velikom tunelu, i mene."
<BR>&nbsp;&nbsp;&nbsp;&nbsp;&nbsp;"Ti, ovaj. Pazi pazi pazi. Depresija, da? Stanje, duhovno. Sine moj. Emocije, a?"
<BR>&nbsp;&nbsp;&nbsp;&nbsp;&nbsp;"Da", reče Mejtera Nana sa olakšanjem. "Ne smeš pričati kao da je tvoja smrt neizbežna, Pauče. Mislim, pogibija sada, od tih vojnika. Nije neizbežna, i ja se molim da ne dođe do toga."
<BR>&nbsp;&nbsp;&nbsp;&nbsp;&nbsp;"Onaj ženski đavo, rekla si da je unuka neke tvoje sibile, Generalice. Šta je ona pričala?"
<BR>&nbsp;&nbsp;&nbsp;&nbsp;&nbsp;"Nije ona đavo", reče Mejtera Nana čvrsto. "To je živa devojka, ali se prema njoj postupalo sramno, jezivo."
<BR>&nbsp;&nbsp;&nbsp;&nbsp;&nbsp;Pauk odhuknu i dohvati lopatu sa dugačkom drškom koja je ležala između dve 'trube' namotanog polimera, na zemlji.
<BR>&nbsp;&nbsp;&nbsp;&nbsp;&nbsp;"Ta, ta, Generalice, hm, unuka. Neko teško dete?" Ustavica zagrize još jednu traku suve govedine.
<BR>&nbsp;&nbsp;&nbsp;&nbsp;&nbsp;Mejtera Nana odsutno klimnu glavom i shvati da je počela zuriti u jedan od tih sumornih, blatnjavih komada papira. Sagnuvši se, pročita jedno ime, jedan datum, nekoliko podataka o životu mrtvoga. "Je li ovaj najnoviji, Pauče? Hartija mu je čistija nego kod drugih."
<BR>&nbsp;&nbsp;&nbsp;&nbsp;&nbsp;"Jes'. Proletos."
<BR>&nbsp;&nbsp;&nbsp;&nbsp;&nbsp;Još pola veknice hleba je preostalo. Zadubljena u misli, Mejtera Nana je otkidala komadić po komadić, neprestano žvakala i gutala polako. Povremeno je potezala vodu iz boce.
<BR>&nbsp;&nbsp;&nbsp;&nbsp;&nbsp;"Ovaj sam otprilike završio." Pauk prestade da kopa i nasloni se na lopatu. "Je l' biste mogli vas dvoje da mi donesete jednog tipa? Vrata nisu zaključana."
<BR>&nbsp;&nbsp;&nbsp;&nbsp;&nbsp;"Upravo sam htela to da predložim", reče mu Mejtera Nana.
<BR>&nbsp;&nbsp;&nbsp;&nbsp;&nbsp;"Mi, draga moja - čast, je li? Sasvim na, heh... Poverenje."
<BR>&nbsp;&nbsp;&nbsp;&nbsp;&nbsp;"Kod mene je njegov igličar, eminencijo. Mogli bismo mi da odemo kad god hoćemo, mogla bih ga i ubiti ako bi pokušao da nas zaustavi."
<BR>&nbsp;&nbsp;&nbsp;&nbsp;&nbsp;"U tom slučaju, čekaj čekaj, molim te, ako su o-kolnosti..."
<BR>&nbsp;&nbsp;&nbsp;&nbsp;&nbsp;"Ali ga je on sam dao meni, zar ne? Osim toga, on poznaje ove tunele, a mi ne."
<BR>&nbsp;&nbsp;&nbsp;&nbsp;&nbsp;"Theh... Vojnici..."
<BR>&nbsp;&nbsp;&nbsp;&nbsp;&nbsp;"Sigurna sam da bi nam oni pomogli ako bismo ih mi mogli pronaći, ali šta ako ne možemo? Pauče, vrlo rado ćemo doneti jednog od tvojih pokojnih prijatelja ovde, na sahranu. Hvala ti što imaš toliko poverenja u nas. Ono nije pogrešno uloženo."
<BR>&nbsp;&nbsp;&nbsp;&nbsp;&nbsp;Pauk klimnu glavom. "Odsecite veliki komad tog polimera. Možete položiti tipa na polimer i vući ga po tlu, to ide stvarno glatko. Kad ga dovučete, onda ga u taj isti polimer zamotamo."
<BR>&nbsp;&nbsp;&nbsp;&nbsp;&nbsp;"Mogu li pozajmiti tvoj nož?"
<BR>&nbsp;&nbsp;&nbsp;&nbsp;&nbsp;On izvuče nož iz džepa i dade joj, pa se vrati kopanju. Ustavica odmota polimer sa manjeg namotaja i pridrža krajeve, a ona preseče. Odsečeni komad bio je dvaput duži od visine čoveka.
<BR>&nbsp;&nbsp;&nbsp;&nbsp;&nbsp;Dok su nosili polimer ka stražarskim prostorijama, Ustavica progunđa: "Stvarno, sa njim. Čuda. Si postigla, draga moja, daaa da. Čes-ti-tam."
<BR>&nbsp;&nbsp;&nbsp;&nbsp;&nbsp;Slegnula je ramenima, nesvesno gurajući ruku u džep i hvatajući Paukov igličar. "On nema pušku sa debelom municijom, eminencijo, a bez nje se ne može odbraniti od vojnika. On se nada da će mu naše prisustvo omogućiti da se preda."
<BR>&nbsp;&nbsp;&nbsp;&nbsp;&nbsp;"Ja, ovaj..." Ustavica otvori vrata stražarske sobe i pogleda po njoj. Njihove stolice stajale su u krugu kao što su ih i ostavili, a tri mrtvaca i dalje su ležala na prljavom podu od brodskog kamena, nedirnuta. "Čovek može uvek, a? Predati se? Kapitulirati. Što, dozvoli, molim te, jednu stvar. Ne znači da mi..."
<BR>&nbsp;&nbsp;&nbsp;&nbsp;&nbsp;"Čovek uvek može da digne ruke uvis i iskorači pred neprijatelja", reče mu Mejtera Nana. "Dobar broj boraca pogine upravo tako. Mislim da je tako poginuo ovaj najbliži vratima. Eminencijo, raširi tu sintetiku, pa da ga umotamo, jadna mu duša."
<BR>&nbsp;&nbsp;&nbsp;&nbsp;&nbsp;"Ti, heh, za njega si, je li, zabrinuta, a?" Ustavica raširi po podu foliju od sintetike, pridržavajući jedan njen kraj kolenima. Poče se rvati sa mrtvačevim ramenom. "Posmatrao sam tvoje ponašanje u... tamo. Dok si jela."
<BR>&nbsp;&nbsp;&nbsp;&nbsp;&nbsp;"Bilo je zbunjeno." Ona prisili svoj pogled da se otrgne od mrtvačevih očiju. Požele da bude nekako moguće da ga prevrnu još jednom, tako da opet leži licem nadole. "Na tom ašovu bilo je sveže zemlje. Ja bar mislim da je bila sveža ili prilično sveža. Mejtera ima bašticu u našoj staroj kenobi, eminencijo. Ja sam joj pomagala tamo, naročito u kopanju ašovom u proleće i okopavanju u leto. Mislim da Pauk nije primetio."
<BR>&nbsp;&nbsp;&nbsp;&nbsp;&nbsp;"Pa, ne vidim baš, heh, značaj. Neko drugi, a? Možda savetnik Poto, naime neki njegov, je li, podređeni."
<BR>&nbsp;&nbsp;&nbsp;&nbsp;&nbsp;"Ma nije ni meni jasno", reče ona Ustavici. "Drži drugi kraj."
<BR>&nbsp;&nbsp;&nbsp;&nbsp;&nbsp;Stigavši opet na kraj tunela, videše da je Pauk dovršio prvi grob i počeo kopanje drugog. "To je Hiraks", reče on. Izvuče komadić olovke i jednu pohabanu sveščicu. "Ja ću napisati, a vas dvoje se pomol'te za čoveka."
<BR>&nbsp;&nbsp;&nbsp;&nbsp;&nbsp;Ustavica i ona kleknuše. Mejtera Nana uvide, nemalo iznenađena, da je dohvatila i stisnula hladnu šaku mrtvaca. Da je život išao drugačije, pomisli ona, mogli smo biti muž i žena, ti i ja. Mora biti da smo približno istih godina.
<BR>&nbsp;&nbsp;&nbsp;&nbsp;&nbsp;Zujkanje Ustavicine molitve podsetilo ju je na pevuckave glasove dece u učionici dok recituju tablicu množenja ili uvežbavaju molitve za obroke, za veridbe, za sahrane. Da li je ona ove godine predavala devojčicama? Ili dečacima. Nije se toga mogla setiti.
<BR>&nbsp;&nbsp;&nbsp;&nbsp;&nbsp;Mogli smo se ljubiti i držati za ruke, i raditi ono što muškarci i žene rade, i ja bih ti rodila dete, možda, moje sopstveno dete. Ali onda sam srela Bizona...
<BR>&nbsp;&nbsp;&nbsp;&nbsp;&nbsp;"U redu je, generalice, pusti ga sad. Treba da presavijem ovo preko njega." Najednom Hiraks više nije bio mrtav čovek, nego slika ili kip, još vidljiv, ali zamućeno, plavkasto, kroz sintetiku.
<BR>&nbsp;&nbsp;&nbsp;&nbsp;&nbsp;"Njegov nož." Ona ustade, refleksno otrese mrvice zemlje sa suknje. "Biće ti potreban njegov nož, da zabodeš hartiju."
<BR>&nbsp;&nbsp;&nbsp;&nbsp;&nbsp;"Već sam ga uzeo. 'Oš mi pomogneš, patera? Mogu ja to i sam, ali lakše je kad smo dvojica." Čučnuli su, jedan sa jedne strane pokojnika, drugi sa druge strane, a Pauk reče: "Dižemo na tri, važi? I je'n! i dva! i triiii!"
<BR>&nbsp;&nbsp;&nbsp;&nbsp;&nbsp;Podigoše umotanog mrtvaca do visine pojasa i gurnuše ga glatko u grob njegov; onda Pauk poče da ubacuje ašovom zemlju u rupu, za mrtvacem, zastajući povremeno da drškom ašova nabije već ubačenu zemlju da bude zbijenija. Na kraju ašovom zatapka tamno, vlažno lice smrti. "Sad se vi pitate zašto ih ne sahranjujemo dole, kao što je uobičajeno, a?"
<BR>&nbsp;&nbsp;&nbsp;&nbsp;&nbsp;"Pa, ovaj, papiri", reče Ustavica, nagađajući. "Da se ne, hm? Ugaze. Nagaze."
<BR>&nbsp;&nbsp;&nbsp;&nbsp;&nbsp;"I to. Ali i zato što je lakše iskopati ovde. Osim toga, morali bismo gaziti po starima da bismo sahranili nove."
<BR>
<BR>&nbsp;&nbsp;&nbsp;&nbsp;&nbsp;Upravo su polazili iz stražarske sobe, vukući novi pravougaonik polimera i na njemu ispruženog, sada, Guana, kad se tihi odjek nekog smeha, ludačkog, začu u glavnom tunelu. "Stani!" reče Mejtera Nana Ustavici. "Jesi čuo to? Pa, mora da si čuo!"
<BR>&nbsp;&nbsp;&nbsp;&nbsp;&nbsp;On se sav strese. "Jahhh, hm. Pa - možda."
<BR>&nbsp;&nbsp;&nbsp;&nbsp;&nbsp;"Hoćeš učiniti nešto za mene, eminencijo?" Nastavila je da govori, ne čekajući nikakav odgovor. "Vrati se unutra i donesi dva pakovanja onog sušenog mesa. Jedno za tebe, jedno za mene. Strpaćemo to u džepove."
<BR>&nbsp;&nbsp;&nbsp;&nbsp;&nbsp;"Ta, tamo... razonođenost..."
<BR>&nbsp;&nbsp;&nbsp;&nbsp;&nbsp;"Nemam pojma, eminencijo. Ali imam utisak, ili, recimo, predosećanje, da nam hrana može zatrebati."
<BR>&nbsp;&nbsp;&nbsp;&nbsp;&nbsp;"Ako mi - hm - nije bitno." Ustavica uđe u magacin iza stražarske sobe i nestade sa vidika.
<BR>&nbsp;&nbsp;&nbsp;&nbsp;&nbsp;Kad se vrati, Mejtera Nana mu dade pištolj igličar.
<BR>&nbsp;&nbsp;&nbsp;&nbsp;&nbsp;"Gde meni - pa otkud bih - ti, ovaj, bolje, to, generalice? To je tebi, je l' hoćemo jednu stvar? Jača strana."
<BR>&nbsp;&nbsp;&nbsp;&nbsp;&nbsp;"Nije ovo Paukov, ovo je Guanov", reče mu ona. "Pauk je rekao da se obično služi igličarem, zar ne? Kad je on to rekao, ja nisam obratila mnogo pažnje, ali kasnije, dok sam razmišljala o onom jadniku koji se oblačio kao žena, palo mi je na um da i drugi lovci na uhode verovatno nose oružje na isti način. Morali bi imati neko naoružanje, ali pre ove pobune niko osim Garde nije mogao ići po gradu sa puškom debeljačom. Onda sam se zapitala - to je bilo dok smo nosili Hiraksa - šta su svi oni uradili sa svojim igličarima kad su poneli debeljače. Zaključila sam da su ih, najverovatnije, naprosto zadenuli pod opasač, ispod tunike, gde su od ranije imali naviku da ih nose."
<BR>&nbsp;&nbsp;&nbsp;&nbsp;&nbsp;"Ekstrem, hm, oštroumnosti. Eks-trem."
<BR>&nbsp;&nbsp;&nbsp;&nbsp;&nbsp;"Hvala eminencijo. Nego, ono što smo čuli nije bio vojnik. Slažeš se?"
<BR>&nbsp;&nbsp;&nbsp;&nbsp;&nbsp;"Pahhh, ja... indubitabilno." Ustavica se zapilji dole, u pištolj igličar koji mu je bio u ruci.
<BR>&nbsp;&nbsp;&nbsp;&nbsp;&nbsp;"Niti ikakav hem; nijedna vrsta hema. Znači, igličar bi mogao biti uspešan; dakle, nama bi ovi igličari mogli zatrebati, baš kao što bi nam moglo zatrebati i ovo meso, za koje ti se ne stigoh zahvaliti. Mnogo ti hvala, eminencijo. Velika je dobrota bila s tvoje strane što si mi učinio tu uslugu."
<BR>&nbsp;&nbsp;&nbsp;&nbsp;&nbsp;"Sigurno ti, ovaj, znaš, jednu stvar, molim te: kako se ovo...?" Ustavica kao da nije čuo šta je rekla.
<BR>&nbsp;&nbsp;&nbsp;&nbsp;&nbsp;"Nije teško. Ovu džombicu gurneš nadole", reče ona, pokazavši vrhom prsta sigurnosnu kočnicu na igličaru, "kad hoćeš da pucaš. Uperiš oružje i povučeš obarač. Ako želiš da ispališ i drugu iglicu, povučeš obarač ponovo. Neću ti sada pokazivati kako se pištolj puni. Nemamo vremena, a nemamo čime ni puniti."
<BR>&nbsp;&nbsp;&nbsp;&nbsp;&nbsp;Ustavica proguta i klimnu glavom.
<BR>&nbsp;&nbsp;&nbsp;&nbsp;&nbsp;"Zavuci ga pod mantiju, pod opasač, to bi ti, valjda, bilo najbolje. Mislim da naš Kalde na taj način nosi igličar."
<BR>&nbsp;&nbsp;&nbsp;&nbsp;&nbsp;"Pa, pa, pa. Čekaj čekaj. Zar ne bi to bilo, razumeš ti mene. Nepreporučljivo. Kad se, je li, vratimo. Gore."
<BR>&nbsp;&nbsp;&nbsp;&nbsp;&nbsp;"Ja nikom neću reći, ako ti ne kažeš." Mejtera Nana se sagnu da dohvati jedan ugao polimerske folije na kojoj je Guanovo telo ležalo. "Bolje da mi krenemo, i to brzo, inače će se Pauk pitati šta nas je zadržalo."
<BR>&nbsp;&nbsp;&nbsp;&nbsp;&nbsp;Na kraju pobočnog tunela kleknula je kao i pre i pokušala da usmeri svoj um samo na prikladna molepstvija bogovima. Ovaj Guan ju je ritnuo, nedugo pre nego što je Pauk zaključao nju i Ustavicu u ćeliju da bi njegovi ljudi mogli spavati; desna strana desne butine bila joj je i sad ukočena i bolna. Na taj incident jedva da je ijednom pomislila od kad se dogodio, ili je, bar, ubedila sebe da o tome nije razmišljala. A sad, kad je Guan ubijen, sad kad se Guan našao opružen pred njom, ona uvide da ne može osloboditi svoj um od uspomene na taj udarac nogom. Lako je bilo oblikovati usnama reči 'Opraštam ti' i zamoliti bogove - 'O, bozi...' - da ne uračunaju Guanu to ritanje kao krivicu; ali oproštaj nikako da dopre i do njenog srca, osećala je to. Pokušavaj, trudi se - uzalud.
<BR>&nbsp;&nbsp;&nbsp;&nbsp;&nbsp;Providni pokrov zaklonio je sada Guana isto kao što je prethodni brat-pokrov od istog polimera-roditelja zaklonio Hiraksa, i Mejtera Nana ustade. Kako se zove onaj treći? Najtiši od trojice zarobitelja; smatrala je da je to neki namćor, i u mislima ga obeležila kao potencijalno najopasnijeg. A sada, eto, nikad neće moći da sazna da li je ta procena bila tačna.
<BR>&nbsp;&nbsp;&nbsp;&nbsp;&nbsp;"Patera, što ne bi ti kop'o za Dabricu? A ja ću idem sa generalicom po njega."
<BR>&nbsp;&nbsp;&nbsp;&nbsp;&nbsp;"Ja, kojekude..."
<BR>&nbsp;&nbsp;&nbsp;&nbsp;&nbsp;Ona vide kako Ustavica, podlakticom, dodiruje oružje skriveno ispod mantije, da se uveri da je tu. "Neće me on napasti, eminencijo", reče Mejtera Nana. "Pre će biti da on hoće sa mnom nešto da popriča u četiri oka."
<BR>&nbsp;&nbsp;&nbsp;&nbsp;&nbsp;Ustavica uspe da se osmehne. "Pod tim, ovaj, okolnostima, ja ću, da kažemo... ne protiviti se. Dobra volja, maksimalno."
<BR>&nbsp;&nbsp;&nbsp;&nbsp;&nbsp;"Istina je ova", reče Pauk. "Hoću da vidim da l' ti to umeš kako valja. Moraćeš kopati za mene, razumeš? Vid'o si kako ja to. 'Aj sad ti iskopaj kako treba za Dabricu i Paku; znači, imaćemo situaciju da sam ja iskopo dva i ti dva. 'Ajmo generalice."
<BR>&nbsp;&nbsp;&nbsp;&nbsp;&nbsp;Ona poslušno pođe za njim, kroz pobočni tunel. "Ono što sam rek'o pateri je laćano", reče joj on. "Znaš tu reč? Laćano znači: istina."
<BR>&nbsp;&nbsp;&nbsp;&nbsp;&nbsp;"Znam, mada sam uvek mislila da je to dečji šatrovački. Ponekad moji đaci tako govore."
<BR>&nbsp;&nbsp;&nbsp;&nbsp;&nbsp;"Eto, i to što mi kažeš je laćano."
<BR>&nbsp;&nbsp;&nbsp;&nbsp;&nbsp;Ona klimnu glavom, nastojeći da u taj pokret unese saosećanje.
<BR>&nbsp;&nbsp;&nbsp;&nbsp;&nbsp;"Izvinjavam se što tako govorim. Ponekad opsujem nenamerno. Ja se naprosto izražavam tako."
<BR>&nbsp;&nbsp;&nbsp;&nbsp;&nbsp;"Veruj mi da imam razumevanja za to."
<BR>&nbsp;&nbsp;&nbsp;&nbsp;&nbsp;On se naglo zaustavi. "Ali je problem u tome što ja tebi ne verujem. A ni tom pateri kako-li-se-zove."
<BR>&nbsp;&nbsp;&nbsp;&nbsp;&nbsp;"Ustavica."
<BR>&nbsp;&nbsp;&nbsp;&nbsp;&nbsp;Pauk odmahnu rukom i na taj način odbaci pitanje Ustavicinog identiteta. "Ehidna je proglasila baš tebe za generalicu? Baš je govorila, sa tobom, o tome?"
<BR>&nbsp;&nbsp;&nbsp;&nbsp;&nbsp;"Jeste. Apsolutno jeste."
<BR>&nbsp;&nbsp;&nbsp;&nbsp;&nbsp;"A da li si ti nju mogla videti ovako kao što sad vidiš mene? I razumeti šta ona govori? Pričala ti je nešto, kroz jedno od onih velikih stakala koja imate po mantejonima?"
<BR>&nbsp;&nbsp;&nbsp;&nbsp;&nbsp;"Tačno tako. Mogu ti ponoviti, vrlo rado, ako želiš, sve što je rekla, od reči do reči." Ovo je bio povratak na dobro poznati teren, i Mejtera Nana oseti više samopouzdanja nego u ma kom trenutku još od kad su ona i Ustavica prošli kroz srušenu kapiju Krvove vile.
<BR>&nbsp;&nbsp;&nbsp;&nbsp;&nbsp;"Znam jednog čoveka koji kaže da nije stvarno razumeo njene reči, ali je, nekako, naprosto 'znao' šta je htela da kaže."
<BR>&nbsp;&nbsp;&nbsp;&nbsp;&nbsp;"Taj je znao ženu", reče Mejtera Nana, nadajući se da će Pauk shvatiti šta bi trebalo da se stavi na znanje pomoću glagola 'znao'. "Ili je... Pa, ja se moram izviniti za ovo. Malo je nedelikatno."
<BR>&nbsp;&nbsp;&nbsp;&nbsp;&nbsp;"Ma, nema problema."
<BR>&nbsp;&nbsp;&nbsp;&nbsp;&nbsp;"Ili je znao nekog drugog muškarca, ili dečaka, na onaj način na koji muškarci znaju žene. Onaj o kome si nam pričao? 'Titi'? Pretpostavila bih da..."
<BR>&nbsp;&nbsp;&nbsp;&nbsp;&nbsp;"Uuu, da, taj je i sa jednima, i sa drugima, još kako. I, šta, je li to jedini razlog?"
<BR>&nbsp;&nbsp;&nbsp;&nbsp;&nbsp;"Jeste. Voljom Ehidninom stvari su takve, da onaj ko telesno upozna druga ljudska bića, ne može videti bogove. Niti ih čuti jasno. Ali u većini slučajeva ljudi ipak shvate poruku. To je različito kod raznih jedinki. Predloženo je nekoliko mogućih objašnjenja, ali ako si saglasan, ja ti ne bih sad podrobno opisivala te argumente; oni se odnose uglavnom na konkretnu prirodu kao i na učestalost raznovrsnih seksualnih veza. Možeš i sam smisliti neku takvu teoriju, nije teško."
<BR>&nbsp;&nbsp;&nbsp;&nbsp;&nbsp;"Ma, dobro, generalice, da preskočimo mi sve to."
<BR>&nbsp;&nbsp;&nbsp;&nbsp;&nbsp;"Ja nikada nisam znala muškarca. Iz tog razloga, uspela sam videti lice boginje Ehidne, evo, isto ovako jasno kao sad tvoje. I jasnije, jer je bilo vrlo blistavo. Čula sam svaku njenu reč, i mogu to sve ponoviti baš doslovce, kao što ti rekoh. Kad budem znala muškarca..."
<BR>&nbsp;&nbsp;&nbsp;&nbsp;&nbsp;Izmaklo! Izletela se, rekla je glasno tu grešnu misao. Ona brže-bolje nastavi da govori, svesna da joj se obrazi zagrevaju, žare. "Tada više neću biti sposobna da vidim Ehidnu. Kao što ni tvoj pajtaš nije mogao. U slučaju da budem sa - muškarcem. Mužem. Udata. Onda neću moći ni da ponovim šta je neki bog rekao, kao što ne možeš ni ti."
<BR>&nbsp;&nbsp;&nbsp;&nbsp;&nbsp;"E, o tome sam hteo sa tobom da porazgovaram."
<BR>&nbsp;&nbsp;&nbsp;&nbsp;&nbsp;"O rečima boginje Ehidne? Prvo je rekla da..."
<BR>&nbsp;&nbsp;&nbsp;&nbsp;&nbsp;Pauk odmahnu rukom da nije to. "Ma, o tvojoj udaji, ili bar znanju muškarca, kako to ti kažeš. Moram ti nešto reći."
<BR>&nbsp;&nbsp;&nbsp;&nbsp;&nbsp;Njena šaka se, u džepu, sklopi oko igličara. "Da li ti to misliš na sebe, Pauče? Ne dolazi u obzir. Ne dobrovoljno."
<BR>&nbsp;&nbsp;&nbsp;&nbsp;&nbsp;On odmahnu glavom. "Bizon. Shvatio sam ja, znaš? Jasno mi je po načinu na koji govoriš o njemu. Zabrinulo te kad sam rek'o da neki kerovi, za koje vi mislite da su vaši, rade, u stvari, za mene. Uplašila si se da bi Bizon mogao biti jedan od tih."
<BR>&nbsp;&nbsp;&nbsp;&nbsp;&nbsp;"Ni slučajno!" Mejtera Nana tri puta udahnu duboko, a stisak šake oko igličara opusti. "Dobro, možda se i jesam uplašila, malo, malecno."
<BR>&nbsp;&nbsp;&nbsp;&nbsp;&nbsp;"Aha. Znam. Neprestano si ponavljala sebi da to ne može biti istina, zbog svega onoga što je on govorio tebi."
<BR>&nbsp;&nbsp;&nbsp;&nbsp;&nbsp;Ona uzmače jedan korak i primeti da se leđima čvrsto naslonila na hladni brodski kamen tunela. "Ništa ja njemu nisam rekla, Pauče, niti je on meni rekao i jednu jedinu takvu reč. Ništa! Ali sam videla... ili mi se učinilo... A on, Bizon, on je, van svake sumnje, vid... Video. Primetio je to kod mene. I čuo. U mom glasu. U istom smislu."
<BR>&nbsp;&nbsp;&nbsp;&nbsp;&nbsp;"Dobro, razumem ja to, generalice." Na njeno iznenađenje, sad se i Pauk nasloni leđima ravno na zid, nedaleko od nje, time je pošteđujući nelagodnog suočavanja sa njegovim pogledom. "Koliko je tebi godina?"
<BR>&nbsp;&nbsp;&nbsp;&nbsp;&nbsp;"Šta te briga." Nastojala je da to kaže što čvršćim glasom.
<BR>&nbsp;&nbsp;&nbsp;&nbsp;&nbsp;"Pa, možda me briga, a možda i ne. Šta misliš, koliko sam ja star?"
<BR>&nbsp;&nbsp;&nbsp;&nbsp;&nbsp;Ona zavrte glavom. "Pošto sam odbila da ti se poverim u pogledu mojih godina, bilo bi sasvim neumesno da nagađam o tvojim."
<BR>&nbsp;&nbsp;&nbsp;&nbsp;&nbsp;"Imam četr'es osam, i to ti je laćano tako. A ti, reko bi ja, imaš negde oko tri'es tri, tri'es četri. Ako sam promašio, izvinjavam se, al, kad ti ne'š kažeš."
<BR>&nbsp;&nbsp;&nbsp;&nbsp;&nbsp;"Neću ni sad."
<BR>&nbsp;&nbsp;&nbsp;&nbsp;&nbsp;"Samo želim reći da godine prolaze užasno brzo. Život prolazi užasno brzo. Znam da misliš da ti je već sve o tome dobro poznato. Al nije. Pamtim ja sve i svašta iz vremena kad sam bio klinac."
<BR>&nbsp;&nbsp;&nbsp;&nbsp;&nbsp;"Razumem, Pauče. Znam tačno šta hoćeš reći."
<BR>&nbsp;&nbsp;&nbsp;&nbsp;&nbsp;"Ne, nego samo misliš da razumeš. Imao sam žena možda stotinu. Trebalo je da pamtim tačan broj, al nisam. Ali samo dvema od njih nisam moro da platim. A od te dve, jedna je bila, kad je bolje upoznaš, ludača."
<BR>&nbsp;&nbsp;&nbsp;&nbsp;&nbsp;"Sasvim je normalno da muškarci smatraju da su žene..." Mejtera Nana potraži diplomatsku reč. "Iracionalne. I da žene smatraju, sa svoje strane, da su muškarci iracionalni."
<BR>&nbsp;&nbsp;&nbsp;&nbsp;&nbsp;"'Aj baš potpuno da se otkrijem, morao sam da plaćam i onoj preostaloj. Ne u smislu da joj dam pare u šake, ali kad pogledaš, ispala mi je prokleto skuplja. Mnogo više je koštala nego što je vredela." Pauk dobaci Mejteri Nani oštar pogled postrance. "Imam nešto važno da ti kažem, al ne znam kako da postignem da mi poveruješ."
<BR>&nbsp;&nbsp;&nbsp;&nbsp;&nbsp;"Nešto istinito, Pauče?"
<BR>&nbsp;&nbsp;&nbsp;&nbsp;&nbsp;"Bogamu, da! Svaka reč istinita."
<BR>&nbsp;&nbsp;&nbsp;&nbsp;&nbsp;"Onda ću ti verovati, čak i ako ti meni ne veruješ o bogovima. Dakle, šta je?"
<BR>&nbsp;&nbsp;&nbsp;&nbsp;&nbsp;"Ovo nije ono što smo pričali dosad. Ovo sam treb'o 'odma da kažem. Bila su neka vremena kad sam ja mogo da smuvam, eventualno, neku ženu kao što si ti, al to je prošlo. Gotovo, završeno, znaš? Naprosto je kliznulo i udaljilo se. Prošle godine sam sreo jednu za koju sam pomislio da bi mi se mogla sviđati. I počnem ja njoj malo da se nabacujem, znaš? A počne i ona meni. A kad je videla da ja počinjem suviše ozbiljno, odjednom se ukočila. Led ledeni. Gleda ona mene, a njene oči govore: mator si. Mator si. Tako brzo mi je prošlo. Nisam osetio da starim. Pa, ni sad ne osećam."
<BR>&nbsp;&nbsp;&nbsp;&nbsp;&nbsp;Sledećih pola minuta, ili više, njegovo ćutanje ispunjavalo je tunel.
<BR>&nbsp;&nbsp;&nbsp;&nbsp;&nbsp;"E, dobro, a sad o tom tipu. Bizonu."
<BR>&nbsp;&nbsp;&nbsp;&nbsp;&nbsp;Mejtera Nana prinudi sebe da klimne glavom.
<BR>&nbsp;&nbsp;&nbsp;&nbsp;&nbsp;"Ja ću umreti. Na to, najverovatnije, neću morati dugo da čekam. Dok smo bili tamo gde se mi sahranjujemo, nad'o sam se da će oni mene pogoditi, a ja onda stići da ti kažem pre nego što se oledim; u tom slučaju bi ti meni poverovala. Ali oni ne pucaju tako. Ovo kako su oni moje momke spičili, tu ti je led odma'. Zato moram reći sad. Bizon je bio jedan od mojih, znaš? Bio je. Majstor, majstorčina."
<BR>&nbsp;&nbsp;&nbsp;&nbsp;&nbsp;Nije bila sigurna da li je nešto rekla ili ne. Verovatno ne.
<BR>&nbsp;&nbsp;&nbsp;&nbsp;&nbsp;"Od njega se očekivalo da nam se javi svako veče. A ja da iziđem na susret s njim, znaš, na zakazanom mestu. Međutim, on je doš'o samo prvi put, i nikad više."
<BR>&nbsp;&nbsp;&nbsp;&nbsp;&nbsp;Disanje postade, opet, moguće.
<BR>&nbsp;&nbsp;&nbsp;&nbsp;&nbsp;"Pošaljem ja nekog. Naime, ovog kera koga ćemo sad dovući, Dabricu. Bizon njemu kaže: ja se isključujem. Niti ću reći njima išta o vama, niti vama išta o njima. Tako on kaže. Laćano ti govorim, generalice. Tačno tako je bilo. Neću ti zameriti ako ne veruješ, a ja, da sam na tvom mestu, najverovatnije ne bih verov'o. Ali danas odlazim, znam da je tako i želeo bi da vas dvoje očitate iznad mene kad budem hladan."
<BR>&nbsp;&nbsp;&nbsp;&nbsp;&nbsp;"Moliti se za tvoj duh." Ali ona svoj duh još nije uspela da obavije oko te činjenice.
<BR>&nbsp;&nbsp;&nbsp;&nbsp;&nbsp;"Da. Dakle, to je laća. Reko sam da ti neću reći ko su moji ljudi, a da vi to ne znate, među vama. Ali on više nije moj čovek. Zato ti kažem o njemu."
<BR>&nbsp;&nbsp;&nbsp;&nbsp;&nbsp;Ona se nađe, nekim čudom, opet u stražarskim prostorijama, bez ikakvog sećanja da je ka njima nastavila hodati. "Da se ja vratim tamo, da isečem još jedno parče polimera?" upita ona. "Sasvim sam zaboravila da će nam trebati još jedno. Ako budeš nosio Dabricu na ramenima, bićeš sav krvav."
<BR>&nbsp;&nbsp;&nbsp;&nbsp;&nbsp;"Evo polimera", reče on, podigavši veliki pravougaoni komad.
<BR>&nbsp;&nbsp;&nbsp;&nbsp;&nbsp;"Kako, pa tvoj nož je kod mene, dao si mi da..."
<BR>&nbsp;&nbsp;&nbsp;&nbsp;&nbsp;"Sek'o sam Guanovim nožem, pre nego što sam napis'o za njega." Pauk se osmehnu, malim, setnim osmehom koji je bio u žalosnom neskladu sa njegovim grubim licem. "Nije stvarno potrebno da se imaju tri noža, niti dva, razumeš? Više puta sam ja silazio ovde, sam, i sahranjivo, i uvek je nož pri ruci, zato što ja počnem od toga što nađem na mrtvom tipu njegov nož."
<BR>&nbsp;&nbsp;&nbsp;&nbsp;&nbsp;"Da", reče ona, "da, sigurna sam da se moralo desiti, ne jednom, da ti budeš jedini ožalošćeni koga ovi ljudi imaju." Ona zavuče ruke u džepove, nađe njegov igličar i svoje brojanice, na kraju i njegov nož. "Uzmi ovo, molim te. Ne želim da te sahranjujem, Pauče. A i neću. Želim da spasem tvoj život, to ću i pokušati. Pokušaću svim silama, i uspeću."
<BR>&nbsp;&nbsp;&nbsp;&nbsp;&nbsp;On odrečno mahnu glavom, ali ona mu na silu gurnu u šaku grubi nož na rasklapanje. "I zatvori vrata, molim te. Mislim da bi najbolje bilo da ne plašimo Njegovu eminenciju."
<BR>&nbsp;&nbsp;&nbsp;&nbsp;&nbsp;Koracima sada usmerenim, jakim, ona prođe kroz stražarsku sobu i uđe u magacin. "Trebalo je ranije da uđem ovde", dobaci ona Pauku preko ramena. "Pustila sam Ustavicu da uđe, oba puta, što je bilo kukavički od mene. Onaj orman - valjda ga tako zovete - na kome je crvenom bojom iscrtan znak sabiranja. Da li se u njemu čuvaju nosila?"
<BR>&nbsp;&nbsp;&nbsp;&nbsp;&nbsp;Iza nje, Pauk reče: "Jest, to je taj."
<BR>&nbsp;&nbsp;&nbsp;&nbsp;&nbsp;Ona se okrete, izvuče igličar. "Ruke uvis, Pauče. Ti si moj zarobljenik."
<BR>&nbsp;&nbsp;&nbsp;&nbsp;&nbsp;On se zagleda u nju, očiju izbuljenih.
<BR>&nbsp;&nbsp;&nbsp;&nbsp;&nbsp;"Moguće je da nas on gleda. U to nisam sigurna. Ruke uvis! Brzo, pre nego što te on ubije."
<BR>&nbsp;&nbsp;&nbsp;&nbsp;&nbsp;Pauk diže ruke, a dvokrilna vrata metalnog ormana se otvoriše; vojnik iskorači iz njega i salutira, postavivši pušku 'debeljaču' kruto uspravno, zvonko sudarajući čelične pete. Mejtera Nana reče: "Ti nisi narednik Pesak. Kako se zoveš?"
<BR>&nbsp;&nbsp;&nbsp;&nbsp;&nbsp;"Redov Škriljac, gospođo!"
<BR>&nbsp;&nbsp;&nbsp;&nbsp;&nbsp;"Hvala. U sobi ispred ovog magacina leži jedan mrtav čovek. Pretpostavljam da si ga ti ubio?"
<BR>&nbsp;&nbsp;&nbsp;&nbsp;&nbsp;"Tako je, gospođo."
<BR>&nbsp;&nbsp;&nbsp;&nbsp;&nbsp;"Uzmi sintetiku od ovoga ovde i zamotaj ga - onog mrtvog u stražarskoj sobi, hoću reći. Mrtvo telo, dakle, obavij sintetikom. Posle ćeš ga poneti; to bismo, inače, morali mi."
<BR>&nbsp;&nbsp;&nbsp;&nbsp;&nbsp;Škriljac opet salutira.
<BR>&nbsp;&nbsp;&nbsp;&nbsp;&nbsp;Pauk reče: "Pa, ti si sve vreme znala da je on ovde."
<BR>&nbsp;&nbsp;&nbsp;&nbsp;&nbsp;Mejtera Nana odmahnu glavom i ustanovi da ju je, od olakšanja, obuzela iznenadna slabost. "Kamo sreće da sam tako... Ne znam kako to da nazovem. Tako božanska. Narod veruje da jesam, ali nisam. Ja o svemu moram da razmišljam i razmišljam."
<BR>&nbsp;&nbsp;&nbsp;&nbsp;&nbsp;Ona zastade. Kroz vrata je gledala Škriljca koji je kleknuo pored leša Dabrice. "A i posle najupornijeg razmišljanja, pitam Bizona za savet, ili kapetana. I često se pokaže da su oni sagledali problem dublje nego ja. Pretpostavljam da je sada beskorisno da te pitam da li si mi rekao celu istinu o Bizonu. A ruke možeš spustiti, rekla bih."
<BR>&nbsp;&nbsp;&nbsp;&nbsp;&nbsp;"Jesam, rek'o sam." Po izrazu njegovog lica činilo se da je i Pauku laknulo. "Kako si shvatila da je on tamo?"
<BR>&nbsp;&nbsp;&nbsp;&nbsp;&nbsp;"Po zemlji na ašovu. Bilo je sveže zemlje na samoj oštrici ašova. Zar to nisi primetio?"
<BR>&nbsp;&nbsp;&nbsp;&nbsp;&nbsp;On zavrte glavom.
<BR>&nbsp;&nbsp;&nbsp;&nbsp;&nbsp;Iz stražarske sobe Škriljac reče: "Umotao sam ga, gospođo."
<BR>&nbsp;&nbsp;&nbsp;&nbsp;&nbsp;"Dobro. Ti, Pauče, hodaj ispred nas, i to opet sa rukama uvis. Ima ovde još vojnika, znaš. Mogli su oni na tebe jurnuti još pre nekoliko sati, ali su se plašili da ne ubiješ eminenciju ili mene."
<BR>&nbsp;&nbsp;&nbsp;&nbsp;&nbsp;Stotinu misli tiskalo se u njenoj glavi. "Osim toga, ako bismo te pustili da ideš iza nas, ti bi mogao doći na pomisao da si, zbog svoje odanosti savetniku Potou, obavezan da pokušaš bekstvo. U tom slučaju, ovaj vojnik bi pucao."
<BR>&nbsp;&nbsp;&nbsp;&nbsp;&nbsp;"A i pogodio bih te", reče Škriljac. "Ja retko kad promašim." On šakom potapša Dabricino telo, umotano u polimer, koje je sad nosio preko levog ramena.
<BR>&nbsp;&nbsp;&nbsp;&nbsp;&nbsp;"Mogu li spustiti ruku da otvorim vrata?"
<BR>&nbsp;&nbsp;&nbsp;&nbsp;&nbsp;"Svakako", reče mu Mejtera Nana, a Škriljac reče: "Sigurno."
<BR>&nbsp;&nbsp;&nbsp;&nbsp;&nbsp;"Trebalo bi da objasnim da sam razgovarala sa narednikom redova Škriljca", nastavi Mejtera Nana, dok su polazili iz stražarske sobe. "To je bilo u sfigdan, dan posle izbavljenja našeg Kaldea. Narednik se zove Pesak i prešao je na našu stranu, na Kaldeovu stranu, sa celom svojom jedinicom. Naime, sa svim preživelim pripadnicima, jer nekoliko vojnika iz njegovog odreda ubio je jedan talus."
<BR>&nbsp;&nbsp;&nbsp;&nbsp;&nbsp;"Znam kakvo je to osećanje."
<BR>&nbsp;&nbsp;&nbsp;&nbsp;&nbsp;"Znam da znaš, Pauče. Ni ti, ni ja, ni narednik Pesak nismo stvorili ovaj rat. Htedoh reći da smo naš Kalde i ja, kao i narednik Pesak lično, i generalisimo Usik, i generalica Saba, imali jedan dogovor, kojom prilikom smo razgovarali o tome kako bismo najbolje mogli upotrebiti ovde prisutnog Škriljca i njegove kolege. I druge naše, malobrojne, vojnike. Razgovor nije dugo potrajao, jer smo svi smatrali da se odgovor manje-više sam nameće. Vojnici poznaju ove tunele, koje niko drugi od nas ne poznaje, iako je naš Kalde proveo neko vreme u njima. Osim toga, oni bi ovde dole mogli susresti neke druge vojnike i ubediti ih da pređu na našu stranu. Dakle, očigledno je najbolje poslati ih u tunele, da izviđaju kako je neprijatelj rasporedio snage, i da pridobiju nekoga, ako je moguće."
<BR>&nbsp;&nbsp;&nbsp;&nbsp;&nbsp;"Dobro, ali kako si po blatu na ašovu znala da je on tamo, unutra?"
<BR>&nbsp;&nbsp;&nbsp;&nbsp;&nbsp;"Zemlja je bila, kao što rekoh, sveža. Prilično vlažna. Pitala sam koji je grob najnoviji, pročitala sam datum na papiriću, pokazalo se da nije ni približno tako skorašnji. Znači, neko drugi je nešto zakopavao. Pomislila sam na takozvano 'uvo', ili nešto slično, mada, koliko je meni poznato, Pesak ne raspolaže takvim spravama." Ona zaćuta. Poče osluškivati odjeke njihovih koraka.
<BR>&nbsp;&nbsp;&nbsp;&nbsp;&nbsp;"Pa, kaži", reče joj Pauk.
<BR>&nbsp;&nbsp;&nbsp;&nbsp;&nbsp;"Posle nekog vremena shvatila sam da je bolje mesto jedna od onih prostorija. Vojnik inteligentan kao Pesak sigurno bi predvideo da ćemo mi zastati tamo, da jedemo i porazgovaramo. Dalo se pretpostaviti da će on želeti da čuje šta pričamo, jer bismo mogli kazati nešto što bi njemu bilo od koristi. To se i ostvarilo, jer čim smo ušli, ja sam ti počela postavljati pitanja. On je, eto, postavio Škriljca da se unutra sakrije i da nas sluša, a kad smo polazili iz stražarske sobe, dolazili smo ovde."
<BR>&nbsp;&nbsp;&nbsp;&nbsp;&nbsp;Prođoše, Mejteri Nani se činilo i prerano, ispod velikih gvozdenih vrata; Ustavica je netremice zurio u Škriljca. Ona mu doviknu: "U redu je, eminencijo! Izbavljeni smo, a Pauk je naš zarobljenik."
<BR>&nbsp;&nbsp;&nbsp;&nbsp;&nbsp;Dve erupcije zemlje izbiše oko Ustavice, jedna levo a druga desno od njega: iz zemljanog zida oslobodiše se još dva vojnika.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
