<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Kada me ugleda, nepoznati se hitro naže napred i upita:
<BR>&nbsp;&nbsp;&nbsp;&nbsp;&nbsp;"Vi ste Olaf Andvarafors?"
<BR>&nbsp;&nbsp;&nbsp;&nbsp;&nbsp;Nisam očekivao takvo pitanje. Uopšte nisam očekivao. Potražih očima stolicu, primakoh je uz krevet, bez žurbe sedoh i tek tada pogledah nepoznatog. Bio sam u velikom iskušenju da odgovorim potvrdno i da vidim šta će iz toga izaći. Ali ja nisam kontraobaveštajac i nisam policijski agent. Ja sam čestiti policijski činovnik. Zato odgovorih:
<BR>&nbsp;&nbsp;&nbsp;&nbsp;&nbsp;"Ne. Ja nisam Olaf Andvarafors. Ja sam inspektor policije, i zovem se Peter Glepski."
<BR>&nbsp;&nbsp;&nbsp;&nbsp;&nbsp;"Da?" reče iznenađeno, ali nimalo uznemireno. "Ali gde je Olaf Andvarafors?"
<BR>&nbsp;&nbsp;&nbsp;&nbsp;&nbsp;Po svoj prilici se potpuno oporavio posle onog što se dogodilo juče. Njegovo mršavo lice je porumenelo, vrh dugog nosa, koji je juče bio veoma beo, sada je bio crven. Sedeo je na krevetu, pokrivši se do pasa ćebetom, Alekova spavaćica mu je očigledno bila velika, okovratnik mu je visio kao ham i otkrivao šiljate ključne kosti i bledu kožu na grudima, na kojima nije bilo dlaka. I lice mu je bilo ćosavo - samo nekoliko dlačica na mestu gde su obrve i retke beličaste trepavice. Sedeo je, nagnuvši se napred, i odsutno obavijao oko leve ruke prazan rukav desne.
<BR>&nbsp;&nbsp;&nbsp;&nbsp;&nbsp;"Izvinite" rekoh, "ali vam prethodno moram postaviti nekoliko pitanja."
<BR>&nbsp;&nbsp;&nbsp;&nbsp;&nbsp;Na te moje reči nepoznati ništa ne odgovori. Njegovo lice poprimi čudan izraz - do te mere čudan da nisam odmah shvatio šta je posredi. On je jedno oko upro u mene, a drugo otkotrljao pod čelo, tako da se gotovo nije ni videlo. Ćutali smo neko vreme.
<BR>&nbsp;&nbsp;&nbsp;&nbsp;&nbsp;"Dakle", rekoh. "Pre svega hteo bih da znam ko ste vi i kako se zovete."
<BR>&nbsp;&nbsp;&nbsp;&nbsp;&nbsp;"Luarvik", reče brzo.
<BR>&nbsp;&nbsp;&nbsp;&nbsp;&nbsp;"Luarvik... A ime?"
<BR>&nbsp;&nbsp;&nbsp;&nbsp;&nbsp;"Ime? Luarvik."
<BR>&nbsp;&nbsp;&nbsp;&nbsp;&nbsp;"Gospodin Luarvik Luarvik?"
<BR>&nbsp;&nbsp;&nbsp;&nbsp;&nbsp;Ponovo je zaćutao. Savlađivao sam nelagodnost koju čovek uvek oseća kad razgovara sa jako razrokim ljudima.
<BR>&nbsp;&nbsp;&nbsp;&nbsp;&nbsp;"Otprilike tako", reče najzad.
<BR>&nbsp;&nbsp;&nbsp;&nbsp;&nbsp;"U kom smislu otprilike?"
<BR>&nbsp;&nbsp;&nbsp;&nbsp;&nbsp;"Luarvik Luarvik."
<BR>&nbsp;&nbsp;&nbsp;&nbsp;&nbsp;"Dobro. Recimo. Ko ste vi?"
<BR>&nbsp;&nbsp;&nbsp;&nbsp;&nbsp;"Luarvik", reče. "Ja sam Luarvik." Poćuta malo. "Luarvik Luarvik. Luarvik L. Luarvik."
<BR>&nbsp;&nbsp;&nbsp;&nbsp;&nbsp;Izgledao je prilično zdrav i potpuno ozbiljan, i to je najviše iznenađivalo. Uostalom, ja nisam lekar.
<BR>&nbsp;&nbsp;&nbsp;&nbsp;&nbsp;"Hoću da znam čime se bavite."
<BR>&nbsp;&nbsp;&nbsp;&nbsp;&nbsp;"Ja sam mehaničar", reče. "Mehaničar-šofer."
<BR>&nbsp;&nbsp;&nbsp;&nbsp;&nbsp;"Šofer čega?" upitah.
<BR>&nbsp;&nbsp;&nbsp;&nbsp;&nbsp;Tada upre u mene oba oka. Očigledno nije shvatio pitanje.
<BR>&nbsp;&nbsp;&nbsp;&nbsp;&nbsp;"Dobro, pustimo to", žurno rekoh. "Vi ste stranac?"
<BR>&nbsp;&nbsp;&nbsp;&nbsp;&nbsp;"Veoma", reče. "U velikoj meri."
<BR>&nbsp;&nbsp;&nbsp;&nbsp;&nbsp;"Verovatno ste Šveđanin?"
<BR>&nbsp;&nbsp;&nbsp;&nbsp;&nbsp;"Verovatno. U velikoj meri sam Šveđanin."
<BR>&nbsp;&nbsp;&nbsp;&nbsp;&nbsp;Šta to radi, da se ne sprda sa mnom? - pomislih. Ne bi se reklo. Pre liči na čoveka kojeg su priterali uza zid.
<BR>&nbsp;&nbsp;&nbsp;&nbsp;&nbsp;"Zašto ste doputovali ovamo?" upitah.
<BR>&nbsp;&nbsp;&nbsp;&nbsp;&nbsp;"Ovde je Olaf Andvarafors. On će vam sve reći. Ja ne mogu."
<BR>&nbsp;&nbsp;&nbsp;&nbsp;&nbsp;"Putovali ste kod Olafa Andvaraforsa?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Na vas se sručila lavina?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Putovali ste automobilom?"
<BR>&nbsp;&nbsp;&nbsp;&nbsp;&nbsp;Zamisli se.
<BR>&nbsp;&nbsp;&nbsp;&nbsp;&nbsp;"Kolima", reče.
<BR>&nbsp;&nbsp;&nbsp;&nbsp;&nbsp;"Zbog čega vam je potreban Andvarafors?"
<BR>&nbsp;&nbsp;&nbsp;&nbsp;&nbsp;"Imam posla sa njim."
<BR>&nbsp;&nbsp;&nbsp;&nbsp;&nbsp;"Kakvog zapravo?"
<BR>&nbsp;&nbsp;&nbsp;&nbsp;&nbsp;"Imam posla sa njim", ponovi. "Sa njim. On će reći."
<BR>&nbsp;&nbsp;&nbsp;&nbsp;&nbsp;Vrata iza mojih leđa zaškripaše. Osvrtoh se. Na pragu, držeći čašu u ruci ispruženoj u stranu, stajao je Mozes.
<BR>&nbsp;&nbsp;&nbsp;&nbsp;&nbsp;"Ovamo se ne može", rekoh odsečno.
<BR>&nbsp;&nbsp;&nbsp;&nbsp;&nbsp;Mozes je ispod kosmatih obrva promatrao nepoznatog. Na mene nije obratio nikakvu pažnju. Skočih i krenuh grudima prema njemu.
<BR>&nbsp;&nbsp;&nbsp;&nbsp;&nbsp;"Molim vas da odmah izađete, gospodine Mozes!"
<BR>&nbsp;&nbsp;&nbsp;&nbsp;&nbsp;"Ne derite se na mene", neočekivano miroljubivo predloži Mozes. "Mogu ispoljiti radoznalost, koga ste uselili u moju odaju."
<BR>&nbsp;&nbsp;&nbsp;&nbsp;&nbsp;"Ne sada, kasnije..." Postepeno ali uporno sam zatvarao vrata.
<BR>&nbsp;&nbsp;&nbsp;&nbsp;&nbsp;"Molim, molim..." mrmijao je Mozes, izguran u hodnik. "Ja bih, naravno, mogao da protestujem..."
<BR>&nbsp;&nbsp;&nbsp;&nbsp;&nbsp;Zatvorih vrata i ponovo se okrenuh prema Luarviku L. Luarviku.
<BR>&nbsp;&nbsp;&nbsp;&nbsp;&nbsp;"Je li to bio Olaf Andvarafors?" upita Luarvik.
<BR>&nbsp;&nbsp;&nbsp;&nbsp;&nbsp;"Ne", rekoh. "Olaf Andvarafors je sinoć ubijen."
<BR>&nbsp;&nbsp;&nbsp;&nbsp;&nbsp;"Ubijen", ponovi Luarvik. U njegovom glasu nije bilo nikakvih emocija. Ni čuđenja, ni straha, ni tuge. Kao da sam mu saopštio da je Olaf za trenutak izašao i da će se odmah vratiti. "Mrtav? Olaf Andvarafors?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ne", reče Luarvik. "Vi ne znate tačno."
<BR>&nbsp;&nbsp;&nbsp;&nbsp;&nbsp;"Znam potpuno tačno. Video sam ga mrtvog. Lično."
<BR>&nbsp;&nbsp;&nbsp;&nbsp;&nbsp;"Želim da pogledam."
<BR>&nbsp;&nbsp;&nbsp;&nbsp;&nbsp;"Šta će vam to? Shvatio sam da ga vi ne znate lično."
<BR>&nbsp;&nbsp;&nbsp;&nbsp;&nbsp;"Imam posla sa njim", reče Luarvik.
<BR>&nbsp;&nbsp;&nbsp;&nbsp;&nbsp;"Ali kažem vam: ubijen je. Umro je. Ubili su ga."
<BR>&nbsp;&nbsp;&nbsp;&nbsp;&nbsp;"Dobro. Hoću da vidim."
<BR>&nbsp;&nbsp;&nbsp;&nbsp;&nbsp;Meni najednom proradi kliker - setih se kofera. "Trebalo je da vam preda nešto?"
<BR>&nbsp;&nbsp;&nbsp;&nbsp;&nbsp;"Ne", odgovori ravnodušno. "Trebalo je da razgovaramo. Ja i on."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"Ja i on. I on."
<BR>&nbsp;&nbsp;&nbsp;&nbsp;&nbsp;"Čujte, gospodine Luarvik", rekoh. "Olaf Andvarafors je mrtav. Ubili su ga. Ja vodim istragu o ubistvu. Tražim ubicu. Shvatate li? Treba da saznam što je moguće više o Olafu Andvaraforsu. Molim vas da budete iskreni. Pre ili kasnije vi ćete morati sve da ispričate. Bolje ranije nego kasnije."
<BR>&nbsp;&nbsp;&nbsp;&nbsp;&nbsp;On se neočekivano zavuče ispod ćebeta sve do nosa. Oči su mu ponovo gledale na razne strane.
<BR>&nbsp;&nbsp;&nbsp;&nbsp;&nbsp;"Ništa vam ne mogu reći", nerazgovetno progovori kroz ćebe.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Mogu da kažem samo Olafu Andvaraforsu."
<BR>&nbsp;&nbsp;&nbsp;&nbsp;&nbsp;"Odakle ste doputovali?" upitah.
<BR>&nbsp;&nbsp;&nbsp;&nbsp;&nbsp;Ćutao je.
<BR>&nbsp;&nbsp;&nbsp;&nbsp;&nbsp;"Gde živite?"
<BR>&nbsp;&nbsp;&nbsp;&nbsp;&nbsp;Ćutanje. Tiho brektanje. Jedno oko gleda u mene, drugo u tavanicu.
<BR>&nbsp;&nbsp;&nbsp;&nbsp;&nbsp;"Vi izvršavate nečiji nalog?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Čiji zapravo?"
<BR>&nbsp;&nbsp;&nbsp;&nbsp;&nbsp;"Zašto želite to da znate?" upita. "Ja nemam posla sa vama. Vi nemate posla sa nama."
<BR>&nbsp;&nbsp;&nbsp;&nbsp;&nbsp;"Molim vas da shvatite", rekoh srdačno. "Ako saznamo makar štogod o Olafu saznaćemo ko ga je ubio. Pa dobro. Vi, očigledno, ne poznajete Olafa. Ali ti koji su vas poslali kod njega mogu nešto da znaju."
<BR>&nbsp;&nbsp;&nbsp;&nbsp;&nbsp;"Ni oni ne znaju Olafa", reče.
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Oni ne znaju Olafa. Zbog čega?"
<BR>&nbsp;&nbsp;&nbsp;&nbsp;&nbsp;Protrljah obraze obrasle čekinjom.
<BR>&nbsp;&nbsp;&nbsp;&nbsp;&nbsp;"Vas čovek ne može da uhvati ni za glavu ni za rep", rekoh osorno. "Ljudi koji ne znaju Olafa šalju vas koji isto tako ne znate Olafa, s nekakvom porukom za Olafa. Kako to može biti?"
<BR>&nbsp;&nbsp;&nbsp;&nbsp;&nbsp;"To može biti. To je tako."
<BR>&nbsp;&nbsp;&nbsp;&nbsp;&nbsp;"Ko su ti ljudi?"
<BR>&nbsp;&nbsp;&nbsp;&nbsp;&nbsp;Ćutanje.
<BR>&nbsp;&nbsp;&nbsp;&nbsp;&nbsp;"Gde se oni nalaze?"
<BR>&nbsp;&nbsp;&nbsp;&nbsp;&nbsp;Ćutanje.
<BR>&nbsp;&nbsp;&nbsp;&nbsp;&nbsp;"Gospodine Luarvik, možete imati velike neprijatnosti."
<BR>&nbsp;&nbsp;&nbsp;&nbsp;&nbsp;"Zbog čega?" upita.
<BR>&nbsp;&nbsp;&nbsp;&nbsp;&nbsp;"Prilikom istrage o ubistvu svaki čestit građanin dužan je da da policiji tražene iskaze", rekoh strogo. "Odbijanje se može uzeti kao saučesništvo."
<BR>&nbsp;&nbsp;&nbsp;&nbsp;&nbsp;Luarvik L. Luarvik nije reagovao.
<BR>&nbsp;&nbsp;&nbsp;&nbsp;&nbsp;"Nije isključeno da ću vas morati uhapsiti", dodadoh. To je očigledno bila protivzakonita pretnja, i požurih da se ispravim: "U svakom slučaju, zbog vašeg upornog poricanja imaćate velike neprijatnosti za vreme suđenja."
<BR>&nbsp;&nbsp;&nbsp;&nbsp;&nbsp;"Želim da se obučem", namah reče Luarvik. "Ne želim da ležim. Hoću da vidim Olafa Andvaraforsa."
<BR>&nbsp;&nbsp;&nbsp;&nbsp;&nbsp;"Zašto?" upitah.
<BR>&nbsp;&nbsp;&nbsp;&nbsp;&nbsp;"Hoću da ga vidim."
<BR>&nbsp;&nbsp;&nbsp;&nbsp;&nbsp;"Ali vi ga ne znate lično."
<BR>&nbsp;&nbsp;&nbsp;&nbsp;&nbsp;"Ne treba mi njegovo lice", reče Luarvik.
<BR>&nbsp;&nbsp;&nbsp;&nbsp;&nbsp;"A šta vam je potrebno?"
<BR>&nbsp;&nbsp;&nbsp;&nbsp;&nbsp;Luarvik se izvuče ispod ćebeta i ponovo sede.
<BR>&nbsp;&nbsp;&nbsp;&nbsp;&nbsp;"Želim da vidim Olafa Andvaraforsa!" reče veoma glasno. Njegovo desno oko se trzalo i vrtelo se. "Čemu pitanja? Čemu pitanja? Veoma mnogo pitanja. Zašto ne vidim Olafa Andvaraforsa?"
<BR>&nbsp;&nbsp;&nbsp;&nbsp;&nbsp;I ja takođe izgubih strpljenje.
<BR>&nbsp;&nbsp;&nbsp;&nbsp;&nbsp;"Želite da identifikujete leš? Ako vas shvatam?"
<BR>&nbsp;&nbsp;&nbsp;&nbsp;&nbsp;"Da identifikujem... Da ga prepoznam?"
<BR>&nbsp;&nbsp;&nbsp;&nbsp;&nbsp;"Da! Da prepoznate!"
<BR>&nbsp;&nbsp;&nbsp;&nbsp;&nbsp;"Hoću. Hoću da vidim."
<BR>&nbsp;&nbsp;&nbsp;&nbsp;&nbsp;"Kako možete da ga prepoznate", rekoh, "ako ga ne znate lično?"
<BR>&nbsp;&nbsp;&nbsp;&nbsp;&nbsp;"Kakvo lice?" izdra se Luarvik.
<BR>&nbsp;&nbsp;&nbsp;&nbsp;&nbsp;"Zašto lice? Hoću da vidim da to nije Olaf Andvarafors, da je to neko drugi!"
<BR>&nbsp;&nbsp;&nbsp;&nbsp;&nbsp;"Zašto mislite da je to drugi?" brzo upitah.
<BR>&nbsp;&nbsp;&nbsp;&nbsp;&nbsp;"Zašto vi mislite da je to Olaf Andvarafors?" primeti on.
<BR>&nbsp;&nbsp;&nbsp;&nbsp;&nbsp;Upresmo poglede jedan u drugog. Bio sam prinuđen da priznam da je taj čudan čovek u izvesnom smislu u pravu. Ne bih se mogao zakleti da je viking sa zavrnutim vratom na spratu baš Olaf Andvarafors, koga traži Luarvik L. Luarvik. To ne bi morao biti taj Olaf Andvarafors, i to ne bi morao uopšte biti Olaf Andvarafors. S druge strane, nisam shvatao, kakvog smisla ima pokazivati leš čoveku koji ne poznaje Olafa lično. Lično... I zaista, zbog čega obavezno lično? Možda je trebalo da ga prepozna po odeći, ili po nekakvom prstenu... ili, recimo, po tetoviranoj šari...
<BR>&nbsp;&nbsp;&nbsp;&nbsp;&nbsp;Začu se kucanje na vratima i Kajsin glas piskutljivo reče:
<BR>&nbsp;&nbsp;&nbsp;&nbsp;&nbsp;"Izvolite se obući..."
<BR>&nbsp;&nbsp;&nbsp;&nbsp;&nbsp;Otvorih vrata i uzeh od Kajse osušeno i ispeglano odelo nepoznatog.
<BR>&nbsp;&nbsp;&nbsp;&nbsp;&nbsp;"Obucite se", rekoh, stavivši odelo na postelju.
<BR>&nbsp;&nbsp;&nbsp;&nbsp;&nbsp;Zatim stadoh prema prozoru i počeh da posmatram nazupčenu liticu Poginulog Alpiniste koja je već bila obasjana ružičastom svetlošću izlazećeg sunca, bledu mrlju meseca, čisto tamno plavetnilo neba. Iza mojih leđa čulo se šištanje, šuškanje, nejasno mrmljanje, radi nečeg je gurao stolicu: očigledno, nije nimalo lako oblačiti se jednom rukom i uz toliku razrokost pri tom. Dva puta me je nešto vuklo da se okrenem i ponudim pomoć, ali se uzdržah. Zatim Luarvik reče: "Obukao sam se." Okrenuh se. Začudih se. Veoma se začudih, ali se setih šta je ovaj čovek preživeo po noći, i prestadoh se čuditi. Priđoh mu, popravih mu i zakopčah kragnu, ponovo mu prikopčah dugmeta na kaputu i gurnuh mu nogom vlasnikove patike. Dok sam sve to radio, pokorno je stajao, odmakavši jedinu ruku. Prazan desni rukav gurnuh mu u džep. Pogledao je patike i rekao sumnjičavo:
<BR>&nbsp;&nbsp;&nbsp;&nbsp;&nbsp;"Ovo nije moje. Moje nisu takve."
<BR>&nbsp;&nbsp;&nbsp;&nbsp;&nbsp;"Vaše cipele se još nisu osušile", rekoh. "Obucite to i idemo."
<BR>&nbsp;&nbsp;&nbsp;&nbsp;&nbsp;Moglo se pomisliti da on nikada u životu nije oblačio patike. Dva puta je iz sve snage pokušao da ugura u patike noge i dva puta nije uspeo, svaki put je gubio pri tom ravnotežu. Nije stajao ponajbolje s ravnotežom - očigledno, juče je izvukao deblji kraj, i još uopšte nije došao k sebi. Dobro sam ga shvatao: i meni se to dešavalo...
<BR>&nbsp;&nbsp;&nbsp;&nbsp;&nbsp;Verovatno se sve to vreme nekakav mehanizam nečujno okretao u mojoj podsvesti, jer me je iznedada zaslepila za trenutak čudnovata misao: šta ako Olaf nije Olaf, već Hinkus... A Hinkus nije Hinkus, već Olaf i da je on poslao telegram da pozove eto ovog čudnog čovečuljka. Ali od zamene imena ništa u krajnjem ishodu nije bilo jasnije, i odagnah tu misao iz glave.
<BR>&nbsp;&nbsp;&nbsp;&nbsp;&nbsp;Držeći se pod ruku izašli smo u hol i krenuli na prvi sprat. Vlasnik je kao i ranije sedeo na svom radnom mestu, ispratio nas je zamišljenim pogledom. Luarvik uopšte ne obrati pažnju na vlasnika. Svu svoju pažnju usredsredio je na stepenice stepeništa. Za svaki slučaj pridržavao sam ga za lakat.
<BR>&nbsp;&nbsp;&nbsp;&nbsp;&nbsp;Zastadosmo pred vratima Olafove sobe. Pažljivo sam pogledao svoje izlepljene trake - sve je bilo u redu. Tada uzeh ključ i širom otvorih vrata. Oštar neprijatan smrad udari mi u nos - veoma čudan smrad, nalik na smrad od dezinfekcije. Zadržah se na pragu, pozlilo mi je. Uostalom, u sobi se ništa nije izmenilo. Samo mi se lice mrtvaca činilo tamnijim nego sinoć, možda zbog svetlosti, i mrlje modrica se sada gotovo nisu ni videle. Luarvik me prilično jako munu u slabine. Kročih u predsoblje i uklonih se, propustivši ga da pogleda.
<BR>&nbsp;&nbsp;&nbsp;&nbsp;&nbsp;Moglo se pomisliti da on nije mehaničar-šofer, već čuvar mrtvačnice. Sa potpuno ravnodušnim izgledom zastade iznad leša i duboko se naže, zabacivši jedinu ruku iza leđa. Ni gađenja, ni straha, ni pijeteta - rutinski pregled. I utoliko neobičnije su mi se učinile njegove reči.
<BR>&nbsp;&nbsp;&nbsp;&nbsp;&nbsp;"Iznenađen sam", reče potpuno bezbojnim glasom. "Ovo je zaista Olaf Andvarafors. Ne shvatam."
<BR>&nbsp;&nbsp;&nbsp;&nbsp;&nbsp;"Kako ste ga prepoznali?" odmah upitah.
<BR>&nbsp;&nbsp;&nbsp;&nbsp;&nbsp;On se ispravi, okrenu glavu i pogleda me jednim okom. Stajao je, nagnuvši se, raširivši noge, gledao me ispitivački i ćutao. To je trajalo toliko dugo da me je zaboleo vrat. Kako može da ostane u tako nezgrapnoj pozi? Steglo ga je u krstima, ne?... Najzad reče:
<BR>&nbsp;&nbsp;&nbsp;&nbsp;&nbsp;"Setio sam se. Video sam ga ranije. Tada nisam znao da je to Olaf Andvarafors."
<BR>&nbsp;&nbsp;&nbsp;&nbsp;&nbsp;"A gde ste ga ranije videli?" upitah.
<BR>&nbsp;&nbsp;&nbsp;&nbsp;&nbsp;"Tamo." Ne ispravljajući se mahnu rukom nekud ispred prozora. "Ali to nije najvažnije."
<BR>&nbsp;&nbsp;&nbsp;&nbsp;&nbsp;Najednom se ispravi i zašepa po sobi, smešno vrteći glavom. Ja se sav skupih, ne skidajući oči s njega. Očigledno je tražio nešto, i ja sam se već dosećao - šta zapravo.
<BR>&nbsp;&nbsp;&nbsp;&nbsp;&nbsp;"Olaf Andvarafors nije umro ovde?" upita, zastavši ispred mene.
<BR>&nbsp;&nbsp;&nbsp;&nbsp;&nbsp;"Zašto tako mislite?" upitah.
<BR>&nbsp;&nbsp;&nbsp;&nbsp;&nbsp;"Ne mislim. Pitam."
<BR>&nbsp;&nbsp;&nbsp;&nbsp;&nbsp;"Tražite nešto?"
<BR>&nbsp;&nbsp;&nbsp;&nbsp;&nbsp;"Olaf Andvarafors je imao predmet", reče. "Gde je?"
<BR>&nbsp;&nbsp;&nbsp;&nbsp;&nbsp;"Vi tražite kofer" rekoh. "Vi ste po njega došli?"
<BR>&nbsp;&nbsp;&nbsp;&nbsp;&nbsp;"Gde je on?" ponovi Luarvik.
<BR>&nbsp;&nbsp;&nbsp;&nbsp;&nbsp;"kofer je kod mene", rekoh.
<BR>&nbsp;&nbsp;&nbsp;&nbsp;&nbsp;"To je dobro", pohvali. "Hoću da ga imam ovde. Donesite."
<BR>&nbsp;&nbsp;&nbsp;&nbsp;&nbsp;Napravih se da ne čujem njegov ton i rekoh:
<BR>&nbsp;&nbsp;&nbsp;&nbsp;&nbsp;"Mogao bih vam dati kofer, ali najpre morate da odgovorite na moja pitanja."
<BR>&nbsp;&nbsp;&nbsp;&nbsp;&nbsp;"Zbog čega?" s veoma velikim čuđenjem upita. "Zbog čega pitanja?"
<BR>&nbsp;&nbsp;&nbsp;&nbsp;&nbsp;"Zato", strpljivo odgovorih, "što ćete vi dobiti kofer samo u tom slučaju ako iz vaših odgovora bude jasno da vi imate pravo na njega."
<BR>&nbsp;&nbsp;&nbsp;&nbsp;&nbsp;"Ne shvatam", reče.
<BR>&nbsp;&nbsp;&nbsp;&nbsp;&nbsp;"Ne znam da li je to vaš kofer ili nije. Ako je vaš, ako ga je Olaf doneo za vas, dokažite to. Tada ću vam ga dati."
<BR>&nbsp;&nbsp;&nbsp;&nbsp;&nbsp;Oči mu pobegoše na razne strane i ponovo se sastaviše kraj prekonosnice.
<BR>&nbsp;&nbsp;&nbsp;&nbsp;&nbsp;"Ne treba", reče. "Neću. Umoran sam. Idemo."
<BR>&nbsp;&nbsp;&nbsp;&nbsp;&nbsp;Pomalo smeten izašao sam za njim iz sobe. Vazduh u hodniku bio je izvanredno svež i čist. Otkuda u sobi ovaj apotekarski smrad? Možda je tamo i ranije bilo nešto prosuto, samo se pri otvorenom prozoru nije osećalo? Zaključah vrata. Dok sam otišao u svoju sobu po lepak i hartiju i bavio se pečaćenjem, Luarvik je stajao na svom mestu, utonuo, reklo bi se, u duboku zamišljenost.
<BR>&nbsp;&nbsp;&nbsp;&nbsp;&nbsp;"Pa šta je?" upitah. "Hoćete li odgovarati na pitanja?"
<BR>&nbsp;&nbsp;&nbsp;&nbsp;&nbsp;"Ne", odlučno odgovori. "Neću pitanja. Hoću da ležim. Gde mogu da ležim?"
<BR>&nbsp;&nbsp;&nbsp;&nbsp;&nbsp;"Idite u svoju sobu", rekoh bezvoljno. Obuzela me je apatija. Namah me je divljački zabolela glava. Nešto me je vuklo da legnem, da se opustim, da zatvorim oči. Sve je to apsurdno, ni na šta ne naliči, nakazno-besmislena stvar kao da se otelotvorila u apsurdnom nakazno-besmislenom Luarviku L. Luarviku, koji ni na koga nije bio nalik.
<BR>&nbsp;&nbsp;&nbsp;&nbsp;&nbsp;Siđosmo u hol i on odgega u svoju sobu, a ja sedoh u fotelju, opružih se i, najzad, zatvorih oči. Negde je šumelo more, svirala glasna nerazgovetna muzika, doplovljavale i otplovljavale nekakve maglovite mrlje. U ustima sam imao takav osećaj kao da sam mnogo sati uzastopno žvakao presnu vatu. Zatim mi neko onjuši uho mokrim nosom i teška glava Lelja prijateljski se pribi uz moje koleno.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
