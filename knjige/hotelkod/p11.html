<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Stajao je na pragu i gledao me, ironično se smeškajući.
<BR>&nbsp;&nbsp;&nbsp;&nbsp;&nbsp;"Deder, dođite ovamo", rekoh. "Pričajte."
<BR>&nbsp;&nbsp;&nbsp;&nbsp;&nbsp;"A kafa?"
<BR>&nbsp;&nbsp;&nbsp;&nbsp;&nbsp;"Nek ide bestraga kafa! Vidim da vi štošta znate. Nemojte me vući za nos, ispričajte sve što je bilo."
<BR>&nbsp;&nbsp;&nbsp;&nbsp;&nbsp;On se vrati do stočića, ali ne sede.
<BR>&nbsp;&nbsp;&nbsp;&nbsp;&nbsp;"Ne znam kako je sve bilo", reče. "Mogu samo ponešto pretpostaviti."
<BR>&nbsp;&nbsp;&nbsp;&nbsp;&nbsp;"Otkuda vi znate šta je otkrio Simone?"
<BR>&nbsp;&nbsp;&nbsp;&nbsp;&nbsp;"Aha, znači, pogodio sam..." Sede i ugodno se zavali. "Uostalom, to je bilo jasno po vašem otupelom izgledu, Peter. Priznajte, izveo sam to prilično efektno..."
<BR>&nbsp;&nbsp;&nbsp;&nbsp;&nbsp;"Čujte, Alek", rekoh. "Neću kriti: dopadate mi se."
<BR>&nbsp;&nbsp;&nbsp;&nbsp;&nbsp;"I vi meni", reče.
<BR>&nbsp;&nbsp;&nbsp;&nbsp;&nbsp;"Umuknite. Dopadate mi se. Ali to još ništa ne znači. Ne sumnjičim vas, Alek. Nemam nikakvih osnova da vas sumnjičim. Ali se ni vi u tom pogledu ne možete izuzeti od ostalih... Ja nikog ne sumnjičim. A već bi trebalo, vreme je da nekog osumnjičim..."
<BR>&nbsp;&nbsp;&nbsp;&nbsp;&nbsp;"Uzdržavajte se i dalje!" reče vlasnik podigavši debeli prst.
<BR>&nbsp;&nbsp;&nbsp;&nbsp;&nbsp;"Rekao sam vam: umuknite. Jer, ako pokušate da me vučete za nos, onda ću početi da vas sumnjičim. Imaćete neprijatnosti, Alek. Nimalo nisam iskusan u ovoj vrsti poslova, i zato možete imati veoma velike neprijatnosti. Ne možete ni zamisliti koliko neprijatnosti može naneti dobrom građaninu neiskusan policajac."
<BR>&nbsp;&nbsp;&nbsp;&nbsp;&nbsp;"Pa, kad je tako", reče, "onda svakako. Dakle, otkuda znam šta je gospodin Simone video u spavaćoj sobi gospođe Mozes..."
<BR>&nbsp;&nbsp;&nbsp;&nbsp;&nbsp;"Da", rekoh. "Otkuda?"
<BR>&nbsp;&nbsp;&nbsp;&nbsp;&nbsp;Sedeo je u svojoj fotelji, krupan, nabijen, vedar, nepodnošljivo zadovoljan sobom.
<BR>&nbsp;&nbsp;&nbsp;&nbsp;&nbsp;"Dakle tako. Počećemo od teorije. Vrači i vidari nekih slaboproučenih plemena Centralne Afrike od davnina poseduju umeće da vraćaju prividnost života svojim umrlim saplemenicima..."
<BR>&nbsp;&nbsp;&nbsp;&nbsp;&nbsp;Jauknuh a vlasnik povisi ton:
<BR>&nbsp;&nbsp;&nbsp;&nbsp;&nbsp;"Takva pojava realnog sveta, mrtav čovek koji je po spoljašnjem izgledu živ i koji na prvi pogled obavlja svesne i samostalne radnje, naziva se zombi. Strogo uzev, zombi nije mrtvac..."
<BR>&nbsp;&nbsp;&nbsp;&nbsp;&nbsp;"Čujte, Alek", umorno rekoh. "Mene sve to ne interesuje. Sve je jasno: vi uvežbavate svoj govor pred novinarima. Ali mene sve to ne interesuje! Obećali ste da ćete mi ispričati nešto u vezi sa gospođom Mozes i Simoneom. Dela pričajte!"
<BR>&nbsp;&nbsp;&nbsp;&nbsp;&nbsp;Izvesno vreme me je tužno posmatrao.
<BR>&nbsp;&nbsp;&nbsp;&nbsp;&nbsp;"Da", reče najzad sa žaljenjem. "Tako sam i mislio. Još niste sazreli... Pa, dobro." Uzdahnu. "Neka budu samo fakta bez teorije. Pre šest dana kada su moj hotel obradovali posetom gospodin i gospođa Mozes, dogodio mi se ovakav slučaj. Pošto sam upisao sve što je bilo potrebno u isprave navedane gospođe, uputio sam se u sobu gospodina Mozesa s ciljem da mu vratim ove isprave. Zakucao sam. Bio sam nešto rasejan pa sam, ne sačekavši dopuštenje, otvorio vrata. Istog časa sam kažnjen zbog narušavanja elementarnih normi pristojnosti. Video sam u fotelji nasred sobe ono što se, ukoliko se želi, može nazvati gospođa Mozes. Ali to nije bila gospođa Mozes. To je bila velika, u prirodnoj velićini, lepa lutka, veoma nalik na gospođu Mozes a obučena potpuno isto kao ona. Sada ćete me pitati zašto sam uveren da je to bila lutka, a ne gospođa Mozes. U odgovor bih vam mogao navesti neke konkretnosti: neprirodnost poze, ukočen pogled, apsolutna nepomičnost crta i tako dalje. Ali za to, po mome mišljenju, nema nikakve potrebe. Svaki normalan čovek, kako mi se čini, kadar je da u toku nekoliko trenutaka shvati šta se nalazi pred njime: manekenka ili maneken. Tih nekoliko trenutaka sam i ja imao. A zatim me je neko grubo uhvatio za rame i izbacio u hodnik. Ovaj grubi, ali potpuno opravdan postupak primenio je prema meni gospodin Mozes, koji je u to vreme, po svoj prilici, razgledao apartman svoje supruge i nasrnuo na mene straga..."
<BR>&nbsp;&nbsp;&nbsp;&nbsp;&nbsp;"Lutka", rekoh zamišljeno.
<BR>&nbsp;&nbsp;&nbsp;&nbsp;&nbsp;"Zombi", blago me ispravi vlasnik.
<BR>&nbsp;&nbsp;&nbsp;&nbsp;&nbsp;"Lutka..." ponovih, ne obraćajući pažnju na njega. "Kakav on ima prtljag?"
<BR>&nbsp;&nbsp;&nbsp;&nbsp;&nbsp;"Nekoliko običnih kofera", reče vlasnik. "I džinovski, gvoždem okovan starinski putnički kovčeg."
<BR>&nbsp;&nbsp;&nbsp;&nbsp;&nbsp;Dovezao je sa sobom četvoro nosača, i nesrećnici su se namučili vukući taj kovčeg u kuću. Razvalili su mi sav dovratak...
<BR>&nbsp;&nbsp;&nbsp;&nbsp;&nbsp;"Tako, dakle", rekoh promislivši. "Na kraju krajeva, to je njegova lična stvar. Slušao sam o milioneru koji je svuda vukao sa sobom kolekciju nokšira... Ako se čoveku dopada da ima lutku u liku svoje supruge u prirodnoj veličini... što da ne, novca ima napretek, očigledno ne zna šta će s njim... uostalom, potpuno je mogućno da je naslutio nameru našeg Simonea, sve shvatio i poturio mu umesto žene tu istu lutku... Nek ga đavo nosi, možda on nosi sa sobom tu lutku upravo zbog takvih slučajeva! Sudeći prema ponašanju gospođe Mozes..." Zamislih sebe u koži Simonea i stresoh se. "Bogami, kolosalna šala", rekoh.
<BR>&nbsp;&nbsp;&nbsp;&nbsp;&nbsp;"Pa, eto vi ste sve objasnili", reče vlasnik.
<BR>&nbsp;&nbsp;&nbsp;&nbsp;&nbsp;Njegov ton mi se nije dopao. Izvesno vreme smo posmatrali jedan drugog. Još mi je bio simpatičan. Ali nek ga đavo nosi, šta mu treba da mi puni glavu svom tom afričkom glupošću? Ja ipak nisam reporter, i reklami ovog hotela, na uštrb sopstvene reputacije, nemam nameru da doprinosim... Ne, sit sam svega. Više sa gospodinom Alekom Snevarom o ovim temama neću razgovarati. Ako on i ima nameru da me omete, to mu neće poći za rukom. Samo će pogoršati svoj sopstveni položaj. Ne bi trebalo da skreće na sebe previše pažnje...
<BR>&nbsp;&nbsp;&nbsp;&nbsp;&nbsp;"Znate šta", rekoh. "Smetate mi, Alek. Sedite ovde, a ja ću otići u salon sa kaminom. Moram valjano da promislim."
<BR>&nbsp;&nbsp;&nbsp;&nbsp;&nbsp;"Već je četvrt do pet", podseti me vlasnik.
<BR>&nbsp;&nbsp;&nbsp;&nbsp;&nbsp;"Pa šta? Danas od spavanja nema ništa. Računajte s tim, Alek, ja uopšte nemam utisak da su se događaji završili. Zato ostanite ovde u holu i budite pripravni."
<BR>&nbsp;&nbsp;&nbsp;&nbsp;&nbsp;"Dobro, ako treba da ostanem ostaću", reče vlasnik.
<BR>&nbsp;&nbsp;&nbsp;&nbsp;&nbsp;Odoh u salon s kaminom (Lelj ponovo zareža na mene), uzeh žarač i počeh da džaram vatru koja je tiho gorela. Dakle, ono što se Simoneu dogodilo, više ili manje se razjasnilo i na to mogu zaboraviti. Ili, naprotiv, ne bi to trebalo zaboraviti, ni u kom slučaju, jer, ako je u jedanaest uveče u sobi gospođe Mozes bila lutka, gde je onda bila gospođa Mozes? Šala je, naravno, izvanredna... ali ima u njoj nečeg nesuvislog... Je li to šala? Možda pokušaj da se pribavi alibi?... Ma ne, kakav do vraga alibi - noć, mrak, taj alibi se može zasnovati samo na osnovu pipanja, a pipanjem se ne stvara alibi, nego šala. Možda se računalo sa tim da će nesrećnog Simona izdati nervi, da će od užasa dreknuti, podići sve na noge, izbiće skandal, nastaće tarapana, panika... a šta dalje? I što je najvažnije, šta će ovde lutka? Sve bi se to moglo postići bez ikakve lutke... Zapravo, šta me tu zbunjuje? Samo jedno: Simoneova soba se nalazi pored Olafove sobe. Može se pretpostaviti, na primer, sledeće: Mozesima je bilo potrebno da Simoneova soba počevši od jedanaest sati i tokom izvesnog vremena bude prazna. Eto šta me zbunjuje. Ali da bi se odstranio Simone uopšte nije bila potrebna lutka. Naravno, rasuđujući hipotetično, lutka bi mogla prouzrokovati da Simone upadne u duboku i dugu nesvesticu, ali da bi se odstranio Simone bila je dovoljna sama gaspođa Mozes. To bi bio najprirodniji i najsigurniji način. I ako već pribegavaju takvom neprirodnom i nepouzdanom načinu, kao što je lutka, znači, trebalo je da gospođa Mozes bude negde drugde. Gospođa Mozes... krhka, razmažena, do kretenizma otmena gospođa Mozes... Ne, sve me to ne vodi nikuda. Konačno, ne treba smetnuti s uma kolosalnu šalu, ali se korist od tog događaja za sada ne može videti...
<BR>&nbsp;&nbsp;&nbsp;&nbsp;&nbsp;To je izuzetno odvratna situacija: sve niti nikuda ne vode. Prvo, nema nijednog osumnjičenog. Drugo, apsolutno je neshvatljivo kako se dogodio zločin! Neshvatljivo je najglavnije. Objasnite mi kako je ubio! Kako? Prozor je otvoren ali nema nikakvih tragova na prozorskoj dasci, nikakvih tragova u snegu, na opšivnici. Ni doIe, ni zdesna, ni sleva nije se moglo prići prozoru. Preostaje jedino odozgo. S krova niz uže. Ali bi tada postojali tragovi na rubu krova. Mogu, naravno, otići i ponovo pogledati, ali se tačno sećam: sneg je izrovan samo pored Hinkusove stolice za ležanje. Sada više ništa drugo ne preostaje osim Karlsona sa propelerom. Doleteo je, zavrnuo sunarodniku vrat i odleteo... Tako da u rezervi imam samo dve ništavne pretpostavćice. Prvo - to su svakakvi tajni prolazi, zamaskirana vratanca i dvostruki zidovi. A drugo - nekakav genije je pronašao novi termički uređaj koji omogućava da se ključ okrene izvana, ne ostavivši na njemu nikakve tragove.
<BR>&nbsp;&nbsp;&nbsp;&nbsp;&nbsp;Obe pretpostavke ukazuju direktno na vlasnika kuće i mehaničara pronalazača. Da. Pa dobro, a kako stoji s alibijem tog čoveka? Do pola deset sedi, ne izlazeći, za kartaškim stolom. Počinjući otprilike od pet do deset pa do trenutka kada je pronađen leš, on je faktički nadomak mojih očiju, ili negde odakle se mogao čuti. Preostaje mu za ubistvo oko dvadeset iIi dvadeset i pet minuta, kad ga niko ne vidi, ili ga vidi samo Kajsa, koju on, prema njegovim rečima, riba. Dakle teoretski on može biti ubica, ukoliko zna tajni prolaz ili poseduje daljinski upravljač koji okreće ključ, ne ostavljajući tragove. Nejasni su motivi (ako nije u piianju reklama!), psihološki je potpuno neopravdano celokupno njegovo držanje, ali, ponavljam, teoretski je on mogao ubiti. Zapamtićemo to i krenuti dalje.
<BR>&nbsp;&nbsp;&nbsp;&nbsp;&nbsp;Di Barnstokr. Alibi nema. Ali on je onemoćali starac, jednostavno nema snage da čoveku zavrne vrat. Simone. Alibi nema. Vrat bi mogao zavrnuti - snažan je čovek, a uz to je malo otkačen. Neshvatljivo je kako je dospeo u Olafovu sobu. A ako je dospeo, neshvatljivo je onda kako je izišao. Teoretski, naravno, mogao je slučajno otkriti famozna tajna vrata. Nejasni su motivi, neshvatljivo je njegovo ponašanje posle ubistva. Nema ničeg neshvatljivog. Hinkus... Hinkusov dvojnik... Dobro bi bilo da popijem još kafe. Dobro bi bilo da dignem ruke od svega i da legnem da spavam...
<BR>&nbsp;&nbsp;&nbsp;&nbsp;&nbsp;Brin. Da, to je jedina nit koja se za sada nije prekinula. To dete me je slagalo. Dete je videlo gospođu Mozes, ali je reklo da je nije videlo. Dete je ašikovalo s Olafom kraj vrata njegove sobe, ali je reklo da mu je raspalilo šamar kraj vrata trpezarije... I tada se iznenada setih. Sedeo sam upravo ovde, u ovoj fotelji. Pod je zadrhtao, čuo se tutanj lavine. Pogledao sam na sat, bilo je deset i dva minuta i tada su gore snažno tresnula vrata. Upravo gore. Neko je snažno tresnuo vrata. Ko? Simone se u to vreme brijao. Di Barnstakr je spavao i, verovatno, probudio upravo od tog treska. Hinkus je ležao vezan ispod stola. Vlasnik i Kajsa bili su u kuhinji. Mozesi su bili u svojim sobama. Znači, vratima su mogli tresnuti ili Olaf ili Brin, ili ubica. Na primer, Hinkusov dvojnik... Bacih žarač i otrčah gore.
<BR>&nbsp;&nbsp;&nbsp;&nbsp;&nbsp;U sobi čeda nije bilo nikog i ja zakucah kod di Barnstokra. Čedo, podbočivši pesnicama obraze, potišteno je sedelo za stolom. Di Barnstokr, zavivši se u škotski pled, kunjao je u fotelji kraj prozora. Oboje skočiše na noge kad uđoh.
<BR>&nbsp;&nbsp;&nbsp;&nbsp;&nbsp;"Skinite naočare!" oštro naredih čedu, i čedo se istog časa povinova.
<BR>&nbsp;&nbsp;&nbsp;&nbsp;&nbsp;Da, bila je to devojka. I neobično lepa, mada su joj oči bile podbule i crvene od suza. Prigušivši uzdah olakšanja sedoh naspram nje i rakoh:
<BR>&nbsp;&nbsp;&nbsp;&nbsp;&nbsp;"Znate šta, Brin. Prestanite da odbijate da kažete istinu. Vama lično ne preti nikakva opasnost. Ne smatram vas ubicom, tako da ne morate lagati. U devet sati i deset minuta gospođa Mozes vas je videla s Olafam ovde... u hodniku, kraj vrata njegove sobe. Niste mi rekli istinu. Vi se niste rastali od Olafa kraj vrata trpezarije. Gde ste se rastali sa njim? Gde, kada i pri kakvim okolnostima?"
<BR>&nbsp;&nbsp;&nbsp;&nbsp;&nbsp;Izvesno vreme me je promatrala, usne su joj drhtale, zacrvenele oči su se ponovo napunile suzama. Zatim je zaklonila lice dlanovima.
<BR>&nbsp;&nbsp;&nbsp;&nbsp;&nbsp;"Bili smo u njegovoj sobi", reče.
<BR>&nbsp;&nbsp;&nbsp;&nbsp;&nbsp;Di Barnstokr žalosno zaječa.
<BR>&nbsp;&nbsp;&nbsp;&nbsp;&nbsp;"Nemaš zbog čega da ječiš, striče!" reče Brin, planuvši istog časa. "Ništa se nepopravivo nije dogodilo. Ljubili smo se i bilo je prilično veselo, samo hladno, jer je kod njega sve vreme bio otvoren prozor. Ne sećam se koliko je vremena sve to trajalo. Sećam se, izvadio je iz džepa nešto nalik na ogrlicu, nekakve perle i jednako je pokušavao da mi ih stavi oko vrata, ali se tada razlegao tutanj, i ja sam rekla: "Čujte - lavina!" I on me iznenada pusti i uhvati se za glavu, kao da se nečega setio... Znate kako se ljudi hvataju za glavu kad se nečega sete, nečeg važnog... To je bukvalno trajalo nekoliko sekundi. Poleteo je prema prozoru, ali se odmah vratio, uhvatio me je za ramena i bukvalno izbacio u hodnik. Umalo nisam pala, a on je odmah snažno tresnuo vratima za mnom. Pri tom ništa nije rekao, samo je šapatom opsovao, i još se sećam da je okrenuo ključ u bravi. Više ga nisam videla, užasno sam se naljutila, jer je postupio kao grubijan, i još me je opsovao, i zato sam odmah otišla u svoju sobu i napila se..."
<BR>&nbsp;&nbsp;&nbsp;&nbsp;&nbsp;Di Barnstokr ponovo zaječa.
<BR>&nbsp;&nbsp;&nbsp;&nbsp;&nbsp;"Tako dakle", rekoh. "Uhvatio se za glavu, kao da se nečeg setio, a poleteo prema prozoru... Možda ga je neko pozvao?"
<BR>&nbsp;&nbsp;&nbsp;&nbsp;&nbsp;Brin zavrte glavom.
<BR>&nbsp;&nbsp;&nbsp;&nbsp;&nbsp;"Ne. Ništa nisam čula, samo huku lavine."
<BR>&nbsp;&nbsp;&nbsp;&nbsp;&nbsp;"I odmah ste otišli? Niste se zadržali kraj vrata ni časka?"
<BR>&nbsp;&nbsp;&nbsp;&nbsp;&nbsp;"Odmah. Užasno sam se naljutila."
<BR>&nbsp;&nbsp;&nbsp;&nbsp;&nbsp;"Šta se događalo kad ste vi i on izašli iz trpezarije? Ponovite još jednom."
<BR>&nbsp;&nbsp;&nbsp;&nbsp;&nbsp;"Rekao je da hoće nešto da mi pokaže", otpoče ona, oborivši glavu. "Izašli smo u hodnik, i on me je poveo prema svojoj sobi. Ja sam se, naravno, odupirala... ali, uopšte uzev, ludirali smo se. Zatim, kad smo već stajali kraj njegovih vrata..."
<BR>&nbsp;&nbsp;&nbsp;&nbsp;&nbsp;"Stop. Prošli put ste mi rekli da ste videli Hinkusa."
<BR>&nbsp;&nbsp;&nbsp;&nbsp;&nbsp;"Da, videli smo. Odmah čim smo izašli u hodnik. On je upravo tog trenutka skretao iz hodnika prema stepeništu."
<BR>&nbsp;&nbsp;&nbsp;&nbsp;&nbsp;"Da. Nastavite."
<BR>&nbsp;&nbsp;&nbsp;&nbsp;&nbsp;"Kada smo stajali kraj Olafovih vrata, pojavila se ta Mozesiha. Ona se, naravno, napravila da nas nije primetila, ali meni je bilo neprijatno. Mrsko mi je kada se vrzmaju okolo a pilje u tebe. Te-e smo... ušli u Olafovu sobu."
<BR>&nbsp;&nbsp;&nbsp;&nbsp;&nbsp;"Jasno." Pogledah Barnstokra popreko. Starac je sedeo, podižući pogled k nebu. Tako mu i treba. Večito ti stričevi zamišljaju kako pod njihovim okriljem narastaju anđelčići. A ti anđelčići za to vreme falsifikuju menice. "Pa, dobro. Jeste li šta pili kod Olafa?"
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Interesuje me da li je Olaf nešto pio."
<BR>&nbsp;&nbsp;&nbsp;&nbsp;&nbsp;"Ne. Ni on ni ja nismo pili."
<BR>&nbsp;&nbsp;&nbsp;&nbsp;&nbsp;"Sada pak... hm... Niste primetili... h-m... Niste li primetili nekakav čudni miris?"
<BR>&nbsp;&nbsp;&nbsp;&nbsp;&nbsp;"Ne. Tamo je bio veoma čist, svež vazduh."
<BR>&nbsp;&nbsp;&nbsp;&nbsp;&nbsp;"Ne mislim na sobu. Do đavola, kad sto se ljubili, niste primetili ništa čudno? Čudan miris, imam na umu..."
<BR>&nbsp;&nbsp;&nbsp;&nbsp;&nbsp;"Ništa slično nisam primetila", reče Brin ljutito.
<BR>&nbsp;&nbsp;&nbsp;&nbsp;&nbsp;Izvesno vreme sam pokušavao da što delikatnije formulišem sledeće pitanje, zatim se odvažih i rekoh bez uvijanja.
<BR>&nbsp;&nbsp;&nbsp;&nbsp;&nbsp;"Postoji pretpostavka da su Olafa pre ubistva otrovali otrovom koji polako deluje. Niste primetili ništa što bi potvrđivalo ovu pretpostavku?"
<BR>&nbsp;&nbsp;&nbsp;&nbsp;&nbsp;"A šta sam mogla primetiti?"
<BR>&nbsp;&nbsp;&nbsp;&nbsp;&nbsp;"Obično se primećuje kad se čovek ne oseća dobro", pojasnih. "Osobito se to primećuje kad se on pred vašim očima oseća sve lošije."
<BR>&nbsp;&nbsp;&nbsp;&nbsp;&nbsp;"Ničeg sličnog nije bilo", odlučno reče Brin. "Osećao se izvanredno."
<BR>&nbsp;&nbsp;&nbsp;&nbsp;&nbsp;"Svetlost niste palili?"
<BR>&nbsp;&nbsp;&nbsp;&nbsp;&nbsp;"Nismo."
<BR>&nbsp;&nbsp;&nbsp;&nbsp;&nbsp;"A od toga što je govorio ne sećate se ničeg čudnog?"
<BR>&nbsp;&nbsp;&nbsp;&nbsp;&nbsp;"Uopšte se ničega ne sećam", odgovori Brin tiho. "To je bilo obično ćaskanje. Šale, vicevi, smejurije... O motociklu smo on i ja razgovarali, o skijama. Po mom mišljenju on je bio dobar mehaničar. Razumevao se u sve motore..."
<BR>&nbsp;&nbsp;&nbsp;&nbsp;&nbsp;"I nije vam pokazao ništa interesantno? Imao je nameru da vam nešto pokaže..."
<BR>&nbsp;&nbsp;&nbsp;&nbsp;&nbsp;"Ma nije, naravno. Šta vam je, zar ne shvatate? To je bilo tek onako rečeno..."
<BR>&nbsp;&nbsp;&nbsp;&nbsp;&nbsp;"Kad se survala lavina, jeste li sedeli ili stajali?"
<BR>&nbsp;&nbsp;&nbsp;&nbsp;&nbsp;"Stajali smo."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Kraj samih vrata. Već mi je postalo dosadno i spremala sam se da odem. I tada je počeo da mi navlači onu ogrlicu..."
<BR>&nbsp;&nbsp;&nbsp;&nbsp;&nbsp;"Jeste li sigurni da je poleteo od vas prema prozoru?"
<BR>&nbsp;&nbsp;&nbsp;&nbsp;&nbsp;"Pa, kako da vam kažem... Uhvatio se za glavu, okrenuo se leđima prema meni, kročio korak ili dva prema prozoru... u pravcu prozora... pa, ne znam, kako da vam kažem, možda i ne prema prozoru, naravno, ali ja jednostavno ništa više u sobi nisam videla, osim prozora..."
<BR>&nbsp;&nbsp;&nbsp;&nbsp;&nbsp;"Ne čini li vam se da je osim vas u sobi mogao biti još neko? Možda ćete se vi sad setiti nekakvog šuma, neobičnih zvukova, na koje onda niste obratili pažnju..."
<BR>&nbsp;&nbsp;&nbsp;&nbsp;&nbsp;Ona se zamisli.
<BR>&nbsp;&nbsp;&nbsp;&nbsp;&nbsp;"Ma ne, bilo je tiho... Nekakav jedva čujan zvuk čuo se iza zida. Olaf se još našalio da se to Simone u svojoj sobi pentra uz zidove... A više ničeg nije bilo."
<BR>&nbsp;&nbsp;&nbsp;&nbsp;&nbsp;"A šum se zaista čuo sa Simoneove strane?"
<BR>&nbsp;&nbsp;&nbsp;&nbsp;&nbsp;"Da", ubeđeno reče Brin. "Mi smo tada stajali i šum je dolazio s leve strane. Ali, najobičniji šum. Koraci, voda iz česme..."
<BR>&nbsp;&nbsp;&nbsp;&nbsp;&nbsp;"Da li je Olaf u vašem prisustvu premeštao nekakav nameštaj?"
<BR>&nbsp;&nbsp;&nbsp;&nbsp;&nbsp;"Nameštaj?... Ah, da, jeste. Izjavio je da me neće pustiti i privukao je fotelju uz vrata... Zatim ju je, naravno, pomerio."
<BR>&nbsp;&nbsp;&nbsp;&nbsp;&nbsp;Ustadoh.
<BR>&nbsp;&nbsp;&nbsp;&nbsp;&nbsp;"Za danas je to sve", rekoh. "Idite da spavate. Danas vas više neću uzmemiravati."
<BR>&nbsp;&nbsp;&nbsp;&nbsp;&nbsp;Di Barnstokr takođe ustade i krenu prema meni s ispruženim rukama.
<BR>&nbsp;&nbsp;&nbsp;&nbsp;&nbsp;"Dragi inspektore! Vi, naravno, shvatate, da nisam imao pojma..."
<BR>&nbsp;&nbsp;&nbsp;&nbsp;&nbsp;"Da, di Barnstokr", rekoh. "Deca rastu, di Barnstokr. Sva deca. Ubuduće joj nemojte nikada dopuštati da nosi crne naočare di Barnstokr. Oči su ogledalo duše."
<BR>&nbsp;&nbsp;&nbsp;&nbsp;&nbsp;Ostavih ih da porazmisle o ovim draguljima policijske mudrosti, a sam siđoh u hol.
<BR>&nbsp;&nbsp;&nbsp;&nbsp;&nbsp;"Vi ste rehabilitovani, Alek", saopštih vlasniku.
<BR>&nbsp;&nbsp;&nbsp;&nbsp;&nbsp;"Zar sam bio osuđen?" iznenadi se podigavši pogled sa računara.
<BR>&nbsp;&nbsp;&nbsp;&nbsp;&nbsp;"Hoću da kažem da skidam sa vas sve sumnje. Sada imate stoprocentni alibi. Ali se ne zanosite da vam to daje pravo da mi punite glavu zombizmom-mombizmom... Ne prekidajte me. Sada ćete ostati tu i sedećete dok vam ne dopustim da ustanete. Imajte na umu da s tim jednorukim čovekom moram prvi ja da razgovaram."
<BR>&nbsp;&nbsp;&nbsp;&nbsp;&nbsp;"A ako se probudi pre vas?"
<BR>&nbsp;&nbsp;&nbsp;&nbsp;&nbsp;"Nemam nameru da spavam", rokoh. "Hoću da pretražim kuću. Ako se taj nesrećnik probudi i pozove nekog, makar i mamu, odmah pošaljite po mene."
<BR>&nbsp;&nbsp;&nbsp;&nbsp;&nbsp;"Razumem", reče vlasnik. "Jedno pitanje. Raspored u hotelu ostaje kao i ranije?"
<BR>&nbsp;&nbsp;&nbsp;&nbsp;&nbsp;Zamislih se:
<BR>&nbsp;&nbsp;&nbsp;&nbsp;&nbsp;"Da, neka bude. U devet sati je doručak. A potom ćemo videti... Uzgred, Alek, po vašem mišljemju, kad se ovde može očekivati da dođe neko iz Mira?"
<BR>&nbsp;&nbsp;&nbsp;&nbsp;&nbsp;"Teško je reći. Lavinu mogu oni, možda, otpočeti da otkopavaju čak i sutra. Sećam se slučajeva takve operativnosti... Ali istovremeno oni odlično znaju da nam ovde ništa ne preti... Možda će, kroz par dana doleteti helikopterom Cvirek, naš inspektor za rudna blaga... ako je na drugim mestima kod njega sve u redu. Najveća nevolja je u tome što oni najpre treba da saznaju za lavinu. Kratko rečeno, za sutra ne bih računao..."
<BR>&nbsp;&nbsp;&nbsp;&nbsp;&nbsp;"To jest, za danas?"
<BR>&nbsp;&nbsp;&nbsp;&nbsp;&nbsp;"Da, za danas... Ali sutra neko može doleteti."
<BR>&nbsp;&nbsp;&nbsp;&nbsp;&nbsp;"Nemate predajnik?"
<BR>&nbsp;&nbsp;&nbsp;&nbsp;&nbsp;"Ma otkud? I pre svega šta će mi? To mi se ne isplati, Peter."
<BR>&nbsp;&nbsp;&nbsp;&nbsp;&nbsp;"Shvatam" rekoh. "Dakle sutra..."
<BR>&nbsp;&nbsp;&nbsp;&nbsp;&nbsp;"Ni sutra ne jamčim", primeti vlasnik.
<BR>&nbsp;&nbsp;&nbsp;&nbsp;&nbsp;"Jednom reči u naredna dva-tri dana... Dobro. Znate šta još, Alek. Pretpostavimo da vam je potrebno da se sakrijete u ovoj kući. Na duže vreme, na nekoliko dana i noći. Gde biste se sakrili?"
<BR>&nbsp;&nbsp;&nbsp;&nbsp;&nbsp;"Hm..." reče vlasnik sumnjičavo. "Vi ipak mislite da u kući prebiva uljez?"
<BR>&nbsp;&nbsp;&nbsp;&nbsp;&nbsp;"Gde biste se sakrili?" ponovih.
<BR>&nbsp;&nbsp;&nbsp;&nbsp;&nbsp;Vlasnik zavrte glavom.
<BR>&nbsp;&nbsp;&nbsp;&nbsp;&nbsp;"Obmanjuju vas", reče. "Časna reč, obmanjuju. Ovde se čovek nema gde sakriti. Dvanaest je soba, od njih su samo dve prazne, ali ih Kajsa posprema svakog dana, ona bi primetila. Čovek ostavlja za sobom svakojako smeće, a ona prosto pati od čistoće... Podrum mi je zatvoren spolja katancem... Tavan ne postoji, u prostoru između krova i tavanice jedva se može proturiti ruka... Službene prostorije se sve zatvaraju spolja, i, osim toga, mi se tamo celog dana vrtimo, ili ja, ili Kajsa. To je, zapravo sve."
<BR>&nbsp;&nbsp;&nbsp;&nbsp;&nbsp;"A kupatilo s tušem na spratu?" upitah.
<BR>&nbsp;&nbsp;&nbsp;&nbsp;&nbsp;"Umesno. U kupatilu s tušem na spratu moglo bi, tamo mi odavno nismo zavirivali. I još, možda, treba pogledati u prostoriji gde je generatar - i tamo retko navraćam. Pogledajte, Peter, potražite..."
<BR>&nbsp;&nbsp;&nbsp;&nbsp;&nbsp;"Dajte ključeve", rekoh.
<BR>&nbsp;&nbsp;&nbsp;&nbsp;&nbsp;Pogledao sam i potražio. Pretražio sam podrum, zavirio u kupatilo s tušem, pregledao garažu, kotlarnicu, prostoriju sa generatorom, silazio čak u podzemno skladište - nigde ništa nisam otkrio. Naravno, nisam ni očekivao da išta otkrijem, to bi bilo odveć jednostavno, ali prokleta činovnička revnost mi nije dozvolila da ma šta ostavim neispitano. Dvadeset godina besprekorne službe je dvadeset godina besprekorne službe: u očima pretpostavljenih, a i u očima podređenih isto tako, uvek je bolje izgledati savestan tikvan nego blistavi talenat koji se ne unosi u ono što radi. I ja sam pretraživao, puzao, prljao se, udisao prašinu i đubre, sažaljevao sebe i psovao glupavu sudbinu.
<BR>&nbsp;&nbsp;&nbsp;&nbsp;&nbsp;Kad sam besan i prljav izašao iz podzemnog skladišta već je svitalo. Mesec je bio bled i klonio se prema zapadu. Sive gromade litica prekrila je izmaglica boje jorgovana. I nekakav svež, slatki, studeni vazduh ispunjavao je dolinu! Bestraga mu glava!...
<BR>&nbsp;&nbsp;&nbsp;&nbsp;&nbsp;Već sam se približavao kući kada se vrata širom otvoriše i na trem izađe vlasnik.
<BR>&nbsp;&nbsp;&nbsp;&nbsp;&nbsp;"Aha", reče ugledavši me. "A ja sam upravo pošao po vas. Onaj nesrećnik se probudio i zove mamu."
<BR>&nbsp;&nbsp;&nbsp;&nbsp;&nbsp;"Idem", rekoh otresajući kaput.
<BR>&nbsp;&nbsp;&nbsp;&nbsp;&nbsp;"Zapravo ne zove mamu", reče vlasnik, "zove Olafa Andvaraforsa."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
