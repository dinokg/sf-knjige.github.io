<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Zaustavio sam automobil, izašao i skinuo tamne naočare. Sve je bilo onako kako je pričao Zgut. Hotel je bio jednospratan, žute boje sa zelenim, iznad trema padao je u oči tužan natpis: 'Kod poginulog alpintste'. U visoke porozne nanose snega s obe strane trema bile su pobodene raznobojne skije - izbrojao sam sedam pari, jedne su bile sa cipelama. S krova su visile belkaste rebraste ledenice debele kao ruka. U krajnjem desnom prozoru prizemlja pomoli se nečije bledo lice, i tada se glavna ulazna vrata otvoriše i na tremu se pojavi ćelav, omalen i plećat čovek u riđem krznenom prsluku obučenom preko blistave košulje od sintetike. Pride teškim, tromim korakom i zastade preda mnom. Lice mu je bilo crveno, grubih crta, a vrat kao u rvača teške kategorije. Nije gledao u mene. Njegov melanholični pogled, pun tužnog dostojanstva, bio je ustremljen nekud u stranu. Po svoj prilici, bio je to Alek Snevar lično, vlasnik hotela, doline i Bocinog Grlića.
<BR>&nbsp;&nbsp;&nbsp;&nbsp;&nbsp;"Tamo..." reče mi neprirodno dubokim i muklim glasom. "Eno tamo se to dogodilo." Ispruži ruku pokazujući pravac. U ruci je držao vadičep. "Na onom visu..."
<BR>&nbsp;&nbsp;&nbsp;&nbsp;&nbsp;Ja se okrenuh i, žmirkajući, pogledah u sinju, stravično okomitu liticu, koja je presecala dolinu sa zapada, blede jezičke snega, zupčasti greben, jasan, kao nacrtan na svetloplavoj površini neba.
<BR>&nbsp;&nbsp;&nbsp;&nbsp;&nbsp;"Razlegao se karabin", istim onim muklim glasom nastavi vlasnik hotela. "Leteo je dvesta metara po vertikali naniže, ka smrti, i nije se imao za šta zadržati na glatkoj steni. Možda je vikao. Niko ga nije čuo. Možda se molio. Čuo ga je samo Bog. Zatim je dospeo do litice i mi smo ovde čuli lavinu, riku probuđene zveri, pohlepnu gladnu riku, i zemlja je uzdrhtala kad je tresnuo na nju zajedno sa četrdeset dve hiljade tona kristalastog snega..."
<BR>&nbsp;&nbsp;&nbsp;&nbsp;&nbsp;"Zbog čega se tamo zaputio?" upitah, posmatrajući kobni bedem.
<BR>&nbsp;&nbsp;&nbsp;&nbsp;&nbsp;"Dopustite mi da se vratim u prošlost", izusti vlasnik, obori glavu i stavi pesnicu sa vadičepom na proćelavo teme.
<BR>&nbsp;&nbsp;&nbsp;&nbsp;&nbsp;Sve je bilo upravo onako kako je pričao Zgut. Jedino se pas nigde nije mogao videti, ali sam opazio mnoštvo njegovih podsetnica na snegu kraj trema i oko skija. Uđoh u kola i uzeh korpu sa bocama.
<BR>&nbsp;&nbsp;&nbsp;&nbsp;&nbsp;"Imate pozdrav od inspektora Zguta", rekoh i vlasnik se istog časa vrati iz prošlosti.
<BR>&nbsp;&nbsp;&nbsp;&nbsp;&nbsp;"To je čovek dostojan poštovanja!" reče živahno i sasvim običnim glasom. "Kako je on?"
<BR>&nbsp;&nbsp;&nbsp;&nbsp;&nbsp;"Dobro" odgovorih, predajući mu kotaricu.
<BR>&nbsp;&nbsp;&nbsp;&nbsp;&nbsp;"Vidim da nije zaboravio večeri koje je proveo kraj mog kamina."
<BR>&nbsp;&nbsp;&nbsp;&nbsp;&nbsp;"On samo o njima i govori", rekoh i ponovo krenuh prema kolima, ali me vlasnik hotela uhvati za ruku.
<BR>&nbsp;&nbsp;&nbsp;&nbsp;&nbsp;"Ni korak natrag!" reče strogo. "Za to će se postarati Kajsa. Kajsa!" grmnu kao truba.
<BR>&nbsp;&nbsp;&nbsp;&nbsp;&nbsp;Na trem izlete pas - prekrasan bernardinac, beo sa žutim pegama, snažna životinja velika kao tele. Kao što sam već znao to je bilo sve što je preostalo od Poginulog Alpiniste, ako se ne računaju neke sitnice izložene u sobi-muzeju. Baš bih voleo da vidim kako će taj mužjak sa ženskim imenom istovarivati moj prtljag, ali me vlasnik odlučno povede prema kući.
<BR>&nbsp;&nbsp;&nbsp;&nbsp;&nbsp;Prošli smo kroz sumračan hol gde se osećao topao miris ugašenog kamina i gde su nejasno svetlucali lakirani, moderni, niski stočići, skrenuli smo u hodnik nalevo i vlasnik ramenom gurnu vrata na čijoj je tablici pisalo 'Kancelarija'. Posadio me je u ugodnu stolicu, kotarica koja je zveckala i klokotala obrela se u uglu, i vlasnik je raširio na stolu glomaznu glavnu knjigu.
<BR>&nbsp;&nbsp;&nbsp;&nbsp;&nbsp;"Pre svega, dozvolite da se predstavim", reče usredsređeno grebući noktima vrh pera. "Alek Snevar, vlasnik hotela i mehaničar. Vi ste, naravno, primetili vetrenjače na izlasku iz Bocinog Grlića?"
<BR>&nbsp;&nbsp;&nbsp;&nbsp;&nbsp;"Ah, to su bile vetrenjače?"
<BR>&nbsp;&nbsp;&nbsp;&nbsp;&nbsp;"Da. Motori na vetar. Lično sam ih konstruisao i sam montirao. Evo ovim rukama."
<BR>&nbsp;&nbsp;&nbsp;&nbsp;&nbsp;"Ma šta kažete..." promrsih.
<BR>&nbsp;&nbsp;&nbsp;&nbsp;&nbsp;"Da. Lično. I još mnogo štošta."
<BR>&nbsp;&nbsp;&nbsp;&nbsp;&nbsp;"Gde da odnesem", upita iza leđa piskav ženski glas.
<BR>&nbsp;&nbsp;&nbsp;&nbsp;&nbsp;Okretoh se. U vratima, s mojim koferom u ruci, stajala je prava dunda od svojih dvadeset pet godina, obraza oblivenih gustim rumenilom, sa veoma rastavljenim i širom otvorenim plavim očima.
<BR>&nbsp;&nbsp;&nbsp;&nbsp;&nbsp;"To je Kajsa", reče mi vlasnik. "Kajsa! Ovaj gospodin nam je doneo pozdrav od gospodina Zguta. Sećaš li se gospodina Zguta, Kajsa? Moraš ga se sećati."
<BR>&nbsp;&nbsp;&nbsp;&nbsp;&nbsp;Kajsu ponovo obli rumen i ona, sležući ramenima, zakloni lice dlanom.
<BR>&nbsp;&nbsp;&nbsp;&nbsp;&nbsp;"Seća se", objasni mi vlasnik. "Zapamtila je... Pa-a... Eto, smestiću vas u sobu broj četiri. To je najbolja soba u hotelu. Kajsa, odnesi kofer gospodina... m-m..."
<BR>&nbsp;&nbsp;&nbsp;&nbsp;&nbsp;"Glepski", rekoh.
<BR>&nbsp;&nbsp;&nbsp;&nbsp;&nbsp;"Odnesi kofer gospodina Glepskog u sobu broj četiri... Neverovatna glupača", reče mi s nekakvom čak gordošću, kada dunda nestade. "Fenomen svoje vrste... Dakle, gospodine Glepski?" On me iščekujuće pogleda.
<BR>&nbsp;&nbsp;&nbsp;&nbsp;&nbsp;"Petar Glepski", izdiktirah. "Inspektor policije. Na odmoru. Dve nedelje. Sam."
<BR>&nbsp;&nbsp;&nbsp;&nbsp;&nbsp;Vlasnik je marljivo zapisivao sve ove podatke veoma krupnim neujednačenim slovima, a dok je pisao, u kancelariju, kvrckajući kandžama po linoleumu, uđe bernardinac. On me pogleda, namignu i najednom uz tresak, kao da se stropoštao naramak drva, prući se kraj sefa, spustivši njušku na šapu.
<BR>&nbsp;&nbsp;&nbsp;&nbsp;&nbsp;"To je Lelj", reče vlasnik, zavrćući poklopac nalivpera. "Sapiens. Sve razume na tri evropska jezika. Buva nema, ali se linja."
<BR>&nbsp;&nbsp;&nbsp;&nbsp;&nbsp;Lelj uzdahnu i premesti njušku na drugu šapu.
<BR>&nbsp;&nbsp;&nbsp;&nbsp;&nbsp;"Hajdemo", reče vlasnik ustajući. "Ispratiću vas do sobe."
<BR>&nbsp;&nbsp;&nbsp;&nbsp;&nbsp;Ponovo pređosmo hol i krenusmo uz stepenište.
<BR>&nbsp;&nbsp;&nbsp;&nbsp;&nbsp;"Ručavamo u šest", reče vlasnik. "Ali se prezalogajiti može u svako doba, kao i popiti nešto osvežavajuće. U deset uveče je laka večera. Ples, bilijar, kartanje, ćaskanje kraj kamina."
<BR>&nbsp;&nbsp;&nbsp;&nbsp;&nbsp;Stigosmo u hodnik prvog sprata i skrenusmo ulevo. Kraj prvih vrata vlasnik zastade.
<BR>&nbsp;&nbsp;&nbsp;&nbsp;&nbsp;"Ovde", reče ranijim muklim glasom. "Izvolite."
<BR>&nbsp;&nbsp;&nbsp;&nbsp;&nbsp;On širom otvori vrata preda mnom i ja uđoh.
<BR>&nbsp;&nbsp;&nbsp;&nbsp;&nbsp;"Od onog nezaboravnog, stravičnog dana..." otpoče i ućuta.
<BR>&nbsp;&nbsp;&nbsp;&nbsp;&nbsp;Soba je bila valjana, mada malo mračna. Roletna je bila dopola spuštena, na krevetu je iz nekog razloga ležao planinarski štap. Osećao se miris svežeg duvanskog dima. Na naslonu fotelje usred sobe visila je nečija bluza od nepromočivog platna, na podu kraj fotelje ležale su novine.
<BR>&nbsp;&nbsp;&nbsp;&nbsp;&nbsp;"Hm..." rekoh u nedoumici. "Čini mi se da ovde neko već boravi."
<BR>&nbsp;&nbsp;&nbsp;&nbsp;&nbsp;Vlasnik je ćutao. Pogled mu je bio uprt u sto. Na stolu nije bilo ničeg osobitog, samo velika bronzana pepeljara, u kojoj je stajala lula s pravom cevi. Reklo bi se 'danhil'. Iz lule se dizao dim.
<BR>&nbsp;&nbsp;&nbsp;&nbsp;&nbsp;"Boravi..." reče najzad vlasnik. "Boravi li?... Uostalom, zašto i ne bi?"
<BR>&nbsp;&nbsp;&nbsp;&nbsp;&nbsp;Nisam znao šta da mu odgovorim i čekao sam da nastavi. Mog kofera nigde nije bilo, ali je zato u uglu stajala karirana putna torba s mnogobrojnim hotelskim etiketama. To nije bila moja putna torba.
<BR>&nbsp;&nbsp;&nbsp;&nbsp;&nbsp;"Ovde", bodrim glasom nastavi vlasnik, "evo već šest godina, od onog nezaboravnog stravičnog dana, sve je onako kako je ostavio pred svoje poslednje penjanje..."
<BR>&nbsp;&nbsp;&nbsp;&nbsp;&nbsp;Sumnjičavo pogledah lulu koja se dimila.
<BR>&nbsp;&nbsp;&nbsp;&nbsp;&nbsp;"Da!" reče vlasnik izazovno. "To je njegova lula. To je njegova bluza. Ono je njegov planinarski štap. 'Ponesite planinarski štap!' rekao sam mu tog jutra. On se samo osmehnuo i odmahnuo glavom. 'Nećete valjda ostati tamo zauvek!' - doviknuh ježeći se od strašnog predosećanja. 'Purkua pa?' - odgovori mi na francuskom. Ni dan-danas nisam uspeo da objasnim šta je to značilo..."
<BR>&nbsp;&nbsp;&nbsp;&nbsp;&nbsp;"To je značilo 'zašto i ne bih?'" primetih.
<BR>&nbsp;&nbsp;&nbsp;&nbsp;&nbsp;Vlasnik je tužno klimao.
<BR>&nbsp;&nbsp;&nbsp;&nbsp;&nbsp;"Tako sam i mislio... A ono je njegova putna torba. Nisam dopustio da policija pretura po njegovim stvarima..."
<BR>&nbsp;&nbsp;&nbsp;&nbsp;&nbsp;"A ono su njegove novine", rekoh. Jasno sam video da je to prekjučerašnji 'Mirski vesnik'.
<BR>&nbsp;&nbsp;&nbsp;&nbsp;&nbsp;"Ne", reče vlasnik. "Novine, naravno, nisu njegove."
<BR>&nbsp;&nbsp;&nbsp;&nbsp;&nbsp;"I ja imam takav utisak", složih se.
<BR>&nbsp;&nbsp;&nbsp;&nbsp;&nbsp;"Novine, naravno, nisu njegove", ponovi vlasnik. "I lulu, razume se, nije raspalio ovde on, već neko drugi."
<BR>&nbsp;&nbsp;&nbsp;&nbsp;&nbsp;Promrsih nešto o pomanjkanju poštovanja uspomene na pokojnike.
<BR>&nbsp;&nbsp;&nbsp;&nbsp;&nbsp;"Ne", usprotivi se vlasnik, "ovde je sve složenije. Ovde je sve mnogo složenije, gospodine Glepski. Ali o tome ćemo razgovarati kasnije. Hajdemo u vašu sobu."
<BR>&nbsp;&nbsp;&nbsp;&nbsp;&nbsp;Ipak, pre nego što izađosmo, on zaviri u toalet, otvori i ponovo zatvori vratanca plakara i, prišavši prozoru, zalupka dlanovima po zastorima. Činilo mi se da je goreo od želje da zaviri i ispod kreveta, ali se obuzda. Izađosmo u hodnik.
<BR>&nbsp;&nbsp;&nbsp;&nbsp;&nbsp;"Inspektor Zgut mi je negda pričao", reče vlasnik posle kratkog ćutanja, "da su njegova specijalnost takozvani lovci na medvede. A kakva je vaša specijalnost, ako nije tajna?"
<BR>&nbsp;&nbsp;&nbsp;&nbsp;&nbsp;On širom otvori preda mnom vrata sobe broj četiri.
<BR>&nbsp;&nbsp;&nbsp;&nbsp;&nbsp;"Moja specijalnost je prozaična", odgovorih. "Zloupotrebe položaja, pronevere, falsifikati, krivotvorenje državnih papira..."
<BR>&nbsp;&nbsp;&nbsp;&nbsp;&nbsp;Soba mi se odmah dopade. Sve je ovde bilo čisto, vazduh je bio svež, na stolu ni trunke prašine, ispred opranog prozora snežna ravnica i planine boje jorgovana.
<BR>&nbsp;&nbsp;&nbsp;&nbsp;&nbsp;"Šteta", reče vlasnik.
<BR>&nbsp;&nbsp;&nbsp;&nbsp;&nbsp;"Zbog čega?" upitah odsutno i pogledah u spavaću sobu. Ovde je još poslovala Kajsa. Moj kofer bio je otvoren, stvari pedantno razmeštene, a Kajsa je protresala jastuke.
<BR>&nbsp;&nbsp;&nbsp;&nbsp;&nbsp;"Uostalom, nimalo nije šteta", izjavi vlasnik. "Zar vam se nije dogodilo, gospodine Glepski, da zapazite koliko je nepoznato interesantnije od poznatog? Nepoznato uznemiruje misao, tera krv da brže juri po žilama, podstiče neverovatne fantazije, obećava, primamljuje. Nepoznato naliči na plamičak koji treperi u crnom bezdanu noći. Ali pošto postane poznato ono postaje banalno, sivo i neprimetno se sliva sa sivilom svakidašnjice."
<BR>&nbsp;&nbsp;&nbsp;&nbsp;&nbsp;"Vi ste pesnik, gospodine Snevara", primetih još odsutnije.
<BR>&nbsp;&nbsp;&nbsp;&nbsp;&nbsp;"A što ne bih bio", reče vlasnik. "Pa eto vas kod kuće. Smestite se, odmarajte se, radite što hoćete. Skije, maziva, oprema, sve vam stoji na raspolaganju u prizemlju, ukoliko vam nešto bude potrebno, obratite se direktno meni. Ručak je u šest, a ako vam se prohte da prezalogajite sada ili da se osvežite, imam u vidu piće, obratite se Kajsi. Pozdravljam vas."
<BR>&nbsp;&nbsp;&nbsp;&nbsp;&nbsp;I on ode.
<BR>&nbsp;&nbsp;&nbsp;&nbsp;&nbsp;Kajsa je i dalje uređivala postelju, dovodeći je do nezamislivog savršenstva, a ja uzeh cigaretu, zapalih i priđoh prozoru. Bio sam sam. Neka je blaženo nebo, milostivi Bože, najzad sam bio sam! Znam, nije lepo tako pričati i čak misliti, ali je u naše vreme veoma teško smestiti se tako da čovek bar nedelju dana, ili makar dan i noć, ili makar nekoliko sati ostane sam! Ne, ja volim svoju decu, volim svoju ženu, nemam ništa protiv svojih rođaka, a većina mojih prijatelja i poznanika ophode se krajnje taktično i predusretljivo. Ali kada se oni, iz dana u dan, iz časa u čas vrzmaju oko mene, naizmenično jedan za drugim, i kad ne postoji ni najmanja mogućnost da se prekrati to vrzmanje, da se čovek odvoji od svih, zatvori se, izoluje... Ja nisam o tome čitao, ali, eto, moj sin tvrdi da je navodno u savremenom svetu najveći bič za čoveka - usamljenost i otuđenost. Ne znam, nisam siguran. Ili su sve to poetske domišljatosti ili ja nisam takav srećnik. U svakom slučaju za mene su dve nedelje otuđenosti i usamljenosti upravo ono što mi je potrebno. I da ne bude ničeg što bih morao da radim, i da bude samo ono što želim da radim. Cigareta koju ću zapaliti, ako mi se prohte, a ne zato što mi trpaju pod nos kutiju. I koju neću zapaliti ako mi se ne puši, a ne zato što madam Zelc ne podnosi duvanski dim. Čašica brendija kraj razgorelog kamina - upravo u onom času, ni pre ni posle, kada meni padne na um da je prijatno popiti čašicu brendija kraj razgorelog kamina. To će zaista biti dobro. Uopšte, ovde će mi, čini mi se, biti dobro. I to je prosto predivno, meni je ugodno sa samim sobom, s mojim sopstvenim telom, koje još relativno nije staro, već krepko, koje može stati na skije i poleteti eno tamo, preko cele ravnice, prema planinskim ograncima boje jorgovana, preko snega koji će škripati, i tada će biti prosto predivno...
<BR>&nbsp;&nbsp;&nbsp;&nbsp;&nbsp;"Da Vam donesem štogod?" upita Kajsa. "Ako želite?"
<BR>&nbsp;&nbsp;&nbsp;&nbsp;&nbsp;Pogledah je i ona opet sleže ramenima i zakloni se dlanom. Na sebi je imala šarenu, tesno pripijenu haljinu, koja joj je štrčala i napred i pozadi, malenu čipkanu kecelju, oko vrata ogrlicu od krupnih drvenih perli. Vrhove stopala držala je malo unutra i nije ličila ni na jednu moju poznanicu, i to je bilo dobro.
<BR>&nbsp;&nbsp;&nbsp;&nbsp;&nbsp;"Ko sada boravi kod vas?" upitah.
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Kod vas. U hotelu."
<BR>&nbsp;&nbsp;&nbsp;&nbsp;&nbsp;"U hotelu? Kod nas ovde? Pa borave..."
<BR>&nbsp;&nbsp;&nbsp;&nbsp;&nbsp;"Ko zapravo?"
<BR>&nbsp;&nbsp;&nbsp;&nbsp;&nbsp;"Pa ko? Gospodin Mozes boravi sa ženom. U sobi broj jedan i dva. I u sobi broj tri. Samo oni tamo ne borave. A možda sa ćerkom. Ne mož' da razabereš. Lepotica, neprestano šara pogledom..."
<BR>&nbsp;&nbsp;&nbsp;&nbsp;&nbsp;"Da-da", rekoh da bih je podstakao.
<BR>&nbsp;&nbsp;&nbsp;&nbsp;&nbsp;"Gospodin Simone boravi. Tu, nasuprot. Naučnik. Neprestano igraju bilijar i veru se po stenama. Spadala su oni, samo potišteni. Na psihičkoj osnovi." Ona ponovo pocrvene i poče da miče ramena.
<BR>&nbsp;&nbsp;&nbsp;&nbsp;&nbsp;"I još ko?" upitah.
<BR>&nbsp;&nbsp;&nbsp;&nbsp;&nbsp;"Gospodin di Barnstokr, hipnotizer iz cirkusa..."
<BR>&nbsp;&nbsp;&nbsp;&nbsp;&nbsp;"Barnstokr? On lično?"
<BR>&nbsp;&nbsp;&nbsp;&nbsp;&nbsp;"Ne znam, možda lično. Hipnotizer... I Brin..."
<BR>&nbsp;&nbsp;&nbsp;&nbsp;&nbsp;"Ko je to Brin?"
<BR>&nbsp;&nbsp;&nbsp;&nbsp;&nbsp;"Pa s motociklom su, u pantalonama. Isto tako su spadala, mada sasvim mladi."
<BR>&nbsp;&nbsp;&nbsp;&nbsp;&nbsp;"Da", rekoh. "To je sve?"
<BR>&nbsp;&nbsp;&nbsp;&nbsp;&nbsp;"Još neko boravi. Biće da su nedavno doputovali. Samo su oni tek onako... Prebivaju tek. Ne spavaju, ne hrane se, samo prebivaju..."
<BR>&nbsp;&nbsp;&nbsp;&nbsp;&nbsp;"Ne razumem", priznadoh.
<BR>&nbsp;&nbsp;&nbsp;&nbsp;&nbsp;"I niko ne razume. Borave i kvit. Čitaju novine. Prekjuče su zdipili papuče gospodinu di Barnstokru. Tražim, tražim svuda, nema papuča. A oni ih odneli u muzej, i tamo ostavili. I još ostavljaju tragove..."
<BR>&nbsp;&nbsp;&nbsp;&nbsp;&nbsp;"Kakve?" Goreo sam od želje da shvatim.
<BR>&nbsp;&nbsp;&nbsp;&nbsp;&nbsp;"Mokre. Tako i idu po celom hodniku. A uobičajili su da me zovu telefonom. Čas iz jedne sobe, čas iz druge. Dođem, a tamo nema nikog."
<BR>&nbsp;&nbsp;&nbsp;&nbsp;&nbsp;"Pa dobro", rekoh uzdahnuvši. "Ne shvatam te, Kajsa. I nije potrebno. Bolje da se istuširam."
<BR>&nbsp;&nbsp;&nbsp;&nbsp;&nbsp;Prignječih pikavac u besprekorno čistoj pepeljari i odoh u spavaću sobu po rublje. Tamo sam poređao na stočiću kraj uzglavlja hrpicu knjiga, pomislivši uzgred da sam ih uzalud vukao, skidoh cipele, gurnuh noge u papuče i, uzevši frotir, krenuh da se istuširam. Kajsa je već otišla, pepeljara na stolu je ponovo sijala blistavo čista. U hodniku nije bilo nikog, odnekud je dopiralo kuckanje bilijarskih lopti - sigurno se razonođivalo potišteno spadalo na psihološkoj osnovi. Kako mu je... Simone, biće.
<BR>&nbsp;&nbsp;&nbsp;&nbsp;&nbsp;Pronađoh vrata kupatila s tuševima na stepenišnom odmorištu, ali se ispostavi da su zatvorena. Neko vreme sam stajao neodlučno, oprezno obrćući kvaku od plastične mase. Neko polako, teškim korakom prođe hodnikom. Mogu, naravno, sići u kupatilo s tuševima u prizemlju, pomislih. A i ne moram sići. Mogu se najpre skijati. Odsutno upreh pogled u drvene stepenice koje su vodile, očigledno, na krov. Ili, na primer, popeti se na krov i uživati u vidiku. Kažu da su ovde neopisivo lepi izlasci i zalasci sunca. A ipak je svinjarija što je tuš zatvoren. Ili je tamo neko zaseo? Ma ne, tiho je... Ja još jednom cimnuh kvaku. Pa, dobro. Neka ide s milim Bogom taj tuš. Ima vremena. Okrenuh se i pođoh u svoju sobu.
<BR>&nbsp;&nbsp;&nbsp;&nbsp;&nbsp;Nešto se promenilo u mojoj sobi, odmah sam to osetio. U trenu shvatih: osećao se miris duvana za lulu, upravo kao u sobi-muzeju. Istog časa bacih pogled na pepeljaru. Tamo nije bilo lule koja se pušila - samo gomilica pepela pomešana s trunkama duvana. Prebivaju, setih se. Ne piju, ne hrane se, samo ostavljaju tragove...
<BR>&nbsp;&nbsp;&nbsp;&nbsp;&nbsp;I tada u blizini neko otegnuto i glasno zevnu. Iz spavaće sobe, lupajući kandžama, tromo izađe bernardinac Lelj, pogleda me s ironičnim smeškom i proteže se.
<BR>&nbsp;&nbsp;&nbsp;&nbsp;&nbsp;"Ah, to si ti ovde pušio?" rekoh.
<BR>&nbsp;&nbsp;&nbsp;&nbsp;&nbsp;Lelj namignu i zavrte glavom. Kao da tera muvu.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
