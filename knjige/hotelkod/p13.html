<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Po svoj prilici mi je ipak pošlo za rukom da odremam petnaestak minuta, a Lelj mi nije dao više. Oblizivao mi je uši i obraze, cimao me za nogavice, ćuškao i najzad me lako ujeo za ruku. Tada nisam izdržao i poskočio sam, spreman da ga zgromim, najnemogućije kletve i jadikovanja navirali su mi u grlu, ali moj pogled pade na stočić i zapanjih se. Na blistavoj lakiranoj površini stočića, kraj vlasnikovih papira i računa stajao je jako veliki crni revolver.
<BR>&nbsp;&nbsp;&nbsp;&nbsp;&nbsp;Bio je to luger kalibra 0,45 sa dugačkom ručicom. Ležao je u lokvici vode i grudvice neotopljenog snega su ga još prekrivale; i dok sam zabezeknuto gledao, jedna grudvica skliznu sa oroza i pade na sto. Tada obuhvatih pogledom hol. U holu nije bilo nikog, samo je Lelj stajao kraj stočića i, nagnuvši glavu u stranu, ozbiljno-upitno me posmatrao. Iz kuhinje je dopiralo zveckanje šerpi, čuo se tihi vlasnikov bas i širio se miris kafe.
<BR>&nbsp;&nbsp;&nbsp;&nbsp;&nbsp;"To si doneo?" upitah Lelja šapatom.
<BR>&nbsp;&nbsp;&nbsp;&nbsp;&nbsp;On spusti glavu na drugu stranu jednako gledajući u mene. Na šapama mu je bio sneg, sa kosmatog trbuha slivala se voda. Oprezno uzeh pištolj.
<BR>&nbsp;&nbsp;&nbsp;&nbsp;&nbsp;To je bilo pravo gangstersko oružje. Daljina nišanskog gađanja - dvesta metara, uređaj za optičko nišanjenje, ležište za dodatni kundak, polugica za prevođenje na automatsku paljbu i slične pogodnosti. Cev je bila nabijena snegom. Pištolj je bio hladan, težak, rebrasta ručka prosto je prianjala za šaku. Iz nekog razloga pade mi na um da nisam pretresao Hinkusa. Prtljag sam mu pretresao, bundu sam mu pretresao, a njega samog sam zaboravio. Verovatno zato što mi se činilo da je žrtva.
<BR>&nbsp;&nbsp;&nbsp;&nbsp;&nbsp;Izvadih iz ručke šaržer, bio je pun. Povukoh zatvarač i na sto ispade metak. Uzeh ga da bih ga vratio u šaržer, i najednom obratih pažnju na čudnu boju metka. On nije bio žut niti tamnosiv, kao obično. Blistao je kao niklovan, samo to nije bio nikl, već najverovatnije srebro. Nikada u životu nisam video takve metke. Počeh žurno, jedan za drugim da izbacujem metke iz šaržera. Svi su bili isti srebrni meci. Oblizah osušene usne i ponovo pogledah Lelja.
<BR>&nbsp;&nbsp;&nbsp;&nbsp;&nbsp;"Odakle ti to, matori?" upitah.
<BR>&nbsp;&nbsp;&nbsp;&nbsp;&nbsp;Lelj živahno mahnu glavom i ukoso skoči prema vratima.
<BR>&nbsp;&nbsp;&nbsp;&nbsp;&nbsp;"Razumem", rekoh. "Razumem. Sačekaj časak."
<BR>&nbsp;&nbsp;&nbsp;&nbsp;&nbsp;Vratih metke u šaržer, gurnuh šaržer u ručku i, u hodu ćuškajući pištolj u bočni džep, krenuh prema izlazu. Ispred vrata Lelj se smandrlja s trema i, upadajući u sneg, pojuri duž pročelja. Gotovo sam bio uveren da će stati ispred Olafovog prozora, ali ne stade. Zađe iza kuće, nestade za trenutak i ponovo se pojavi, nestrpljivo provirujući iza ugla. Zgrabih prve skije na koje naiđoh, navrat-nanos ih pričvrstih na noge i pojurih za njim.
<BR>&nbsp;&nbsp;&nbsp;&nbsp;&nbsp;Obiđosmo hotel, a zatim se Lelj uputi dalje od kuće i zastade na pedesetak metara. Stigoh do njega i osvrtoh se. Sve je to bilo nekako čudno. Videh jamicu u snegu, odakle je Lelj iskopao pištolj, videh trag svojih skija iza sebe, videh brazde koje je ostavio Lelj, skačući preko smetova, a svuda unaokolo snežni pokrivač bio je netaknut. To je moglo da znači jedno: pištolj su zavitlali ovamo ili s puta, ili iz hotela. I to je bio dobar hitac. Nisam bio uveren da bih uspeo da ovako tešku i nezgodnu stvar bacim toliko daleko. Zatim shvatih. Pištolj su bacili s krova. Pištolj su oduzeli Hinkusu i bacili ga što su mogli dalje. Možda ga je, štaviše, i Hinkus lično bacio što je mogao dalje. Možda se plašio da će ga iz zasede ucmekati tim pištoljem. A možda to, naravno, nije učinio Hinkus, već neko drugi... ali gotovo zasigurno - s krova. S puta bi takav hitac mogao da postigne samo dobar bombaš, a kroz prozor neke sobe to ne bi bilo mogućno postići.
<BR>&nbsp;&nbsp;&nbsp;&nbsp;&nbsp;"Pa, Lelj", rekoh bernardincu, "sila si ti. A ja nisam. Hinkusa je trebalo dobro protresti, onako kako to čini stari Zgut. Zar ne? Srećom, još nije kasno da se to učini."
<BR>&nbsp;&nbsp;&nbsp;&nbsp;&nbsp;I ne sačekavši Leljov odgovor, pojurih nazad. Lelj je, razbacujući sneg, upadajući u njega i mlatarajući ušima, jurio uporedo sa mnom.
<BR>&nbsp;&nbsp;&nbsp;&nbsp;&nbsp;Imao sam nameru da odmah odem do Hinkusa, da probudim ovog kučkinog sina i da mu uteram strah u kosti, čak i po cenu ukora u službeničkom listu. Sada mi je potpuno jasno da su Olafov i Hinkusov slučaj bili međusobno povezani na najneposredniji način, da Olaf i Hinkus uopšte nisu slučajno doputovali ovamo zajedno, da je Hinkus sedeo na krovu, naoružan dalekometnim pištoljem, samo s jednim ciljem: da drži na nišanu najbližu okolinu i da ne da nekom da ode iz hotela; da je to upravo on upozoravao nekog ceduljom koja je potpisana sa 'S' (tu je on, istina, napravio grešku, i cedulja očigledno nije dospela onom kome je namenjena - di Barnstokr ne izaziva ni najmanje sumnje); da je on nekom ovde užasno smetao i, verovatno, nastavljao da smeta, i nek sam proklet, ako sad ne isteram stvar na čistac - kome i zašto. U toj verziji postojalo je, naravno, mnoštvo protivrečnosti. Ako je Hinkus, recimo, bio Olafov telohranitelj i smetao njegovom ubici, zašto su se prema njemu, Hinkusu, poneli tako blago? Zašto i njemu nisu zavrnuli šiju? Zašto se njegov protivnik služio isključivo humanim sredstvima borbe - dostava, zarobljavanje?... Uostalom, to baš ne bi bilo teško objasniti: Hinkus je, očigledno, plaćenik, i njime jednostavno nisu hteli da prljaju ruke... Da! I treba utvrditi kome je poslao telegram. Neprestano to ispuštam iz vida...
<BR>&nbsp;&nbsp;&nbsp;&nbsp;&nbsp;Vlasnik me pozva iz bifea i bez i jedne reči ponudi mi šolju tople kafe i neobično veliki svež sendvič s šunkom. To je bilo baš ono što mi je bilo potrebno. Dok sam žvakao posmatrao me je žmirkavim očima i najzad upita:
<BR>&nbsp;&nbsp;&nbsp;&nbsp;&nbsp;"Ima li šta novo?"
<BR>&nbsp;&nbsp;&nbsp;&nbsp;&nbsp;Potvrdno klimnuh glavom.
<BR>&nbsp;&nbsp;&nbsp;&nbsp;&nbsp;"Da. Pištolj. Samo to nije moje delo, već Lelja. A ja sam idiot."
<BR>&nbsp;&nbsp;&nbsp;&nbsp;&nbsp;"Hm... Da. Lelj je inteligentan pas. A kakav je pištolj?"
<BR>&nbsp;&nbsp;&nbsp;&nbsp;&nbsp;"Interesantan pištolj", rekoh. "Profesionalni... Uostalom, da li ste ikad čuli da se pištolji pune srebrnim mecima?"
<BR>&nbsp;&nbsp;&nbsp;&nbsp;&nbsp;Izvesno vreme je vlasnik ćutao isturene vilice.
<BR>&nbsp;&nbsp;&nbsp;&nbsp;&nbsp;"Taj vaš pištolj je napunjen srebrnim mecima?" polako reče.
<BR>&nbsp;&nbsp;&nbsp;&nbsp;&nbsp;Potvrdno klimnuh glavom.
<BR>&nbsp;&nbsp;&nbsp;&nbsp;&nbsp;"M-da, čitao sam o tome... Oružje se puni srebrnim mecima kad čovek namerava da puca u sablasti."
<BR>&nbsp;&nbsp;&nbsp;&nbsp;&nbsp;"Ponovo zombizam-mombizam", progunđah.
<BR>&nbsp;&nbsp;&nbsp;&nbsp;&nbsp;"Da, ponovo. Vampira ne možeš ubiti običnim metkom. Vukodlak... lisica-kicune... žablja princeza... Upozorio sam vas, Peter!" Podiže debeli prst. "Već odavno očekujem tako šta. A sada ne samo ja..."
<BR>&nbsp;&nbsp;&nbsp;&nbsp;&nbsp;Sažvakah sendvič i ispih kafu. Ne može se reći da me vlasnikove reči nisu nimalo pogodile. Iz nekog razloga se neprestano događalo da se vlasnikova verzija - jedina i besmislena - neprestano potvrđivala, a sve moje verzije - mnogobrojne i realističke - nisu... Vampiri, aveti, sablasti... Tu je sva nevolja bila u tome što bih tada morao da položim oružje: kao što je rekao jedan pisac: zagrobni život spada u nadležnost crkve a ne policije...
<BR>&nbsp;&nbsp;&nbsp;&nbsp;&nbsp;"Jeste li saznali čiji je to pištolj?" upita vlasnik.
<BR>&nbsp;&nbsp;&nbsp;&nbsp;&nbsp;"Pa postoji ovde kod nas jedan lovac na vampire, Hinkus se preziva", rekoh i izađoh.
<BR>&nbsp;&nbsp;&nbsp;&nbsp;&nbsp;Usred hola, sav nekako nezgrapan i neprirodan, dreždao je kao iskrivljeno strašilo gospodin Luarvik L. Luarvik. Jednim okom je posmatrao mene, a drugim stepenište. Kaput mu je stajao nekako osobito nahereno, pantalone su mu spale, prazan rukav se klatario i izgledao je tako kao da su ga žvakale krave. Klimnuh mu glavom u znak pozdrava i htedoh da prođem mimo njega, ali mi on brzo, gegajući se, krenu u susret i prepreči mi put.
<BR>&nbsp;&nbsp;&nbsp;&nbsp;&nbsp;"Da?" rekoh zastavši.
<BR>&nbsp;&nbsp;&nbsp;&nbsp;&nbsp;"Kratak ali važan razgovor", izjavi.
<BR>&nbsp;&nbsp;&nbsp;&nbsp;&nbsp;"Zauzet sam. Hajde kroz pola sata."
<BR>&nbsp;&nbsp;&nbsp;&nbsp;&nbsp;On me uhvati za lakat.
<BR>&nbsp;&nbsp;&nbsp;&nbsp;&nbsp;"Najlepše vas molim da mi posvetite. Odmah."
<BR>&nbsp;&nbsp;&nbsp;&nbsp;&nbsp;"Ne shvatam. Šta da posvetim?"
<BR>&nbsp;&nbsp;&nbsp;&nbsp;&nbsp;"Da mi posvetite nekoliko minuta. To je važno za mene."
<BR>&nbsp;&nbsp;&nbsp;&nbsp;&nbsp;"To je važno za vas..." ponovih nastavivši da idem prema stepeništu. "Ako je to važno samo za vas onda je to za mene potpuno nevažno."
<BR>&nbsp;&nbsp;&nbsp;&nbsp;&nbsp;Vukao se za mnom kao da je privezan nekako čudno isturajući noge - jednu vrškom spolja, drugu - vrškom unutra.
<BR>&nbsp;&nbsp;&nbsp;&nbsp;&nbsp;"Za vas je isto tako važno" reče. "Bićete zad voljni. Dobićete sve što želite."
<BR>&nbsp;&nbsp;&nbsp;&nbsp;&nbsp;Već smo se peli stepeništem.
<BR>&nbsp;&nbsp;&nbsp;&nbsp;&nbsp;"U čemu je, zapravo, stvar?" upitah.
<BR>&nbsp;&nbsp;&nbsp;&nbsp;&nbsp;"Tiče se kofera."
<BR>&nbsp;&nbsp;&nbsp;&nbsp;&nbsp;"Jeste li spremni da odgovarate na pitanja?"
<BR>&nbsp;&nbsp;&nbsp;&nbsp;&nbsp;"Hajde da stanemo i porazgovaramo", zamoli. "Noge mi idu slabo."
<BR>&nbsp;&nbsp;&nbsp;&nbsp;&nbsp;Aha, gori mu pod nogama, pomislih. To je dobro, to mi se dopada.
<BR>&nbsp;&nbsp;&nbsp;&nbsp;&nbsp;"Kroz pola sata," rekoh. "I pustite me, molim vas, smetate mi."
<BR>&nbsp;&nbsp;&nbsp;&nbsp;&nbsp;"Da," složi se. "Smetam. Hoću da smetam. Moj razgovor je hitan."
<BR>&nbsp;&nbsp;&nbsp;&nbsp;&nbsp;"Ma kakva hitnost," primetih. "Stići ćemo. Kroz pola sata. Ili, recimo, kroz sat."
<BR>&nbsp;&nbsp;&nbsp;&nbsp;&nbsp;"Ne-ne, najlepše vas molim odmah. Mnogo zavisi. I to brzo. Ja - vama, vi - meni. I gotovo."
<BR>&nbsp;&nbsp;&nbsp;&nbsp;&nbsp;Već smo bili u hodniku prvog sprata i ja se sažalih.
<BR>&nbsp;&nbsp;&nbsp;&nbsp;&nbsp;"Dobro, hajdemo kod mene. Samo hajdete brže."
<BR>&nbsp;&nbsp;&nbsp;&nbsp;&nbsp;"Da-da, to će biti brzo."
<BR>&nbsp;&nbsp;&nbsp;&nbsp;&nbsp;Dovedoh ga u svoju sobu i, pošto sedoh na ivicu stola, rekoh:
<BR>&nbsp;&nbsp;&nbsp;&nbsp;&nbsp;"Pričajte redom."
<BR>&nbsp;&nbsp;&nbsp;&nbsp;&nbsp;Ali on ne poče odmah. Najpre se osvrte, očekujući verovatno da se kofer nalazi tu negde, pred očima.
<BR>&nbsp;&nbsp;&nbsp;&nbsp;&nbsp;"kofer nije ovde", rekoh. "Hajdete brže."
<BR>&nbsp;&nbsp;&nbsp;&nbsp;&nbsp;"Onda ću sesti" reče i sede u moju fotelju. "Neophodan mi je kofer. Šta tražite za njega?"
<BR>&nbsp;&nbsp;&nbsp;&nbsp;&nbsp;"Ništa ne tražim. Dokažite da imate pravo na njega i on je vaš."
<BR>&nbsp;&nbsp;&nbsp;&nbsp;&nbsp;Luarvik L. Luarvik zavrte glavom i reče:
<BR>&nbsp;&nbsp;&nbsp;&nbsp;&nbsp;"Ne. Neću dokazivati. kofer nije moj. Najpre nisam ništa shvatao. Sada sam dugo mislio i sve shvatio. Olaf je ukrao kofer. Bilo mi je naređeno da nađem Olafa i da mu kažem: 'Vrati to što si uzeo. Komandant dve stotine dvadeset četiri'. Ne znam šta to znači. Ne znam šta je on uzeo. I zatim vi sve vreme govorite kofer. To me je zavaralo. Nije kofer. Futrola. Unutra je aparat. Ranije nisam znao. Kad sam video Olafa, dosetio sam se. Sada znam: Olaf nije ubijen. Olaf je umro. Od aparata. Aparat je veoma opasan. Opasnost postoji za sve. Svi će biti kao Olaf, ili možda eksplozija. Tada će sve biti još gore. Shvatate zašto treba raditi brzo? Olaf je, budala, umro je. Mi smo pametni, nećemo umreti. Dajte brzo kofer."
<BR>&nbsp;&nbsp;&nbsp;&nbsp;&nbsp;Sve je to istrtljao svojim bezbojnim glasom, gledajući me naizmenično čas desnim, čas levim okom i nemilosrdno trzajući prazan rukav. Lice mu je bilo nepomično, samo su se s vremena na vreme podizale i spuštale retke obrve. Gledao sam ga i mislio da su mu maniri i gramatika ostali kao i ranije, ali se fond reči znatno povećao. Raspričao se Luarvik.
<BR>&nbsp;&nbsp;&nbsp;&nbsp;&nbsp;"Ko ste vi?" upitah.
<BR>&nbsp;&nbsp;&nbsp;&nbsp;&nbsp;"Ja sam emigrant, strani stručnjak. Prognanik. Žrtva politike."
<BR>&nbsp;&nbsp;&nbsp;&nbsp;&nbsp;Pa, raspričao se Luarvik. Šta je razlog tome!
<BR>&nbsp;&nbsp;&nbsp;&nbsp;&nbsp;"Emigrant odakle?" upitah.
<BR>&nbsp;&nbsp;&nbsp;&nbsp;&nbsp;"Takva pitanja nisu potrebna. Ne mogu reči. Čast. Ništa neću nauditi vašoj zemlji."
<BR>&nbsp;&nbsp;&nbsp;&nbsp;&nbsp;"Ali vi ste već rekli da ste Šveđanin."
<BR>&nbsp;&nbsp;&nbsp;&nbsp;&nbsp;"Šveđanin? Nisam rekao. Emigrant sam, politički prognanik."
<BR>&nbsp;&nbsp;&nbsp;&nbsp;&nbsp;"Izvinite" rekoh. "Pre jednog sata ste mi rekli da ste Šveđanin. Da ste čak u velikoj meri Šveđanin. A sada poričete?"
<BR>&nbsp;&nbsp;&nbsp;&nbsp;&nbsp;"Ne znam... ne sećam se", promrmlja. "Loše mi je. Plašim se. Potreban mi je što pre kofer."
<BR>&nbsp;&nbsp;&nbsp;&nbsp;&nbsp;Što me je više požurivao, to sam manje bio sklon da žurim. Sve mi je bilo jasno: lagao je i lagao je neobično nevešto.
<BR>&nbsp;&nbsp;&nbsp;&nbsp;&nbsp;"Gde živite?" upitah.
<BR>&nbsp;&nbsp;&nbsp;&nbsp;&nbsp;"Ne mogu reći."
<BR>&nbsp;&nbsp;&nbsp;&nbsp;&nbsp;"Čime ste doputovali ovamo?"
<BR>&nbsp;&nbsp;&nbsp;&nbsp;&nbsp;"Kola."
<BR>&nbsp;&nbsp;&nbsp;&nbsp;&nbsp;"Koje marke?"
<BR>&nbsp;&nbsp;&nbsp;&nbsp;&nbsp;"Marke... Crna, velika."
<BR>&nbsp;&nbsp;&nbsp;&nbsp;&nbsp;"Ne znate marku vašeg automobila?"
<BR>&nbsp;&nbsp;&nbsp;&nbsp;&nbsp;"Ne znam, nije moj."
<BR>&nbsp;&nbsp;&nbsp;&nbsp;&nbsp;"Ali vi ste mehaničar", rekoh zlurado. "Kakav ste do đavola mehaničar, uz to i šofer, ako se ne razumete u automobile?"
<BR>&nbsp;&nbsp;&nbsp;&nbsp;&nbsp;"Dajte mi kofer, inače će biti nesreće."
<BR>&nbsp;&nbsp;&nbsp;&nbsp;&nbsp;"A šta ćete raditi sa tim koferom?"
<BR>&nbsp;&nbsp;&nbsp;&nbsp;&nbsp;"Brzo ću ga odvesti."
<BR>&nbsp;&nbsp;&nbsp;&nbsp;&nbsp;"Kuda? Ta vi znate, lavina je zatrpala put."
<BR>&nbsp;&nbsp;&nbsp;&nbsp;&nbsp;"Ništa ne mari. Odvešću što dalje. Pokušaću da demontiram. Ako ne budem umeo, pobeći ću. Neka ostane tamo."
<BR>&nbsp;&nbsp;&nbsp;&nbsp;&nbsp;"Dobro", rekoh i skočih sa stola. "Idemo."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Mojim kolima. Ja imam dobra kola marke 'Moskvič'. Uzećemo kofer, odvešćemo se podalje, pogledaćemo."
<BR>&nbsp;&nbsp;&nbsp;&nbsp;&nbsp;Ne mače se s mesta.
<BR>&nbsp;&nbsp;&nbsp;&nbsp;&nbsp;"Vi ne treba da idete. Veoma je opasno."
<BR>&nbsp;&nbsp;&nbsp;&nbsp;&nbsp;"Ne mari. Izložiću se riziku. Važi."
<BR>&nbsp;&nbsp;&nbsp;&nbsp;&nbsp;Sedeo je nepomično i ćutao.
<BR>&nbsp;&nbsp;&nbsp;&nbsp;&nbsp;"Zašto sedite?" upitah. "Ako je opasno, treba čim pre otići."
<BR>&nbsp;&nbsp;&nbsp;&nbsp;&nbsp;"Ne odgovara mi", reče najzad. "Pokušaćemo na drugi način. Nećete da date kofer, onda mi prodajte kofer. A?"
<BR>&nbsp;&nbsp;&nbsp;&nbsp;&nbsp;"Naime?" rekoh ponovo sedajući na ivicu stola.
<BR>&nbsp;&nbsp;&nbsp;&nbsp;&nbsp;"Daću novac, mnogo novca. Vi mi dajte kofer. Niko ništa neće saznati, svi će biti zadovoljni. Vi ste našli kofer, a ja sam ga kupio. Kvit."
<BR>&nbsp;&nbsp;&nbsp;&nbsp;&nbsp;"I koliko ćete mi dati?" upitah.
<BR>&nbsp;&nbsp;&nbsp;&nbsp;&nbsp;"Mnogo. Koliko hoćete. Evo."
<BR>&nbsp;&nbsp;&nbsp;&nbsp;&nbsp;Gurnu ruku pod mišku i izvuče debeo svežanj novčanica. U stvarnosti sam video takve svežnjeve samo jednom prilikom - u Državnoj banci, kad sam tamo vodio istragu o falsifikovanju novca.
<BR>&nbsp;&nbsp;&nbsp;&nbsp;&nbsp;"Koliko ima ovde?" upitah.
<BR>&nbsp;&nbsp;&nbsp;&nbsp;&nbsp;"Malo vam je? Onda evo još."
<BR>&nbsp;&nbsp;&nbsp;&nbsp;&nbsp;Gurnu ruku u bočni džep i izvadi otuda još jedan toliki svežanj i baci ga na sto kraj mene.
<BR>&nbsp;&nbsp;&nbsp;&nbsp;&nbsp;"Koliko ovde ima novca?" upitah.
<BR>&nbsp;&nbsp;&nbsp;&nbsp;&nbsp;"Zar je to važno?" iznenadi se. "Sve je vaše."
<BR>&nbsp;&nbsp;&nbsp;&nbsp;&nbsp;"Veoma je važno. Vi znate koliko ovde ima novca?"
<BR>&nbsp;&nbsp;&nbsp;&nbsp;&nbsp;Ćutao je, oči su mu čas bežale, čas se vraćale.
<BR>&nbsp;&nbsp;&nbsp;&nbsp;&nbsp;"Tako. Ne znate. A otkuda ste ga uzeli!"
<BR>&nbsp;&nbsp;&nbsp;&nbsp;&nbsp;"Moj je."
<BR>&nbsp;&nbsp;&nbsp;&nbsp;&nbsp;"Prođite se, Luarvik. Ko vam ga je dao? Došli ste ovamo sa praznim džepovima. Mozes, niko drugi. Zar ne?"
<BR>&nbsp;&nbsp;&nbsp;&nbsp;&nbsp;"Nećete novac?"
<BR>&nbsp;&nbsp;&nbsp;&nbsp;&nbsp;"Znate šta", rekoh. "Ovaj novac ću konfiskovati, a vas hapsim zbog pokušaja podmićivanja službenog lica. Uvalili ste se u veoma neslavan poduhvat, Luarvik. Preostaje vam jedno: govorite pravu istinu. Ko ste vi?"
<BR>&nbsp;&nbsp;&nbsp;&nbsp;&nbsp;"Vi ste uzeli novac?" upita Luarvik.
<BR>&nbsp;&nbsp;&nbsp;&nbsp;&nbsp;"Konfiskovao sam."
<BR>&nbsp;&nbsp;&nbsp;&nbsp;&nbsp;"Konfiskovao... Dobro", reče. "A gde je kofer?"
<BR>&nbsp;&nbsp;&nbsp;&nbsp;&nbsp;"Vi ne razumete šta znači 'konfiskovati'?" upitah. "Pitajte Mozesa... Dakle, ko ste vi?"
<BR>&nbsp;&nbsp;&nbsp;&nbsp;&nbsp;Ne govoreći ni reči ustade i pođe prema vratima. Zgrabih novac i krenuh za njim. Išli smo hodnikom i počeli da silazimo niz stepenice.
<BR>&nbsp;&nbsp;&nbsp;&nbsp;&nbsp;"Bez razloga ne vraćate kofer", reče Luarvik. "To neće biti korisno po vas."
<BR>&nbsp;&nbsp;&nbsp;&nbsp;&nbsp;"Nemojte da pretite", upozorih.
<BR>&nbsp;&nbsp;&nbsp;&nbsp;&nbsp;"Bićete uzrok velike nesreće."
<BR>&nbsp;&nbsp;&nbsp;&nbsp;&nbsp;"Prestanite da lažete", rekoh. "Nećete da govorite istinu, vaša stvar. Ali ste se već uglibili do ušiju, Luarvik, i povukli sa sobom Mozesa. Sada se nećete lako iskobeljati. Svakog časa ovamo će doći policija, i vi ćete ipak morati da ispričate istinu... Stop! Ne tamo. Idite za mnom."
<BR>&nbsp;&nbsp;&nbsp;&nbsp;&nbsp;Uhvatih ga za prazan rukav i odvedoh u kancelariju. Zatim pozvah vlasnika i u njegovom prisustvu izbrojah novac i napisah akt. Vlasnik isto tako prebroja novac - novca je bilo više od osamdeset hiljada, moja plata za deset godina besprekorne službe - i potpisa akt.
<BR>&nbsp;&nbsp;&nbsp;&nbsp;&nbsp;Sve to vreme Luarvik je stajao podalje, nezgrapno se premeštajući s noge na nogu, kao čovek koji želi da ode što je moguće pre.
<BR>&nbsp;&nbsp;&nbsp;&nbsp;&nbsp;"Potpišite", rekoh, pružajući mu držalju.
<BR>&nbsp;&nbsp;&nbsp;&nbsp;&nbsp;On uze držalju, pažljivo je pogleda i oprezno je spusti na sto.
<BR>&nbsp;&nbsp;&nbsp;&nbsp;&nbsp;"Ne", reče. "Idem."
<BR>&nbsp;&nbsp;&nbsp;&nbsp;&nbsp;"Kako hoćete. To neće promeniti vašu situaciju."
<BR>&nbsp;&nbsp;&nbsp;&nbsp;&nbsp;On se odmah okrete i izađe očešavši se ramenom o dovratak. Vlasnik i ja se zgledasmo.
<BR>&nbsp;&nbsp;&nbsp;&nbsp;&nbsp;"Zbog čega je hteo da vas podmiti?" upita vlasnik. "Šta mu je bilo potrebno?"
<BR>&nbsp;&nbsp;&nbsp;&nbsp;&nbsp;"kofer", rekoh.
<BR>&nbsp;&nbsp;&nbsp;&nbsp;&nbsp;"Kakav kofer?"
<BR>&nbsp;&nbsp;&nbsp;&nbsp;&nbsp;"Olafov kofer koji se nalazi kod vas u sefu..." Izvadih ključ i otvorih sef. "Evo ovaj."
<BR>&nbsp;&nbsp;&nbsp;&nbsp;&nbsp;"On vredi osamdeset hiljada?" upita vlasnik s poštovanjem.
<BR>&nbsp;&nbsp;&nbsp;&nbsp;&nbsp;"On vredi, po svoj prilici, mnogo više. Sa njime je u vezi nekakva sumnjiva rabota, Alek." Strpah novac u sef i zatvorih teška vratanca, a akt stavih u džep.
<BR>&nbsp;&nbsp;&nbsp;&nbsp;&nbsp;"Ko je taj Luarvik?" zamišljeno reče vlasnik. "Otkuda mu toliko novca?"
<BR>&nbsp;&nbsp;&nbsp;&nbsp;&nbsp;"Luarvik nije imao ni prebijenog groša. Novac mu je dao Mozes, niko drugi."
<BR>&nbsp;&nbsp;&nbsp;&nbsp;&nbsp;Vlasnik podiže debeli prst spremajući se da nešto kaže, ali se predomisli. Umesto toga energično protrlja gojaznu bradu, graknu: "Kajsa!" i izađe. Ostadoh da sedim iza pisaćeg pulta. Počeh se prisećati. Brižljivo sam tražio u sećanju najsitnije pojedinosti, najbeznačajnije događaje čiji sam svedok bio u ovom hotelu. Pokazalo se da sam zapamtio mnogo štošta.
<BR>&nbsp;&nbsp;&nbsp;&nbsp;&nbsp;Očigledno, zapamtio sam da je prilikom prvog našeg susreta Simone nosio sivo odelo, a na jučerašnjoj sedeljci imao je na sebi tamnocrveno, i dugmad na manžetni sa žutim kamenčićima. Sećao sam se da je, kada je Brin bila žicu kod svog strica za cigaretu, on uvek vadio iza desnog uha. Sećao sam se da Kajsa ima maleni crni mladež na desnoj nozdrvi; da di Barnstokr služeći se viljuškom uvek drži odmaknut mali prst; da ključ moje sobe liči na ključ Olafove sobe; i još mnogo sličnih besmislica. U svemu tom smeću otkrio sam dva bisera. Prvo, setio sam se kako je sinoć Olaf, sav zasut snegom, stajao nasred hola sa svojim crnim koferom i osvrtao se, kao da je očekivao da će ga dočekati, i kako je pogledao mimo mene u portijeru navučenu na ulaz u polovinu Mozesovih, i kako mi se učinilo da se portijera njiše - po svemu sudeći, od promaje. Drugo, setio sam se da su, kad sam stajao u redu za tuš, sa sprata sišli držeći se pod ruku Olaf i Mozes...
<BR>&nbsp;&nbsp;&nbsp;&nbsp;&nbsp;Sve me je to uporno navodilo na misao da se Olaf, Mozes, a sada i Luarvik - svi jedna družina, ali da ova družina nema nameru da udara u sva zvona da su oni - jedna družina. I ako se setim da sam pronašao Mozesa u sobi-muzeju koja je pored moje sobe pet minuta pre nego što sam našao kod sebe na ubrljanom stolu cedulju u vezi s gangsterom i manijakom; i ako se setim da je Mozesov sat bio poturen - očigledno poturen a zatim ponovo uklonjen - u Hinkusovu putnu korpu... ako se setim da je gospođa Mozes bila jedini čovek, ne računajući, možda, Kajsu, koji je bio odsutan iz salona upravo onda kad su Hinkusu uterali strah u kosti i gurnuli ga pod sto... ako se setim svega toga onda se dobija neobično zanimljiva slika.
<BR>&nbsp;&nbsp;&nbsp;&nbsp;&nbsp;U tu sliku se veoma dobro smešta i Hinkusova izjava o tome da se jedan od njegovih kofera preobratio u lažni prtljag, i ta okolnost da je gospođa Mozes bila jedini čovek koji je lično video Hinkusovog dvojnika. Ali se za Brin uopšte ne može reći da je videla Hinkusovog dvojnika: ona je videla samo Hinkusovu bundu, a ko je bio u toj bundi ne zna se.
<BR>&nbsp;&nbsp;&nbsp;&nbsp;&nbsp;Naravno, na slici je ostalo još mnogo neispitanih i potpuno neshvatljivih praznina. Ali je sada bar bio jasan raspored snaga: Hinkus, s jedne strane, a Mozesi, Olaf i Luarvik - s druge. Uostalom, sudeći prema potpuno besmislenim Luarvikovim postupcima i toj otvorenosti s kojom ga je Mozes snabdeo novcem, stvar se približavala nekakvom prelomnom trenutku... I tada mi pade na um da ja, bogme, uzaludno držim Hinkusa zatvorenog. U obračunu koji postoji ne bi bilo loše steći saveznika, pa makar on bio sumnjiv i očigledno kriminalni tip, kao što je Hinkus.
<BR>&nbsp;&nbsp;&nbsp;&nbsp;&nbsp;Tako ću i postupiti, pomislih. Natutkaću na njih gangstera i manijaka. Mozes, sigurno, smatra da Hinkus još leži pod stolom. Videćemo kako će se ponašati kad se Hinkus iznenada pojavi u trpezariji za vreme doručka. O tome, kako je i ko je vezao Hinkusa, o tome, ko je i kako ubio Olafa, odlučio sam da za sada ne mislim. Zgužvao sam svoje zabeleške, stavio ih u pepeljaru i zapalio.
<BR>&nbsp;&nbsp;&nbsp;&nbsp;&nbsp;"Izvolite na doručak..." propišta negde na spratu Kajsa. "Izvolite na doručak."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
