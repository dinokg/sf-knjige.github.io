<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IV
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;"Oprosti mi Evervile..."
<BR>&nbsp;&nbsp;&nbsp;&nbsp;&nbsp;"To je napisao?"
<BR>&nbsp;&nbsp;&nbsp;&nbsp;&nbsp;"To je napisao."
<BR>&nbsp;&nbsp;&nbsp;&nbsp;&nbsp;"Licemer."
<BR>&nbsp;&nbsp;&nbsp;&nbsp;&nbsp;Šetali su, Ervin i Koker Amijano, duž Popi Lejna. Bilo je nešto pre devet sati uveče, i ako je suditi po buci koja je dopirala iz svakog bara i restorana duž prometne ulice, slavlje je bilo u punom jeku.
<BR>&nbsp;&nbsp;&nbsp;&nbsp;&nbsp;"Tako lako zaboravljaju", reče Ervin. "Još ovog popodneva..."
<BR>&nbsp;&nbsp;&nbsp;&nbsp;&nbsp;"Znam šta se dogodilo", odvrati Amijano. "Osetio sam."
<BR>&nbsp;&nbsp;&nbsp;&nbsp;&nbsp;"Mi smo poput dima", primeti Ervin, setivši se Dolanovih prvih lekcija iz duhovništva.
<BR>&nbsp;&nbsp;&nbsp;&nbsp;&nbsp;"Nismo čak ni to. Dim bar može naterati ljude da plaču. Mi ne možemo ništa."
<BR>&nbsp;&nbsp;&nbsp;&nbsp;&nbsp;"Nije tako", reče mu Ervin. "Videćeš kada pronađemu tu ženu, Teslu. Ona može da me čuje. Bar je mogla. Strašna ženska, veruj mi. Ponaša se kao da ju je baš briga da li će živeti ili umreti."
<BR>&nbsp;&nbsp;&nbsp;&nbsp;&nbsp;"Onda je budala."
<BR>&nbsp;&nbsp;&nbsp;&nbsp;&nbsp;"Ne, hoću da kažem da je hrabra. Kada je bila u mojoj kući, ispričao sam ti, o Kisonu..."
<BR>&nbsp;&nbsp;&nbsp;&nbsp;&nbsp;"Sećam se, Ervine", učtivo reče Koker.
<BR>&nbsp;&nbsp;&nbsp;&nbsp;&nbsp;"Nikada nisam video ništa hrabrije."
<BR>&nbsp;&nbsp;&nbsp;&nbsp;&nbsp;"Govoriš kao da si se zaljubio, prijatelju."
<BR>&nbsp;&nbsp;&nbsp;&nbsp;&nbsp;"Gluposti."
<BR>&nbsp;&nbsp;&nbsp;&nbsp;&nbsp;"Mislim da si i te kako zaljubljen. Ne stidi se."
<BR>&nbsp;&nbsp;&nbsp;&nbsp;&nbsp;"Ja... ja nisam."
<BR>&nbsp;&nbsp;&nbsp;&nbsp;&nbsp;"Pocrveneo si."
<BR>&nbsp;&nbsp;&nbsp;&nbsp;&nbsp;Ervin prinese dlanove obrazima. "To je krajnje besmisleno", reče on.
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Nemam krvi u telu - čak nemam ni telo - a opet crvenim."
<BR>&nbsp;&nbsp;&nbsp;&nbsp;&nbsp;"Imao sam dosta vremena da pokušam to da razrešim", reče Koker Amijano.
<BR>&nbsp;&nbsp;&nbsp;&nbsp;&nbsp;"I jesi li došao do nekih zaključaka?"
<BR>&nbsp;&nbsp;&nbsp;&nbsp;&nbsp;"Nekoliko."
<BR>&nbsp;&nbsp;&nbsp;&nbsp;&nbsp;"Reci mi."
<BR>&nbsp;&nbsp;&nbsp;&nbsp;&nbsp;"Mi smo sami sebe izmislili, Ervine. Naše energije pripadaju nekom velikom jedinstvu - nije mi stalo da mu nadenem ime, jer bih u tom slučaju pokušao i njega da izmislim - i koristili smo ih, te energije, u ponovnom stvaranju Ervina Tutakera i Kokera Amijana. Sada su ti ljudi mrtvi, i veliki deo te energije vratio se svom izvoru. Ali mi se držimo jednog delića, kako bismo još malo održali u životu naše izmišljotine. Odevamo se u poznate stvari i punimo džepove stvarčicama koje će nam pružiti utehu. Ali to ne može tako da potraje večno. Ranije ili kasnije" - on slegnu ramenima - "s nama će biti gotovo."
<BR>&nbsp;&nbsp;&nbsp;&nbsp;&nbsp;"Ne sa mnom", reče Ervin. "Video sam šta se dogodilo Dolanu, Nordhofu i..."
<BR>&nbsp;&nbsp;&nbsp;&nbsp;&nbsp;"To kako stvari izgledaju gledane spolja i ono što one jesu iznutra može biti veoma različito, Ervine. Možda se na raskršću dogodilo samo to da se Dolan vratio odakle je došao."
<BR>&nbsp;&nbsp;&nbsp;&nbsp;&nbsp;"U tvoje jedinstvo."
<BR>&nbsp;&nbsp;&nbsp;&nbsp;&nbsp;"Nije ono moje, Ervine." Zastao je, razmišljajući o tome. Zatim reče: "Ne, povlačim to što sam kazao. Mislim da jeste moje. A znaš li zašto?"
<BR>&nbsp;&nbsp;&nbsp;&nbsp;&nbsp;"Ne. Ali mislim da ćeš me ti prosvetliti."
<BR>&nbsp;&nbsp;&nbsp;&nbsp;&nbsp;"Zato što, kada se jednom tamo nađem, onda sam svuda." Osmehnuo se, veoma zadovoljan ovim. "A to jedinstvo isto je onoliko moje koliko je i svačije."
<BR>&nbsp;&nbsp;&nbsp;&nbsp;&nbsp;"Pa zašto mu se jednostavno nisi predao?" zanimalo je Ervina.
<BR>&nbsp;&nbsp;&nbsp;&nbsp;&nbsp;"Voleo bih da znam odgovor na to. Ponekad mislim kako mora da je posredi neko zlo u meni."
<BR>&nbsp;&nbsp;&nbsp;&nbsp;&nbsp;"Zlo?"
<BR>&nbsp;&nbsp;&nbsp;&nbsp;&nbsp;"Kao kada nešto greškom učiniš. Protiv onoga što je dobro. Znam..."
<BR>&nbsp;&nbsp;&nbsp;&nbsp;&nbsp;Ervin ga je prekinuo usred rečenice. "Taj čovek!" reče on, pokazavši prstom preko ulice.
<BR>&nbsp;&nbsp;&nbsp;&nbsp;&nbsp;"Vidim ga."
<BR>&nbsp;&nbsp;&nbsp;&nbsp;&nbsp;"Bio je sa Teslom. Zove se D'Amur."
<BR>&nbsp;&nbsp;&nbsp;&nbsp;&nbsp;"U priličnoj je žurbi."
<BR>&nbsp;&nbsp;&nbsp;&nbsp;&nbsp;"Pitam se da li on zna gde je ona."
<BR>&nbsp;&nbsp;&nbsp;&nbsp;&nbsp;"Postoji samo jedan način da to saznamo."
<BR>&nbsp;&nbsp;&nbsp;&nbsp;&nbsp;"Da ga pratimo?"
<BR>&nbsp;&nbsp;&nbsp;&nbsp;&nbsp;"Tačno."
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Pre nego što je napustio Kobovu kuću, D'Amur je pozvao Njujork. Norma je bila zadovoljna što ga čuje.
<BR>&nbsp;&nbsp;&nbsp;&nbsp;&nbsp;"Juče sam imala posetiteljku", reče ona, delujući mnogo obeshrabrenije nego što se Hari sećao da je ikada ranije delovala. "Jednostavno je ušla kroz prozor i sela preda me."
<BR>&nbsp;&nbsp;&nbsp;&nbsp;&nbsp;"Ko je to, do đavola, bio?"
<BR>&nbsp;&nbsp;&nbsp;&nbsp;&nbsp;"Rekla je da se zove Lenja Suzana. Bar u početku. Zatim se predomislila i... sam Bog zna... verovatno promenila pol i počela da se naziva Hamermit..."
<BR>&nbsp;&nbsp;&nbsp;&nbsp;&nbsp;"Zatim Piter Nomad?"
<BR>&nbsp;&nbsp;&nbsp;&nbsp;&nbsp;"Posle izvenosg vremena došlo je i do njega", reče Norma. "Pa, da li je ta stvar ono što tvrdi da jeste?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To je ubilo Hesa?"
<BR>&nbsp;&nbsp;&nbsp;&nbsp;&nbsp;"Bilo je jedan od mnogih. Šta je želelo?"
<BR>&nbsp;&nbsp;&nbsp;&nbsp;&nbsp;"Šta te stvari uopšte žele? Malo je graktalo. Olakšalo se na podu. I zatražilo da te podsetim..."
<BR>&nbsp;&nbsp;&nbsp;&nbsp;&nbsp;"Kako tačno?"
<BR>&nbsp;&nbsp;&nbsp;&nbsp;&nbsp;Norma uzdahnu. "Ovaj... počelo je sa pričom o tome kako Đavo dolazi, kako ćemo svi biti razapeti zbog onoga što smo učinili. Tupilo je dosta o tome. Izložilo mi je kratak istorijat razapinjanja na krst, bez koga sam mogla. Zatim je reklo: "Reci D'Amuru..."
<BR>&nbsp;&nbsp;&nbsp;&nbsp;&nbsp;"Dozvoli da pogodim. Ja sam ti, a ti si ljubav..." Nije se potrudio da završi.
<BR>&nbsp;&nbsp;&nbsp;&nbsp;&nbsp;"Tako je", reče Norma.
<BR>&nbsp;&nbsp;&nbsp;&nbsp;&nbsp;"Šta je bilo onda?"
<BR>&nbsp;&nbsp;&nbsp;&nbsp;&nbsp;"Ništa. Reklo mi je da imam veoma lepe oči i bilo je ubeđeno da su samim tim što su beskorisne još lepše. Zatim je otišlo. Još ne mogu da se otarasim smrada njegovih govana."
<BR>&nbsp;&nbsp;&nbsp;&nbsp;&nbsp;"Izvini, Norma."
<BR>&nbsp;&nbsp;&nbsp;&nbsp;&nbsp;"U redu je. Nabavila sam neke osveživače vazduha..."
<BR>&nbsp;&nbsp;&nbsp;&nbsp;&nbsp;"Ne. Mislim zbog cele te proklete stvari."
<BR>&nbsp;&nbsp;&nbsp;&nbsp;&nbsp;"Da ti kažem nešto, Hari. Nateralo me je da se zamislim."
<BR>&nbsp;&nbsp;&nbsp;&nbsp;&nbsp;"O...?"
<BR>&nbsp;&nbsp;&nbsp;&nbsp;&nbsp;"O našem razgovoru na krovu, kao prvo."
<BR>&nbsp;&nbsp;&nbsp;&nbsp;&nbsp;"I sam sam razmišljao dosta o tome."
<BR>&nbsp;&nbsp;&nbsp;&nbsp;&nbsp;"Ne kažem da u potpunosti grešim. Svet se menja, i ne prestaje da se menja, i ne mislim da će bilo gde uskoro stići. Ali ova stvar, ova Lenja Suzana..." Reči na trenutak zamreše. Jedino što je Norma smislila da kaže bilo je: "Užasno!" Hari ništa nije uzvratio. "Znam šta misliš", reče Norma. "Misliš, zašto se stara krava konačno ne odluči?"
<BR>&nbsp;&nbsp;&nbsp;&nbsp;&nbsp;"Nije tačno."
<BR>&nbsp;&nbsp;&nbsp;&nbsp;&nbsp;"Istina je da više ne znam."
<BR>&nbsp;&nbsp;&nbsp;&nbsp;&nbsp;"Nemoj dozvoliti da te to izludi."
<BR>&nbsp;&nbsp;&nbsp;&nbsp;&nbsp;"Oh, za to je suviše kasno", reče Norma, a smeh se vratio u njen glas. "Šta je s tim demonima? Zašto toliko seru?"
<BR>&nbsp;&nbsp;&nbsp;&nbsp;&nbsp;"Zato što žele da svet bude upravo takav, Norma."
<BR>&nbsp;&nbsp;&nbsp;&nbsp;&nbsp;"Sranje."
<BR>&nbsp;&nbsp;&nbsp;&nbsp;&nbsp;"Sranje."
<BR>
<BR>&nbsp;&nbsp;&nbsp;&nbsp;&nbsp;Nastavili su još malo da razgovaraju, ali to se pretvorilo u puko ćaskanje. Tek na kraju, kada je Hari kazao da mora da ide, Norma upita: "Kuda?"
<BR>&nbsp;&nbsp;&nbsp;&nbsp;&nbsp;"Na planinu", odvrati joj on. "Da vidim kako izgleda Đavo, da se suočim s njim licem u lice."
<BR>
<BR>&nbsp;&nbsp;&nbsp;&nbsp;&nbsp;Sada, jedan sat posle tog razgovora, on se peo, probijajući se kroz tako gusto drveće da je bio gotovo slep kao i Norma, i posle svih potera i gubitaka doživljenih u poslednje vreme - Diseldorfove smrti, masakra Zijem Karasofije, događaja u Bedlendu i ubistva Marije Nazareno - predstavljalo je pravo olakšanje to što su se stvari bližile svom kraju.
<BR>&nbsp;&nbsp;&nbsp;&nbsp;&nbsp;Razmišljao je o portretu koji je Ted napravio - D'Amur u ulici Vikof, sa crnom zmijom smrskanom pod junakovom petom. Kako je to izgledalo jednostavno. Kako blaženo jednostavno. Demon se trza. Demon vene. Demona nema više.
<BR>&nbsp;&nbsp;&nbsp;&nbsp;&nbsp;Nikada nije bilo tako, osim u pričama, i uprkos onome što je reklo dete na raskršću (lišće na drvetu priče), Hari nije očekivao srećan završetak.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;I pored njegovog zastrašivanja i ulagivanja, samo su se četiri člana orkestra pojavila u kući Larija Glodoskog: Bil Vejts, Stiv Olsted, Deni Džips i Čes Rajdlinger. Lari je izneo skoč i izložio im svoje viđenje događaja.
<BR>&nbsp;&nbsp;&nbsp;&nbsp;&nbsp;"Ovde imamo posla sa nekom vrstom manipulacije umom", reče on. "Možda hemijskom, a možda je nešto bilo stavljeno u vodu..."
<BR>&nbsp;&nbsp;&nbsp;&nbsp;&nbsp;"Bar nije u skoču", primeti Bil.
<BR>&nbsp;&nbsp;&nbsp;&nbsp;&nbsp;"Ovo je ozbiljno", reče Lari. "Preti nam katastrofa, gospodo."
<BR>&nbsp;&nbsp;&nbsp;&nbsp;&nbsp;"Šta su svi videli?" upitao je Džips prisutne.
<BR>&nbsp;&nbsp;&nbsp;&nbsp;&nbsp;"Žene", reče Olsted.
<BR>&nbsp;&nbsp;&nbsp;&nbsp;&nbsp;"I svetlost", dodade Rajdlinger.
<BR>&nbsp;&nbsp;&nbsp;&nbsp;&nbsp;"To su oni želeli da vidimo", reče Leri.
<BR>&nbsp;&nbsp;&nbsp;&nbsp;&nbsp;"Ko su oni?" zapitao se Vejts. "Hoću da kažem, prebrodili smo crvenu opasnost, prebrodili smo NLO-e. Šta je onda, do đavola, ovo? Nemoj pogrešno da me shvatiš, Lari, ne kažem da si lud, jer sam i ja video neko sranje. Samo bih voleo da znam s čim smo suočeni."
<BR>&nbsp;&nbsp;&nbsp;&nbsp;&nbsp;"To nećemo otkriti sedeći ovde", odvrati Olsted. "Moramo sami pogledati."
<BR>&nbsp;&nbsp;&nbsp;&nbsp;&nbsp;"A čime ćemo se braniti?" zanimalo je Vejtsa. "Trubama i štapićima za bubnjeve?"
<BR>&nbsp;&nbsp;&nbsp;&nbsp;&nbsp;U tom času na vratima kuće Glodoskog pojavio se Bosli Kauhik koji je želeo da ga uključe u svoje redove. Za skup je čuo od svoje sestre koja je bila bliska prijateljica Olstedove žene Rebeke. Niko od petorice nije se prijatno osećao u društvu Boslija užagrenih očiju, ali pošto su njihovi redovi bili tako jadni, nemoguće ga je bilo odbiti. Treba biti pošten i reći da se Bosli zaista trudio da obuzda svoj apokaliptički ton, ograničivši se na nakoliko primedbi o tome kako svima preti opasnost da njihov grad preuzmu sile, užasne sile, i da je on spreman da umre braneći ga.
<BR>&nbsp;&nbsp;&nbsp;&nbsp;&nbsp;Ta primdba ih je vratila na pitanje pištolja. Dotični problem mogao se lako rešiti. Džipsov zet iz ulice Kolemen bio je opčinjen onim što je zvao 'štapovi za ubijanje' još od kada je izgovorio prvu reč, tako da je, kada se šestočlani odred pojavio na njegovom pragu nešto pre deset sati, praktično mu rekvirirajući te proklete stvari, bio patetično srećan što može da im učini uslugu. Glodoski je smatrao da bi bilo učtivo da pozove zeta da im se pridruži u pustolovini. Čovek je odbio. Bolestan je, rekao je, i samo bi ih usporavao. Ali ako im bude potrebno još pušaka, znaju gde treba da dođu po njih.
<BR>&nbsp;&nbsp;&nbsp;&nbsp;&nbsp;Zatim su se uputili do Hemrikovog bara (na predlog Bila Vejtsa) da nazdrave pustolovini skočem. Rajdlinger je bio protiv toga. Zar ne bi mogli jednostavno da obave ono što su nameravali da obave (još nisu bili načisto šta bi to moglo biti), kako bi onda svi lepo mogli da pođu kući na spavanje? Bio je nadglasan. Odred se uputio do Hemrika, pa su čak i Boslija nagovorili da ispije čašicu brendija.
<BR>&nbsp;&nbsp;&nbsp;&nbsp;&nbsp;"Ljudima jednostavno nije stalo", primeti Bosli, osvrćući se po baru. Bio je otprilike pun onoliko koliko su to vatrogasci dozvoljavali, i svi su se, izgleda, odlično zabavljali.
<BR>&nbsp;&nbsp;&nbsp;&nbsp;&nbsp;"Stvar je u tome, Bosli", reče Bil Vejts, "što niko nije sasvim siguran šta je video. Kladim se da bi, kada bi pitao ljude šta se dogodilo danas po podne, svi rekli različito."
<BR>&nbsp;&nbsp;&nbsp;&nbsp;&nbsp;"Tako radi Đavo, gospodine Vejts", odvrati Bosli bez trunke samoisticanja. "On želi da se mi međusobno prepiremo. I dok se mi prepiremo, on nastavlja da obavlja svoj posao."
<BR>&nbsp;&nbsp;&nbsp;&nbsp;&nbsp;"A kakav bi to posao bio?" upita Bil. "Tačno?"
<BR>&nbsp;&nbsp;&nbsp;&nbsp;&nbsp;"Mani se toga, Bile", reče Čes. "Hajde da iziđemo i..."
<BR>&nbsp;&nbsp;&nbsp;&nbsp;&nbsp;"Ne", prekide ga Bosli, pomalo zaplićući jezikom. "To je razložno pitanje."
<BR>&nbsp;&nbsp;&nbsp;&nbsp;&nbsp;"A kako glasi odgovor, Bosli?"
<BR>&nbsp;&nbsp;&nbsp;&nbsp;&nbsp;"To je isti onaj posao koji Đavo obavlja od pamtiveka." Dok je Bosli pričao, Olsted mu je tutnuo u šaku drugu čašu brendija, i Bosli ju je sasvim nesvesno naiskap ispraznio, a zatim nastavio: "Želi da nas odvoji od Boga."
<BR>&nbsp;&nbsp;&nbsp;&nbsp;&nbsp;"Ja sam ga napustio još odavno", reče Vejts. Nije se šalio.
<BR>&nbsp;&nbsp;&nbsp;&nbsp;&nbsp;"Ubeđen sam da Bogu nedostaješ", odvrati Bosli isto tako isrkeno.
<BR>&nbsp;&nbsp;&nbsp;&nbsp;&nbsp;Dvojica muškaraca zurila su jedan u drugoga dosta dugo, ne rekavši ni reč.
<BR>&nbsp;&nbsp;&nbsp;&nbsp;&nbsp;"Hej, Bosli, mani se toga", reče Olsted. "Podilaze me žmarci od tebe. I popij još jedan brendi."
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Metak u Budenbaumovom mozgu nimalo nije potisnuo njegov bes.
<BR>&nbsp;&nbsp;&nbsp;&nbsp;&nbsp;"Oni su krajnje nezahvalni, ulizički, bezvredni, podli, bezumni, nedotupavni kučkini sinovi za koje sam ikada imao nesreću da radim", besneo je on, šake priljubljene uz mesto na glavi koje je zaceljivalo. 'Oh, postavi još jednu predstavu za nas, Ovene. Jedno lepo ubistvo. Neki mali crime passionelle. Nešto s decom. Nešto sa hrišćanima.' Okrenuo se Setu koji je stajao kod prozora, gledajući na raskršće i slušajući ovu tiradu već skoro pola sata. "I da li sam ikada rekao ne?" Zastao je, čekajući odgovor.
<BR>&nbsp;&nbsp;&nbsp;&nbsp;&nbsp;"Verovatno nisi", reče Set.
<BR>&nbsp;&nbsp;&nbsp;&nbsp;&nbsp;"Prokleto si u pravu! Ništa mi nije bilo suviše teško da učinim za njih. Želeli su da vide predsednika kako umire? Nema problema. Poželeli su masakr ili dva? I to može biti sređeno. Nije bilo toga što bi zatražili, a da im ja nisam obezbedio. Ničeg!"
<BR>&nbsp;&nbsp;&nbsp;&nbsp;&nbsp;Zatim se uputio ka prozoru, ovlaš pipkajući ranu. "Ali onog časa kada sam se spetljao - sasvim malo, neznatna pogreška - već su krenuli da njuše za onom pičkom Bombek, i bilo je: Vidimo se, Ovene. Mi ćemo je odvesti i popričati o jebenom drvetu priče."
<BR>&nbsp;&nbsp;&nbsp;&nbsp;&nbsp;Zagledao se u Seta koji mu je uzvratio pogled.
<BR>&nbsp;&nbsp;&nbsp;&nbsp;&nbsp;"Vidim ti pitanje na licu", reče Budenbaum.
<BR>&nbsp;&nbsp;&nbsp;&nbsp;&nbsp;"A ja krv na tvome", reče Set.
<BR>&nbsp;&nbsp;&nbsp;&nbsp;&nbsp;"Da li se nešto izmenilo među nama?"
<BR>&nbsp;&nbsp;&nbsp;&nbsp;&nbsp;"Jeste", jednostavno odgovori Set. "Stvar je u tome što svakog časa, svakog minuta, mislim nešto drugo o tebi."
<BR>&nbsp;&nbsp;&nbsp;&nbsp;&nbsp;"Kako bi onda želeo da stvar stoji među nama?"
<BR>&nbsp;&nbsp;&nbsp;&nbsp;&nbsp;Set je trenutak razmišljao. "Voleo bih da možemo da krenemo ispočetka", reče on. "Voleo bih da upravo dolaziš ka meni ispod zvezda i da ti ja pričam o anđelima." Nova pauza. "Voleo bih da još imam anđele."
<BR>&nbsp;&nbsp;&nbsp;&nbsp;&nbsp;"Ja sam ti ih oduzeo; da li to hoćeš da kažeš?"
<BR>&nbsp;&nbsp;&nbsp;&nbsp;&nbsp;"Dozvolio sam ti da to uradiš", odvrati Set.
<BR>&nbsp;&nbsp;&nbsp;&nbsp;&nbsp;"Pitanje..."
<BR>&nbsp;&nbsp;&nbsp;&nbsp;&nbsp;"Ha?"
<BR>&nbsp;&nbsp;&nbsp;&nbsp;&nbsp;"Imao si pitanje na licu."
<BR>&nbsp;&nbsp;&nbsp;&nbsp;&nbsp;"Aha... samo sam razmišljao o drvetu priče, to je sve."
<BR>&nbsp;&nbsp;&nbsp;&nbsp;&nbsp;"Nema nikakvog drveta priče, ako je to ono što se pitaš", reče Budenbaum. Set je bio razočaran. "To je samo fraza koju je izmislio neki vašljivi pesnik."
<BR>&nbsp;&nbsp;&nbsp;&nbsp;&nbsp;"Šta ona znači?"
<BR>&nbsp;&nbsp;&nbsp;&nbsp;&nbsp;Ovenov glas više nije bio zajedljiv. Oslonio se leđima o zid pored prozora kroz koji je ispao pre dva dana. "Šta znači?" ponovi on. "Pa... to znači da su priče semenje. Priče su cvetovi. Priče su voće, uzbrano, isceđeno i pojedeno. Zatim iseremo semenje..."
<BR>&nbsp;&nbsp;&nbsp;&nbsp;&nbsp;"Nazad u tle."
<BR>&nbsp;&nbsp;&nbsp;&nbsp;&nbsp;"Nazad u tle."
<BR>&nbsp;&nbsp;&nbsp;&nbsp;&nbsp;"I tako u nedogled."
<BR>&nbsp;&nbsp;&nbsp;&nbsp;&nbsp;Budenbaum uzdahnu. "U nedogled", reče on. "Sa nama ili bez nas."
<BR>&nbsp;&nbsp;&nbsp;&nbsp;&nbsp;"Ne misliš na nas", nežno reče Set. Nije to rekao optužujućim glasom, već je samo setno izneo činjenicu. Budenbaum je zaustio da nešto kaže, ali ga je Set prekinuo. "Bio sam tamo dole, Ovene", reče on, klimnuvši prema ulici. "Nameravao si da odeš bez mene, gde god to bilo."
<BR>&nbsp;&nbsp;&nbsp;&nbsp;&nbsp;"Bio sam prekinut", reče Oven, "to je sve. Toliko dugo sam čekao na ovo; nisam smeo da dozvolim da mi umakne."
<BR>&nbsp;&nbsp;&nbsp;&nbsp;&nbsp;"Ipak je umaklo", podseti ga Set.
<BR>&nbsp;&nbsp;&nbsp;&nbsp;&nbsp;"Neće se ponoviti", odvrati Oven kratko i jasno. "Tako mi Boga, neće."
<BR>&nbsp;&nbsp;&nbsp;&nbsp;&nbsp;"Kako ćeš to sprečiti?"
<BR>&nbsp;&nbsp;&nbsp;&nbsp;&nbsp;"Potrebna mi je tvoja pomoć, Sete", reče Budenbaum. "I obećavam..."
<BR>&nbsp;&nbsp;&nbsp;&nbsp;&nbsp;"Nemoj mi ništa obećavati", reče Set. "Tako je bolje."
<BR>&nbsp;&nbsp;&nbsp;&nbsp;&nbsp;Budenbaum uzdahnu. "Tako nam je malo vremena bilo potrebno da se razdvojimo", reče on Setu. "Kao da smo u četrdeset osam časova proživeli pola životnoga veka zajedno."
<BR>&nbsp;&nbsp;&nbsp;&nbsp;&nbsp;Set je pogledao kroz prozor. "Šta želiš da uradim?" upitao je.
<BR>&nbsp;&nbsp;&nbsp;&nbsp;&nbsp;"Pronađi Teslu Bombek i sklopi primirje s njom. Reci joj da moram da je vidim. Reci joj šta god bude potrebno, samo je dovedi ovamo. Ne, ne ovamo..." Setio se Rite sa visokom punđom. "Ima jedan mali kafe u kome sam bio. Ne sećam se imena. Ima plavi natpis..."
<BR>&nbsp;&nbsp;&nbsp;&nbsp;&nbsp;"Svratište."
<BR>&nbsp;&nbsp;&nbsp;&nbsp;&nbsp;"Tako je. Odvedi je tamo. I reci joj da drži avatare podalje."
<BR>&nbsp;&nbsp;&nbsp;&nbsp;&nbsp;"Kako će to da uradi?"
<BR>&nbsp;&nbsp;&nbsp;&nbsp;&nbsp;"Smisliće već nešto."
<BR>&nbsp;&nbsp;&nbsp;&nbsp;&nbsp;"U redu. I želiš da je dovedem u Svratište?"
<BR>&nbsp;&nbsp;&nbsp;&nbsp;&nbsp;"Ako bude htela da dođe."
<BR>&nbsp;&nbsp;&nbsp;&nbsp;&nbsp;"A šta kao neće?"
<BR>&nbsp;&nbsp;&nbsp;&nbsp;&nbsp;"Onda će sve biti uzalud", reče Oven. "I ja ću poželeti da imam tvoje anđele koje bih mogao da slušam."
<BR>
<BR>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Kada je Hari ostavio za sobom drveće, noć je postala potpuno mirna. U vazduhu se nije čulo nikakvo mrmljanje, kao ni u travi, ni u pukotinama stena. Popevši se dovoljno visoko da je mogao da vidi iznad vrhova krošanja, osvrnuo se na Evervil pod sobom, napola očekujući da je izdato nekakvo naređenje za evakuaciju, i da će ugledati napušteni grad. Ali ne. Svetla su još bila upaljena; još se odvijao saobraćaj po ulicama. Stvar je bila u tome što je magla koja je prekrivala vrata na vrhu padine upijala svaki zvuk, ostavljajući ovu oblast u takvoj tišini da je mogao da čuje vlastito srce kako mu kuca u glavi.
<BR>
<BR>&nbsp;&nbsp;&nbsp;&nbsp;&nbsp;"Ovde se to dogodilo", reče Koker Amijano Ervinu dok su sledili D'Amura preko padine prema magli.
<BR>&nbsp;&nbsp;&nbsp;&nbsp;&nbsp;"Vešanje?"
<BR>&nbsp;&nbsp;&nbsp;&nbsp;&nbsp;"Ne. Velika bitka između porodica Sume Sumamentisa i Eza Aeterijuma. Užasan dan za koji je bilo krivo jedno dete."
<BR>&nbsp;&nbsp;&nbsp;&nbsp;&nbsp;"Bio si tamo?"
<BR>&nbsp;&nbsp;&nbsp;&nbsp;&nbsp;"Oh, da. Bio sam tamo. I oženio sam se tim detetom, nešto kasnije. Zvala se Miv O'Konel i bila je najčudesnija žena koju sam ikada sreo."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Evervil je bio njen san, koji joj je u nasleđe ostavio otac, Harmon O'Konel."
<BR>&nbsp;&nbsp;&nbsp;&nbsp;&nbsp;"Harmon - kao Visovi?"
<BR>&nbsp;&nbsp;&nbsp;&nbsp;&nbsp;"Upravo taj."
<BR>&nbsp;&nbsp;&nbsp;&nbsp;&nbsp;"Da li si i njega poznavao?"
<BR>&nbsp;&nbsp;&nbsp;&nbsp;&nbsp;"Ne. Umro je pre nego što sam je sreo. Lutala je sama ovuda i stigla je do mesta gde nije bila dobrodošla. Jednostavno, greška."
<BR>&nbsp;&nbsp;&nbsp;&nbsp;&nbsp;"I samim tim što je došla ovamo izazvala je klanicu?"
<BR>&nbsp;&nbsp;&nbsp;&nbsp;&nbsp;"Time što je došla i što je progovorila."
<BR>&nbsp;&nbsp;&nbsp;&nbsp;&nbsp;"Progovorila?"
<BR>&nbsp;&nbsp;&nbsp;&nbsp;&nbsp;"U toku je bilo venčanje, znaš, proslavljalo se tamo gore" - pokazao je prema magli - "a u svetu iz koga su došle porodice vladalo je uverenje da je tišina sveta, jer je prethodila početku. Ljubav se vodila u tišini. I svako ko bi narušio tu tišinu smatran je neprijateljem."
<BR>&nbsp;&nbsp;&nbsp;&nbsp;&nbsp;"Zašto onda nisu jednostavno ubili devojčicu?"
<BR>&nbsp;&nbsp;&nbsp;&nbsp;&nbsp;"Zato što su porodice bile iskonski neprijatelji, i obe su mislile da je dete bilo agent one druge. Čim je progovorila, masakrirali su jedni druge."
<BR>&nbsp;&nbsp;&nbsp;&nbsp;&nbsp;"Upravo ovde?"
<BR>&nbsp;&nbsp;&nbsp;&nbsp;&nbsp;"Upravo ovde", reče Koker. "Kada bismo to hteli, siguran sam da bismo mogli da utonemo u zemlju i pronađemo njihove kosti."
<BR>&nbsp;&nbsp;&nbsp;&nbsp;&nbsp;"Ostaću ovde gde mogu da vidim nebo", reče Ervin.
<BR>&nbsp;&nbsp;&nbsp;&nbsp;&nbsp;"Večeras je veoma lepo", primeti Koker, zabacivši glavu kako bi pogledao zvezde. "Ponekad mi se čini da sam bio sam stotinu životnih vekova, a ponekad - večeras, na primer - kao da smo ona i ja odvojili pogled jedno od drugog pre nekoliko časova." Ispustio je neki čudan zvuk, i kada ga je Ervin pogledao, ugledao je se suze kako mu se slivaju niz obraze. "Poslednje što sam video bile su njene oči. Osećao sam ih na sebi dok sam umirao. Pokušao sam da se održim u životu, još samo malo. Pokušao sam i dalje da je gledam, da je utešim na način na koji je ona tešila mene..." Morao je na trenutak da zastane kako bi se malo pribrao. "Ali život je istekao iz mene pre nego iz nje. A kada sam stigao u ovo" - otvorio je šake pred sobom - "ovaj život posle smrti, njeno telo bilo je odneto, isto kao i telo moga sina."
<BR>&nbsp;&nbsp;&nbsp;&nbsp;&nbsp;"Nije ni čudo što si toliko mrzeo Dolana."
<BR>&nbsp;&nbsp;&nbsp;&nbsp;&nbsp;"Oh, mrzeo sam ga. Ali on je bio ljudsko biće. Ništa nije mogao."
<BR>&nbsp;&nbsp;&nbsp;&nbsp;&nbsp;"Da li to znači da su tvoji krajnje savršeni?" upita Ervin.
<BR>&nbsp;&nbsp;&nbsp;&nbsp;&nbsp;"Nema razlike između mog naroda i tvog", odvrati Koker. "Krilo ili rep manje više. Svi smo isti u svojim srcima. Tužni i okrutni." Zastao je, obrisao suze, pa pogledao uz padinu. "Mislim da naš prijatelj D'Amur ima problema", primeti on.
<BR>&nbsp;&nbsp;&nbsp;&nbsp;&nbsp;Tokom poslednjih nekoliko minuta, za vreme njihovog sentimentalnog razgovora, Ervin i Koker zaostali su možda nekih pedeset jardi iza D'Amura koji je stigao na nekoliko koraka od magle. Očigledno je osetio neprijatelja, jer se hitro spustio na zemlju iza jedne stene i ostao mirno da leži. Malo kasnije, problem koji je Koker pomenuo pojavio se iz magle u obliku ne jedne već četiri prilike, od kojih je svaka bila neopisivo ružna: jedan je bio suv kao treska, jedan debeo; jedan trom; jedan mrzovoljan.
<BR>&nbsp;&nbsp;&nbsp;&nbsp;&nbsp;Najtanji od njih bio je ujedno i najnestrpljiviji, i spustio se niz padinu dvadeset stopa (prošavši pored mesta na kome je ležao D'Amur) njušeći vazduh.
<BR>&nbsp;&nbsp;&nbsp;&nbsp;&nbsp;"Mislim da možda nas gone", reče Koker.
<BR>&nbsp;&nbsp;&nbsp;&nbsp;&nbsp;"Šta su oni, do đavola?"
<BR>&nbsp;&nbsp;&nbsp;&nbsp;&nbsp;"Stvorenja Suštine", odvrati Koker.
<BR>&nbsp;&nbsp;&nbsp;&nbsp;&nbsp;"Grozno."
<BR>&nbsp;&nbsp;&nbsp;&nbsp;&nbsp;"Ubeđen sam da bi oni to isto rekli za tebe", primeti Koker. Mršavo stvorenje napredovalo je nizbrdicom i zaista se činilo da je sve bliže duhovima.
<BR>&nbsp;&nbsp;&nbsp;&nbsp;&nbsp;"Šta ćemo?" upita Ervin. Što je stvorenje bilo bliže, to je nezgodnije delovalo.
<BR>&nbsp;&nbsp;&nbsp;&nbsp;&nbsp;"Ne može nam ništa", reče Koker. "Ali ako opaze D'Amura..."
<BR>&nbsp;&nbsp;&nbsp;&nbsp;&nbsp;Stvorenje, mršavo poput motke, kao da je zurilo pravo u Ervina, koga je to krajnje uznemirilo. "Vidi me", reče Ervin.
<BR>&nbsp;&nbsp;&nbsp;&nbsp;&nbsp;"Sumnjam."
<BR>&nbsp;&nbsp;&nbsp;&nbsp;&nbsp;"Vidi me, kažem ti!"
<BR>&nbsp;&nbsp;&nbsp;&nbsp;&nbsp;"Na putu ovamo kukao si što si nevidljiv. Ne možeš imati... prokletstvo!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pronašli su ga."
<BR>&nbsp;&nbsp;&nbsp;&nbsp;&nbsp;Ervin je pogledao pored mršavka i video kako je možda najokrutniji član četvorke ščepao D'Amura i stao da ga podiže. "Mi smo za ovo krivi", reče Koker. "Prokleto sam ubeđen da su krenuli u potragu za nama."
<BR>&nbsp;&nbsp;&nbsp;&nbsp;&nbsp;Ervin nije bio u toj meri siguran, ali D'Amur se nesumnjivo nalazio u ozbiljnoj nevolji. Jedan od četvorice ga je razoružao, dok ga je drugi tukao po licu. Stvorenja koje je pošlo niz padinu okrenulo se od Ervina i Kokera i krenulo nazad da se pridruži svojim sadruzima koji su upravo počeli da vuku zarobljenika u maglu.
<BR>&nbsp;&nbsp;&nbsp;&nbsp;&nbsp;"Šta ćemo da radimo?" upita Ervin.
<BR>&nbsp;&nbsp;&nbsp;&nbsp;&nbsp;"Sledićemo ih", reče Koker. "A ako ga ubiju, izvinićemo mu se."
<BR>
<BR>&nbsp;&nbsp;&nbsp;&nbsp;&nbsp;Poslednji puta kada se Hari peo Visovima, Vojtove tetovaže omogućile su mu da stigne neprimećen do samog praga. Međutim, to ovog puta nije upalilo. Nije znao zašto, a istinu govoreći nije ni bilo važno. Bio je u rukama svojih neprijatelja - Gamalijela štapa-insekta, Bartoa koji razapinje na krst, Mutepa kržljavca i Svonkija debelog. Tu se ništa nije moglo.
<BR>&nbsp;&nbsp;&nbsp;&nbsp;&nbsp;Nije ni pokušao da im se odupre, delom zato što je znao da bi to samo izazvalo nasilje, a delom zato što se on uostalom i popeo uz padinu da vidi kako izgleda Đavo, a oni su ga vodili ka vratima kroz koja će on doći, te čemu onda otpor?
<BR>&nbsp;&nbsp;&nbsp;&nbsp;&nbsp;Postojao je i treći razlog. Ta stvorenja bili su rođaci demona koji je oduzeo život ocu Hesu. Nije shvatao geneologiju, ali je znao na osnovu njihovog trabunjanja, mahnitosti i smrada da su na neki način bili povezani. Možda će, u poslednjih trenucima pre dolaska Iada, saznati od nekog od ovih užasa šta je značila poruka Lenje Suzane.
<BR>&nbsp;&nbsp;&nbsp;&nbsp;&nbsp;"Ja sam ti, a ti si ljubav..."
<BR>&nbsp;&nbsp;&nbsp;&nbsp;&nbsp;Čak i na kraju, da li je ljubav bila ta koja je pokretala svet?
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
