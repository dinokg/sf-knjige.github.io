<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IV
<P>&nbsp;&nbsp;&nbsp;&nbsp;&nbsp;Žena na motociklu izgledala je poput sezonskog putnika: njena kožna odeća prašnjava i oguljena, kosa, kada je skinula šlem, kratko podšišana i izbeljena od pustinjskog sunca; lice, koje verovatno nikada nije bilo lepo, istrošeno i grubo. Imala je masnicu na vilici i duboko urezane bore oko očiju i usta; nijedna od njih nije bila posledica smeha.
<BR>&nbsp;&nbsp;&nbsp;&nbsp;&nbsp;Zvala se Tesla Bombek i danas se vraćala kući. Ne bukvalno u mesto svog rođenja (to je bila Filadelfija), čak ni u grad u kome je odrasla (to je bio Detroit), već u grad u kome je počelo preoblikovanje koje je od nje napravilo grubog, izubijanog, izboranog lutalicu.
<BR>&nbsp;&nbsp;&nbsp;&nbsp;&nbsp;Ili bi se pre moglo reći, u ostatke tog grada. Na vrhuncu svoje osrednjosti, ovo mesto - Palomo Grov - bilo je nominovano za savršeni kalifornijski raj. Za razliku od Evervila, koji je rastao organski više od veka i po, Grov je nastao za tri godine, stvorili su ga planeri i magnati nekretnina nadahnuti demografskim kretanjima. I on je tiho napredovao izvesno vreme, skriven u naborima doline Simi, nekoliko milja od autoputa kojim su se svakog jutra zaposleni odvozili u Los Anđeles i vraćali se njime svake večeri.
<BR>&nbsp;&nbsp;&nbsp;&nbsp;&nbsp;Sada je saobraćaj na tom autoputu bio gušći nego ikada ranije, ali se odvajanje za Grov retko koristilo. Povremeno bi kakav turista, koji je želeo da doda 'grad koji je umro prekonoć' svom spisku kalifornijskih neobičnosti, došao da pogleda tu pustoš, ali takve posete bile su sve ređe. Niti je pokušano da se Grov ponovo sagradi, uprkos ogromnim gubicima kako vlasnika zemlje tako i pojedinaca. Teslu to nije iznenadilo. Ovo je bilo vreme recesije; ljudi nisu više verovali da su nekretnine solidno ulaganje, a još manje u nekretnine koje su se u prošlosti pokazale kao nestabilne.
<BR>&nbsp;&nbsp;&nbsp;&nbsp;&nbsp;Jer Palomo Grov nije jednostavno umro, on je sam sebe zakopao, njegove ulice su se rastvorile poput grobova, progutavši prelepe kuće. Mnoge od tih ulica bile su i dalje zatvorene barikadama kako se posetioci ne bi povredili, ali Tesla je još od detinjstva čula da kada su joj govorili ne, tako da je prvo prešla preko tih barikada kako bi mogla da luta tamo gde je bila pričinjena najveća šteta.
<BR>&nbsp;&nbsp;&nbsp;&nbsp;&nbsp;Tokom petogodišnjeg putovanja kroz nešto što je ona volela da zove Amerika, a pod čim je podrazumevala unutrašnje države, mnogo puta je razmišljala o tome da se vrati. One nisu bile, često je tvrdila Grilu, jedna zemlja; ni izdaleka. Samo zato što su služili istu koka-kolu u Luzijani kao i u Ajdahu, i isti hamburger u Novom Meksiku kao i u Masačusetsu, nije značilo da postoji nešto kao Amerika. Kada su predsednici i obrazovani ljudi govorili o glasu i volji američkog naroda, prevrtala je očima. To je bila čista uobrazilja; to joj je jasno kazao žuti pas koji ju je sledio po Arizoni nedelju i po dana tokom njenog halucinirajućeg razdoblja, pojavljujući se u restoranima i motelskim sobama da bi popričao s njom na tako prijateljski način da joj je nedostajao kada je nestao.
<BR>&nbsp;&nbsp;&nbsp;&nbsp;&nbsp;Ako se dobro sećala (ali nikada neće biti u to sigurna), pas je bio taj koji je prvi pomenuo povratak u Grov.
<BR>&nbsp;&nbsp;&nbsp;&nbsp;&nbsp;"Moraš ranije ili kasnije da nabiješ nos u vlastita govna", savetovao ju je, zavalivši se u pohabanu naslonjaču. "To je jedini način da se stupi u vezu."
<BR>&nbsp;&nbsp;&nbsp;&nbsp;&nbsp;"Sa čim?" zanimalo ju je.
<BR>&nbsp;&nbsp;&nbsp;&nbsp;&nbsp;"Sa čim? Sa čim?" rekao je on, posadivši se u donji deo kreveta. "Nisam ti ja psihoanalitičar! Otkrij sama."
<BR>&nbsp;&nbsp;&nbsp;&nbsp;&nbsp;"Šta ako nema šta da se otkrije?" parirala mu je ona.
<BR>&nbsp;&nbsp;&nbsp;&nbsp;&nbsp;"Ne pričaj gluposti", rekao je on. "Ne plašiš se ti da otkriješ da nema šta da se pronađe. Plašiš se da ćeš pronaći toliko toga da će te to izludeti." Spustio se sa kreveta i seo joj u krilo, tako da su sada bili nos uz nos. "Znaš šta, gospođice Bombek? Već si luda. Šta onda imaš da izgubiš?"
<BR>&nbsp;&nbsp;&nbsp;&nbsp;&nbsp;Nije mogla da se seti da li je smislila kakav jezgrovit odgovor na ovo ili se jednostavno onesvestila. Verovatno ovo drugo. Onesvešćivala se u mnogim motelskim sobama u toj fazi. U svakom slučaju, žuti pas je posejao seme. Prošli su meseci, i ona je naizgled povratila zdrav razum, i povremeno bi, gledajući kartu ili kakav putokaz, pomislila: možda bi trebalo to danas da uradim. Možda bi trebalo da se vratim u Grov.
<BR>&nbsp;&nbsp;&nbsp;&nbsp;&nbsp;Ali uvek kada bi bila sasvim blizu odluke da to i učini, javio bi se jedan drugi glas; glas ličnosti koja je delila njenu lobanju s njom poslednjih pola decenije.
<BR>&nbsp;&nbsp;&nbsp;&nbsp;&nbsp;Zvao se Raul, i rođen je kao majmun. Međutim, nije dugo ostao takav. U četvrtoj godini života evoluirao je iz svog majmunskog stanja u ljudsko, posredstvom one čudovišne tečnosti koju je njen pronalazač nazvao nuncije, glasnik. Ta tečnost nije predstavljala plod čiste nauke, već je nastala zahvaljujući mešanju disciplina - biogenetike i alhemije - i nastavila je da preobražava i druge, uključujući tu i (nakratko) Teslu, izmamljujući prirodne sklonosti onih na koje je uticala, i tokom tog procesa stvorivši dve zaraćene sile koje su od Palomo Grova napravile svoje bojno polje.
<BR>&nbsp;&nbsp;&nbsp;&nbsp;&nbsp;Jedna je bila tvorac nuncija, vizionar, zavisnik od meskalina po imenu Flečer, koji je postao sila za transcendenciju pod tutorstvom glasnika. Druga je bila njegov gazda, Randolf Džaf, koji je finansirao otkriće u nadi da će dobiti pristup stanju tela i duha koje je bilo slično božanskom. Nuncije nije učinio ništa da priguši tu ambiciju, ali je zato od Džafa oblikovao stvorenje toliko opsednuto svojim snovima o moći da je njegov duh atrofirao. Do vremena kada je ušao u rat sa Flečerom (pri čemu je uništen Grov) i bio spreman da zatraži svoju nagradu, njegova psiha postala je suviše slaba da bi mogla da podnese trijumf. Proigrao je razum u poteri za božanskim. Uskoro potom, proigrao je i svoj život.
<BR>&nbsp;&nbsp;&nbsp;&nbsp;&nbsp;Uopšte onda nije bilo čudno što se Raul tako srčano opirao njenoj želji da se vrati u Grov.
<BR>&nbsp;&nbsp;&nbsp;&nbsp;&nbsp;Mrzim Kaliforniju, rekao joj je bezbroj puta. Ako se nikada ne vratimo tamo, biće to suviše brzo.
<BR>&nbsp;&nbsp;&nbsp;&nbsp;&nbsp;Nije se prepirala s njim oko toga. Mada je imala potpunu kontrolu nad svojim telom, i mogla da se odveze na zapad, jer on ne bi mogao ništa da učini da je zaustavi, njegovo prisustvo bilo je utešno tokom mnogih užasnih trenutaka koji su usledili po smrti Palomo Grova, a kada se ima u vidu da je očekivala da takvi trenuci ponovo nastupe, strašniji no ikad, želela je da ostane s njim u dobrim odnosima.
<BR>&nbsp;&nbsp;&nbsp;&nbsp;&nbsp;Nije joj promakao paradoks toga, da je njen nestalni zdrav razum sačuvala jedna od stvari koja inače izluđuje ljude (glasovi u glavi). Niti je zaboravila da je njen stanar, koji je obično bio krajnje obziran kada je trebalo poštovati razgraničenje između njegovih i njenih misli, patio od vlastitih kriza, a u tim trenucima ona je bila ta koja ga je tešila. Ponekad bi se probudila i čula ga kako jeca u njenoj glavi, oplakujući činjenicu da se odrekao svoga tela u tom ratu, i to što nikada više neće imati anatomiju koju će moći da nazove svojom. Tada bi ga tešila što je bolje mogla; govorila mu je da će već jednog dana pronaći načina da ga oslobode, a zar do tada nije bilo bolje ovako, jer su bar imali jedno drugo?
<BR>&nbsp;&nbsp;&nbsp;&nbsp;&nbsp;I bilo je. Kada je sumnjala u sve ono što je videla, on je bio tu da kaže: Istina je. Kada bi se uplašila tereta svega onoga što je shvatila, on je bio tu da kaže: Nosićemo ga zajedno, dok ne svršimo s tim.
<BR>&nbsp;&nbsp;&nbsp;&nbsp;&nbsp;Ah! Dok ne svršimo s tim. U tome je bio trik. Pronaći načina da se otkriće prebaci na nečija snažna i pouzdana pleća i vratiti se životu kojim je živela pre nego što je uopšte čula za Palomo Grov.
<BR>&nbsp;&nbsp;&nbsp;&nbsp;&nbsp;Bila je po profesiji pisac scenarija, sa nizom promašaja koji su to dokazivali, i mada je prošlo dosta vremena od kada je poslednji put sela da piše, njen filmski instinkt ostao je oštar. Čak i u teškim vremenima, ne bi prošla nedelja, a da ne pomisli: Evo scene. Izgled neba, način na koji su se psi tukli, način na koji ja jecam - to bi mogao biti početak nečeg divnog i čudnog.
<BR>&nbsp;&nbsp;&nbsp;&nbsp;&nbsp;Ali u poslednje vreme činilo se da je imala samo početke - uvek je kretala nekim nepoznatim autoputem ili započinjala razgovor sa kakvim strancem - i nikada nije stizala do drugog čina. Ako je bolna farsa njenog života do danas trebalo da bude na bilo koji način razrešena, onda će morati da pokrene priču dalje. Znala je da to nije moglo da se dogodi sve dok se ne vrati u Grov i ne suprotstavi njegovim duhovima.
<BR>
<BR>&nbsp;&nbsp;&nbsp;&nbsp;&nbsp;Kasnije će videti sinhronitet na delu i počeće da veruje da to putovanje nije slučajno preduzeto baš u tom trenutku. Ili su je njena podsvest ili sile koje deluju na nju u stanju sna u toj meri proganjale sećanjima na Grov, da je jedinu nadu za izbavljenje videla u tome da se vrati tamo, upravo te nedelje u avgustu, kada je toliko toga čekalo da se dogodi.
<BR>&nbsp;&nbsp;&nbsp;&nbsp;&nbsp;Čak je i Raul, koji se tako žestoko protivio toj zamisli tokom godina, prihvatio neizbežnost putovanja kada mu je saopštila svoju odluku.
<BR>&nbsp;&nbsp;&nbsp;&nbsp;&nbsp;Hajde da završimo s tim, rekao je, mada sam Bog zna šta misliš da ćeš tamo naći.
<BR>
<BR>&nbsp;&nbsp;&nbsp;&nbsp;&nbsp;Sada je znala. Nalazila se usred nečega što je nekada bio tržni centar Palomo Grova, njegov geografski i emocionalni stožer. Ljudi su ovamo dolazili na sastanke, partiju ogovaranja, da se zaljube i (gotovo slučajno) da kupuju. Sada su sve radnje osim njih nekoliko predstavljale gomile šuta, a one koje su ostale da stoje bile su svedene na ljušture, roba koja se u njima prodavala bila je porazbijana, opljačkana ili je istrulila.
<BR>&nbsp;&nbsp;&nbsp;&nbsp;&nbsp;Tesla? promrmlja Raul u njenoj glavi.
<BR>&nbsp;&nbsp;&nbsp;&nbsp;&nbsp;Odgovorila mu je kao i uvek, ne jezikom i usnama, već umom. Molim?
<BR>&nbsp;&nbsp;&nbsp;&nbsp;&nbsp;Nismo sami.
<BR>&nbsp;&nbsp;&nbsp;&nbsp;&nbsp;Osvrnula se oko sebe. Nigde nije videla nikakav znak života, ali to ništa nije značilo. Raul je bio bliži svojim životinjskim korenima nego ona; motrio je na bezbrojne sićušne znake koje su njena čula primala, ali koje ona više nije znala kako da tumači. Ako je on rekao da nisu sami, onda nisu bili sami.
<BR>&nbsp;&nbsp;&nbsp;&nbsp;&nbsp;Gde? - pomisli ona.
<BR>&nbsp;&nbsp;&nbsp;&nbsp;&nbsp;Levo od nas, odvrati on. Preko one gomile šuta.
<BR>&nbsp;&nbsp;&nbsp;&nbsp;&nbsp;Zagledala se u tom pravcu, orijentišući se dok je to činila. Ostaci radnje sa domaćim životinjama nalazili su se s njene desne strane, što je značilo da su gomile gipsa koje su prekrivale čelik i drvenu građu pred njom sve što je ostalo od supermarketa. Stala je da se četvoronoške penje preko šuta, dok ju je sunce zaslepljivalo, ali pre nego što je stigla do vrha, pojavio se neko ko joj je preprečio put: dugokosi mladić u majici, mladić sa najzelenijim očima koje je ikada videla. "Ovde ti nije dozvoljen pristup", reče on, suviše mekim glasom da bi zvučao autoritativno.
<BR>&nbsp;&nbsp;&nbsp;&nbsp;&nbsp;"Oh, a tebi jeste?" upita Tesla.
<BR>&nbsp;&nbsp;&nbsp;&nbsp;&nbsp;Sa druge strane uzvišenja dopre glas neke žene. "Ko je to, Lisjene?"
<BR>&nbsp;&nbsp;&nbsp;&nbsp;&nbsp;Lisjen uputi to isto pitanje Tesli: "Ko si ti?"
<BR>&nbsp;&nbsp;&nbsp;&nbsp;&nbsp;U znak odgovora, Tesla poče ponovo da se penje, sve dok nije mogla da vidi onog koji ju je ispitivao sa druge strane. Tek je tada rekla: "Zovem se Tesla Bombek. Mada se to vas uopšte ne tiče."
<BR>&nbsp;&nbsp;&nbsp;&nbsp;&nbsp;Žena je sedela na tlu, u krugu od činija u kojima se nešto pušilo; dim je bio mučno slatkast. Kada je ugledala Teslu, počela je da ustaje sa zapanjenim izrazom na licu.
<BR>&nbsp;&nbsp;&nbsp;&nbsp;&nbsp;"Bože moj..." izusti ona, pogledavši svog drugog sadruga, jednog podebljeg sredovečnog muškarca koji se ljuljao na oštećenoj stolici. "Edvarde", reče ona. "Pogledaj ko je to."
<BR>&nbsp;&nbsp;&nbsp;&nbsp;&nbsp;Čovek se zagledao u Teslu sa očiglednom sumnjičavošću. "Čuli smo da si mrtva", primeti on.
<BR>&nbsp;&nbsp;&nbsp;&nbsp;&nbsp;"Da li vas ja poznajem?" upita ga Tesla.
<BR>&nbsp;&nbsp;&nbsp;&nbsp;&nbsp;Čovek odmahnu glavom.
<BR>&nbsp;&nbsp;&nbsp;&nbsp;&nbsp;"Ali ja znam vas", reče žena, izišavši iz kruga dima. Tesla je sada već bila na pola puta niz padinu od šuta, i dovoljno blizu da je mogla da vidi kako je žena krhka i ispijena. "Ja sam Ketlin Farel", reče ona. "Nekada sam živela ovde u Grovu."
<BR>&nbsp;&nbsp;&nbsp;&nbsp;&nbsp;To ime joj ništa nije značilo, ali to nije bilo nimalo čudno. Možda je Raul koristio izvestan kapacitet njenog mozga za vlastita sećanja (a možda je u pitanju bila jednostavno starost), ali odnedavno je stalno zaboravljala imena i lica.
<BR>&nbsp;&nbsp;&nbsp;&nbsp;&nbsp;"Šta te je dovelo nazad?" zanimalo je Teslu.
<BR>&nbsp;&nbsp;&nbsp;&nbsp;&nbsp;"Mi smo..."
<BR>&nbsp;&nbsp;&nbsp;&nbsp;&nbsp;Prekinuo ju je Edvard koji je sada ustao sa stolice. "Kejt", upozorio ju je on. "Pažljivo."
<BR>&nbsp;&nbsp;&nbsp;&nbsp;&nbsp;"Ali ona..."
<BR>&nbsp;&nbsp;&nbsp;&nbsp;&nbsp;"Ne možemo nikom da verujemo", reče on. "Čak ni njoj."
<BR>&nbsp;&nbsp;&nbsp;&nbsp;&nbsp;"Ali ona ne bi čak ni bila ovde..." poče Kejt. Pogledala je Teslu. "Je li tako?" Ponovo se vratila Edvardu. "Ona zna šta se događa." Opet je pogledala u Teslu. "Ti znaš, je li tako?"
<BR>&nbsp;&nbsp;&nbsp;&nbsp;&nbsp;"Svakako", slaga Tesla.
<BR>&nbsp;&nbsp;&nbsp;&nbsp;&nbsp;"Jesi li ga stvarno videla?" upita Lisjen, prišavši joj otpozadi.
<BR>&nbsp;&nbsp;&nbsp;&nbsp;&nbsp;"Nisam - nisam poslednjih nekoliko meseci", odvrati Tesla, dok joj je um užurbano radio. O kome su to, do đavola, govorili?
<BR>&nbsp;&nbsp;&nbsp;&nbsp;&nbsp;"Ali ga jesi videla?" upita Kejt.
<BR>&nbsp;&nbsp;&nbsp;&nbsp;&nbsp;"Da", odvrati ona. "Svakako."
<BR>&nbsp;&nbsp;&nbsp;&nbsp;&nbsp;Osmeh se pojavio na Kejtinom umornom licu. "Znala sam", reče ona.
<BR>&nbsp;&nbsp;&nbsp;&nbsp;&nbsp;"Niko ne sumnja da je živ", reče sada Edvard, pogleda i dalje uprtog u Teslu. "Ali zašto bi se, do đavola, pokazao njoj?"
<BR>&nbsp;&nbsp;&nbsp;&nbsp;&nbsp;"Zar to nije očigledno?" upita Kejt. "Reci mu, Tesla."
<BR>&nbsp;&nbsp;&nbsp;&nbsp;&nbsp;Tesla navuče bolan izraz na lice, kao da je tema suviše škakljiva da bi se o njoj govorilo. "Teško je", reče ona.
<BR>&nbsp;&nbsp;&nbsp;&nbsp;&nbsp;"To mi je jasno", reče Kejt. "Konačno, ti si zapalila vatru..."
<BR>&nbsp;&nbsp;&nbsp;&nbsp;&nbsp;Tesla ču u glavi kako je Raul ispustio tihi jecaj. Nije morala da ga pita zašto. Tesla je u svom životu zapalila samo jednu vatru od nekog značaja, a zapalila ju je ovde u tržnom centru, možda baš na mestu gde je Kejt Farel sedela.
<BR>&nbsp;&nbsp;&nbsp;&nbsp;&nbsp;"Jesi li bila ovde?"
<BR>&nbsp;&nbsp;&nbsp;&nbsp;&nbsp;"Ne. Ali Lisjen jeste", reče Kejt.
<BR>&nbsp;&nbsp;&nbsp;&nbsp;&nbsp;Lisjen stade tako da je Tesla sada mogla da ga vidi, preuzevši nit priče dok je to radio. "Još je tako jasno", reče on. "Poliva se benzinom, a onda ti pucaš. Mislio sam da pokušavaš da ga ubiješ. Svi smo to mislili, siguran sam..."
<BR>&nbsp;&nbsp;&nbsp;&nbsp;&nbsp;Ovo nema nikakvog smisla, promrmlja Raul u njenoj glavi. Oni govore o...
<BR>&nbsp;&nbsp;&nbsp;&nbsp;&nbsp;Flečeru, odvrati mu ona u mislima. Znam.
<BR>&nbsp;&nbsp;&nbsp;&nbsp;&nbsp;Ali kao da misle da je on još živ.
<BR>&nbsp;&nbsp;&nbsp;&nbsp;&nbsp;"Nisam razumeo šta radiš", govorio je Lisjen.
<BR>&nbsp;&nbsp;&nbsp;&nbsp;&nbsp;"Ali sada razumeš?" upita ga Tesla.
<BR>&nbsp;&nbsp;&nbsp;&nbsp;&nbsp;"Svakako. Ubila si ga da bi mogao ponovo da živi."
<BR>&nbsp;&nbsp;&nbsp;&nbsp;&nbsp;Dok je Lisjen govorio, na ekranu uma ponovo je videla Flečerove poslednje trenutke, kao i stotinama puta tokom proteklih godina. Njegovo telo, natopljeno benzinom od glave do pete. Ona nišani u tle blizu njegovih stopala, moleći se da zapali iskru. Opalila je jednom. Ništa. Pogledao ju je sa očajanjem u očima, ratnik koji se borio protiv svog neprijatelja dok više nije imao čime da se bori do dušom zarobljenom u svom ranjenom telu. Oslobodi me, govorio je taj pogled, ili je bitka izgubljena.
<BR>&nbsp;&nbsp;&nbsp;&nbsp;&nbsp;Ponovo je opalila - i ovog puta njene molitve bile su uslišene. Iskra je zapalila vazduh, i plameni stub poskočio je uvis da proždere Flečera ispunjenog nuncijem.
<BR>&nbsp;&nbsp;&nbsp;&nbsp;&nbsp;"Umro je baš ovde?" reče ona, zureći u krug.
<BR>&nbsp;&nbsp;&nbsp;&nbsp;&nbsp;Kejt klimnu, i skloni se u stranu kako bi Tesla mogla da se približi tom mestu. Posle pet godina kiše i sunca, asfalt je još bio tamniji na mestu na kome je on nestao; umrljan mašću i vatrom. Stresla se.
<BR>&nbsp;&nbsp;&nbsp;&nbsp;&nbsp;"Zar to nije divno?" upita Kejt.
<BR>&nbsp;&nbsp;&nbsp;&nbsp;&nbsp;"Ha?"
<BR>&nbsp;&nbsp;&nbsp;&nbsp;&nbsp;"Divno. Da se vratio među nas."
<BR>&nbsp;&nbsp;&nbsp;&nbsp;&nbsp;"To znači da kraj ne može biti daleko", reče Lisjen.
<BR>&nbsp;&nbsp;&nbsp;&nbsp;&nbsp;Tesla okrenu leđa mrlji na asfaltu. "Kraj čega?"
<BR>&nbsp;&nbsp;&nbsp;&nbsp;&nbsp;Uputio joj je nežan osmeh. "Kraj našim okrutnostima i beznačajnostima", reče on. To i nije zvučalo tako loše, pomisli Tesla. "Došlo je za nas vreme da krenemo dalje, uz lestvice. Ali ti to već znaš. Tebe je dodirnuo nuncije, zar ne?"
<BR>&nbsp;&nbsp;&nbsp;&nbsp;&nbsp;"Mnogo mi je dobra učinio", primeti ona.
<BR>&nbsp;&nbsp;&nbsp;&nbsp;&nbsp;"U početku je bol", blago reče Kejt. "Razgovarali smo sa šamanima širom zemlje..."
<BR>&nbsp;&nbsp;&nbsp;&nbsp;&nbsp;Ponovo ju je Edvard prekinuo. "Ja mislim da je gospođica Bombek već previše čula", reče on. "Ne znamo dovoljno o tome kome se zaklela na vernost..."
<BR>&nbsp;&nbsp;&nbsp;&nbsp;&nbsp;"Nikome", otovreno odvrati Tesla.
<BR>&nbsp;&nbsp;&nbsp;&nbsp;&nbsp;"Da li bi to trebalo da me razuveri?" upita Edvard.
<BR>&nbsp;&nbsp;&nbsp;&nbsp;&nbsp;"Ne..."
<BR>&nbsp;&nbsp;&nbsp;&nbsp;&nbsp;"Dobro. Jer i nije."
<BR>&nbsp;&nbsp;&nbsp;&nbsp;&nbsp;"Edvarde", izusti Kejt, "mi ovde nismo u ratu."
<BR>&nbsp;&nbsp;&nbsp;&nbsp;&nbsp;"Usporite", reče Tesla. "Samo trenutak ranije on je..." pokazala je palcem preko ramena u Lisjenovom pravcu, "...rekao da smo se uputili u raj, a vi sada govorite o ratu. Odlučite se već jednom."
<BR>&nbsp;&nbsp;&nbsp;&nbsp;&nbsp;"Ja sam se već odlučio", reče Edvard. Okrenuo se ka Kejt. "Ostavimo to za kasnije", dodade on, zureći u krug. "Kada ona ode."
<BR>&nbsp;&nbsp;&nbsp;&nbsp;&nbsp;"Ne idem ja nikuda", reče Tesla, spustivši se na šut. "Mogu ovde da ostanem ceo dan."
<BR>&nbsp;&nbsp;&nbsp;&nbsp;&nbsp;Edvard se osmehnu. "Vidiš?" izreče on, a glas mu postade svađalački. "Ona donosi nevolju. Želi da nas spreči da se posvetimo poslu..."
<BR>&nbsp;&nbsp;&nbsp;&nbsp;&nbsp;"Kakvom poslu?" upita Tesla.
<BR>&nbsp;&nbsp;&nbsp;&nbsp;&nbsp;"Da nađemo Flečera", reče Kejt.
<BR>&nbsp;&nbsp;&nbsp;&nbsp;&nbsp;"Umukni", odbrusi Edvard.
<BR>&nbsp;&nbsp;&nbsp;&nbsp;&nbsp;"Zašto?" upita Kejt, čija ravnoteža nije bila narušena. "Ako je ovde da bi nas zaustavila, već zna šta radimo. A ako nije, onda nam možda može pomoći."
<BR>&nbsp;&nbsp;&nbsp;&nbsp;&nbsp;Time je ućutkala Edvarda na nakoliko sekundi. To je bilo dovoljno da Tesla kaže: "Ako mislite da je Flečer neka vrsta mesije, bićete razočarani. Verujte mi."
<BR>&nbsp;&nbsp;&nbsp;&nbsp;&nbsp;Govorim kao da je živ, pomisli ona dok je to izgovarala, na šta Raul promrmlja: Možda jeste.
<BR>&nbsp;&nbsp;&nbsp;&nbsp;&nbsp;"Ne verujem da je mesija", kazao je Lisjen, "ionako smo imali isuviše mesija. Nije nam potreban još jedan momak da nam govori šta da budemo. Ili šta će nam se dogoditi ako ne uspemo." Tesli se to dopalo, što je Lisjenu bilo jasno, jer je kleknuo ispred nje i nastavio da govori, licem u lice s njom. "Flečer se vratio jer želi da bude ovde kada se podignemo, svi mi, svi se podignemo zajedno i postanemo nešto novo."
<BR>&nbsp;&nbsp;&nbsp;&nbsp;&nbsp;"Šta... tačno?"
<BR>&nbsp;&nbsp;&nbsp;&nbsp;&nbsp;Lisjen slegnu ramenima. "Kada bih to znao morao bih da se ubijem."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Jer bih bio mesija." Nasmejao se isto kao i ona. Zatim je ustao i slegnuo ramenima. "To je sve što znam", reče on.
<BR>&nbsp;&nbsp;&nbsp;&nbsp;&nbsp;S krivicom na licu podigla je pogled prema njemu. Bio je tako ljupko jednostavan; nalazila je da je to vrlo šarmantno. I više nego šarmantno, u stvari; gotovo seksualno.
<BR>&nbsp;&nbsp;&nbsp;&nbsp;&nbsp;"Čuj", reče ona, "lagala sam kada sam kazala da sam videla Flečera. Nisam."
<BR>&nbsp;&nbsp;&nbsp;&nbsp;&nbsp;"Znao sam" frknu Edvard.
<BR>&nbsp;&nbsp;&nbsp;&nbsp;&nbsp;"Ne, nisi", odvrati Tesla pomalo umorno. "Nisi imao pojma." Ponovo je pogledala Lisjena. "U svakom slučaju, zašto ti je toliko važno da ga pronađeš, ako je on ovde samo kao posmatrač?"
<BR>&nbsp;&nbsp;&nbsp;&nbsp;&nbsp;"Jer moramo da se zaštitimo od svojih neprijatelja", reče Kejt, "A on može da nam pomogne."
<BR>&nbsp;&nbsp;&nbsp;&nbsp;&nbsp;"Samo da znate", odvrati Tesla. "Ja nisam jedan od vaših neprijatelja. Znam da mi Edi ne veruje, ali to je tačno. Nisam ni na čijom strani već samo na svojoj. A ako to zvuči sebično, onda je tako jer jeste." Ustala je. "Imate li neki čvrst dokaz da je Flečer živ?" upitala je Lisjena.
<BR>&nbsp;&nbsp;&nbsp;&nbsp;&nbsp;"Neke", odvrati on.
<BR>&nbsp;&nbsp;&nbsp;&nbsp;&nbsp;"Ali ne želite da mi ih kažete?"
<BR>&nbsp;&nbsp;&nbsp;&nbsp;&nbsp;Pogledao je svoja stopala u sandalama. "Mislim da to sada ne bi bilo naročito korisno", odvrati on.
<BR>&nbsp;&nbsp;&nbsp;&nbsp;&nbsp;"To je pošteno", reče ona, počevši da se vraća uz padinu od šuta. "Ostavljam vas onda. Ako ga vidite, pozdravite ga u moje ime."
<BR>&nbsp;&nbsp;&nbsp;&nbsp;&nbsp;"Ovo nije šala", doviknu Edvard za njom.
<BR>&nbsp;&nbsp;&nbsp;&nbsp;&nbsp;To je verovatno bila jedina primedba koju nije mogla da pusti da prođe tek tako. Zastala je i osvrnula se. "Oh, jeste, i te kakva", odvrati ona. "Upravo je to. Jedna velika, jebena šala."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
