<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IX
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Biće još godina, razmišljala je Doroti Balard dok je sedela u blago umirujućoj izmaglici pored prozora u svojoj dnevnoj sobi. Još festivala, još parada, još prilika da stvari ispadnu savršeno. Srećom, njeno sećanje na ono što se dogodilo na raskršću bilo je zbrkano, ali izvestan broj ljubaznih ljudi uverio ju je da to nije bila njena krivica; ne, nipošto. Bila je pod velikim pritiskom, i obavila je odličan posao, divan posao, i naredne godine, oh naredne godine...
<BR>&nbsp;&nbsp;&nbsp;&nbsp;&nbsp;"Biće savršeno."
<BR>&nbsp;&nbsp;&nbsp;&nbsp;&nbsp;"Šta si rekla, draga?" Mejzi je upravo ušla sa kajganom i čajnim kolačićima.
<BR>&nbsp;&nbsp;&nbsp;&nbsp;&nbsp;"Naredne godine sve će biti savršeno, videćeš."
<BR>&nbsp;&nbsp;&nbsp;&nbsp;&nbsp;"Nemojmo ni da razmišljamo o narednoj godini", reče Mejzi. "Prihvatajmo stvari onako kako se dešavaju, važi?"
<BR>
<BR>&nbsp;&nbsp;&nbsp;&nbsp;&nbsp;Nisu pilule bile te koje su činile sećanja Larija Glodoskija maglovitim, već pivo, mnogo piva. Čamio je u Hemrikovom baru već dva i po sata i konačno je počeo da se oseća malo bolje. Nije u alkoholu utapao ono što je video na raskršću, već bol zbog njihovog odlaska. Žene na stepeništu pružile su mu na trenutak blaženstvo; mislio je da će mu srce prepući zbog gubitka kada su izbledele i nestale.
<BR>&nbsp;&nbsp;&nbsp;&nbsp;&nbsp;"Želiš li još jedno?" upitao ga je Vil Hemrik.
<BR>&nbsp;&nbsp;&nbsp;&nbsp;&nbsp;"Nastavi da sipaš."
<BR>&nbsp;&nbsp;&nbsp;&nbsp;&nbsp;"Želiš li da razgovaraš o tome?"
<BR>&nbsp;&nbsp;&nbsp;&nbsp;&nbsp;Lari je odmahnuo glavom. "Ništa od svega nema baš mnogo smisla", reče on.
<BR>&nbsp;&nbsp;&nbsp;&nbsp;&nbsp;Vil mu je dodao još jednu bocu niz bar. "Prekjuče je ovde navratio tip koji me je zaista prestravio", reče on.
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"To se desilo neposredno pošto je umro Morton Kob. Rekao je da je baš dobro što je na taj način umro, jer je priča ovako bolja."
<BR>&nbsp;&nbsp;&nbsp;&nbsp;&nbsp;"Bolja priča?"
<BR>&nbsp;&nbsp;&nbsp;&nbsp;&nbsp;"Aha. A ja sam - kako me je ono, jebiga, nazvao? - sejač, mislim da me je tako nazvao, aha, sejač, i da ljudi vole da čuju zaista okrutne priče..." Izgubio se u prisećanju i podigao ruke. "Ne znam, izgledao je kao neki bolesni kučkin sin. Imao je taj glas - nalik na kakvog hipnotičara ili tako nešto."
<BR>&nbsp;&nbsp;&nbsp;&nbsp;&nbsp;Ta primedba je upalila svetiljkicu. "Kako je izgledao?" upita Lari.
<BR>&nbsp;&nbsp;&nbsp;&nbsp;&nbsp;"Možda oko šezdeset. Imao je bradu."
<BR>&nbsp;&nbsp;&nbsp;&nbsp;&nbsp;"Razbacan momak? U crnom?"
<BR>&nbsp;&nbsp;&nbsp;&nbsp;&nbsp;"To je on", reče Vil. "Poznaješ ga?"
<BR>&nbsp;&nbsp;&nbsp;&nbsp;&nbsp;"Bio je ovde danas po podne", brzo reče Lari. "Mislim da je on bio taj koji je sve sjebao."
<BR>&nbsp;&nbsp;&nbsp;&nbsp;&nbsp;"Neko bi trebalo da popriča sa Džedom o njemu."
<BR>&nbsp;&nbsp;&nbsp;&nbsp;&nbsp;"Džed..." zareža Lari, "on nije ni za šta." Gucnuo je pivo. "Razgovaraću sa nekima iz orkestra. Bili su zaista besni zbog onoga što se dogodilo po podne."
<BR>&nbsp;&nbsp;&nbsp;&nbsp;&nbsp;"Pažljivo, Lari", posavetova ga Vil. "Ne želiš da natovariš sebi Džeda na grbaču time što ćeš uzeti zakon u svoje ruke."
<BR>&nbsp;&nbsp;&nbsp;&nbsp;&nbsp;Lari se nagnuo preko bara, tako da se našao gotovo nos uz nos sa Vilijem. "Boli me briga", stao je da brljavi on. "Nešto se događa u ovom gradu, Hemriče, a Džed nije u stanju da iziđe s tim na kraj."
<BR>&nbsp;&nbsp;&nbsp;&nbsp;&nbsp;"A ti jesi?"
<BR>&nbsp;&nbsp;&nbsp;&nbsp;&nbsp;Lari zavuče šaku u džep i baci tri desetice preko šanka. "Uskoro ću biti", reče on, odgurnuvši se od bara i uputivši se ka vratima. "Pozvaću te i reći kada budemo spremni za akciju."
<BR>
<BR>&nbsp;&nbsp;&nbsp;&nbsp;&nbsp;Drugde u gradu, ponovo je uspostavljena izvesna normalnost. U gradskoj većnici već su se zagrevali prvi partneri za valcer. U aneksu biblioteke, koji je završen tek pre dva meseca, Džeri Totland, lokalni pisac koji je stekao lep ugled opisujući tajne vezane za Portlandu, čitao je odlomak iz svog najnovijeg dela. U malom italijanskom restoranu u ulici Blejzmont otegao se red od dvadeset mušterija koje su čekale da probaju slavnu napolitansku kuhinju.
<BR>&nbsp;&nbsp;&nbsp;&nbsp;&nbsp;Čula su se govorkanja, razume se; glasine i šuškanja o onome što je zaustavilo paradu tog popodneva, ali sve u svemu to je tek dodalo nešto pikantnosti večerašnjim razgovorima. Osećala se izvesna iskrena nelagodnost, pre bi se moglo reći blaga veselost, naročito među posetiocima, zbog toga što se sve tako izokrenulo. To će biti priča koja će se i te kako prepričavati, zar ne, kada se vrate kući? Kako se Evervil precenio i bupnuo na svoje preambiciozno lice.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Posle užasa koji su se zbili po podne, Ervin nije znao šta će sa sobom. Izgubio je, u jednom naletu, sve prijatelje koje je imao, isto onako neumitno kao da su masakrirani za trpezarijskim stolom.
<BR>&nbsp;&nbsp;&nbsp;&nbsp;&nbsp;Nije, zapravo, shvatao šta se dogodilo na raskršću, niti je, u stvari, želeo da sazna. Smrt mu je pokazala neke čudne prizore u poslednjih nekoliko dana, i brzo je naučio da ih prihvata onako u hodu, ali ovo je prevazilazilo njegove moći. Lutao je ulicama poput izgubljenog psa nekoliko sati, tražeći neko mesto na koje bi mogao da sedne i sluša razgovor koji ga ne bi podsećao na strah. Ali kuda god bi potražio utehu, nailazio je na ljude koji su šaputali o stvarima što su ga poražavale.
<BR>&nbsp;&nbsp;&nbsp;&nbsp;&nbsp;Tek se nekoliko tih razgovora otvoreno odnosilo na događaje iz minulog popodneva, ali su zato svi odreda bili nadahnuti njima, u to je bio siguran. Zašto bi inače ljudi ispovedali grehe svojim voljenima večeras, tražeći oproštaj ili razumevanje? Danas su namirisali koliko su smrtni i to ih je raznežilo. Išao je od jednog mesta do drugog, tražeći utehu, ali je ne nalazeći, tako da se u sumrak vratio na jedino mesto na kome je bio siguran da će naći malo mira i tišine: na groblje.
<BR>&nbsp;&nbsp;&nbsp;&nbsp;&nbsp;Tamo je lutao među gorbovima dok je sunce zalazilo, iz dosade pažljivo čitajući epitafe i mozgajući o događajima koji su ga doveli u ovo jadno stanje? Šta je učinio da to zasluži? Poželeo je da i njemu dopadne komadić slave? Od kada je pa to najteži zločin? Preduboko je čeprkao po tajnama koje je trebalo ostaviti na miru? To nije bio nikakav greh; bar koliko je on znao. Jednostavno je imao peh.
<BR>&nbsp;&nbsp;&nbsp;&nbsp;&nbsp;Seo je, konačno, na grob u blizini mesta na kome je prvi put sreo Nordhofa i ostale. Pogled mu je pao na nadgrobni spomenik pred njim, i on naglas, onako za sebe, pročita natpis.
<BR>
<BR>&nbsp;&nbsp;&nbsp;&nbsp;&nbsp;U ono u šta je Toma sumnjao, ja verujem:
<BR>&nbsp;&nbsp;&nbsp;&nbsp;&nbsp;da postoji izbavljenje iz ruke Smrti;
<BR>&nbsp;&nbsp;&nbsp;&nbsp;&nbsp;da ću ja, koji ležim ovde, jednog dana ustati
<BR>&nbsp;&nbsp;&nbsp;&nbsp;&nbsp;i osetiti vetar i sresti se sa nebesima.
<BR>&nbsp;&nbsp;&nbsp;&nbsp;&nbsp;No, nada mi je krhka i mora se čuvati
<BR>&nbsp;&nbsp;&nbsp;&nbsp;&nbsp;da joj zlo ne nanesu oni koje je prašina
<BR>&nbsp;&nbsp;&nbsp;&nbsp;&nbsp;zaslepila. I zato se molim: izbavi me od
<BR>&nbsp;&nbsp;&nbsp;&nbsp;&nbsp;bezbožnog roda Tome nevernoga.
<BR>
<BR>&nbsp;&nbsp;&nbsp;&nbsp;&nbsp;Jednostavnost i ranjivost reči duboko su ga dirnule. Kada je stigao do kraja pesme, glas mu je postao dublji i navrle su mu suze, obilne suze.
<BR>&nbsp;&nbsp;&nbsp;&nbsp;&nbsp;Zario je lice u šake i stao da se njiše napred-nazad, ne mogavši da prestane da plače. Kakva korist od življenja u nadi da postoji život posle smrti, ako se sve svodilo na ovo besmisleno, prazno tumaranje? Bilo je nepodnošljivo!
<BR>&nbsp;&nbsp;&nbsp;&nbsp;&nbsp;"Da li je pesma toliko loša?" začu nečiji glas iznad sebe.
<BR>&nbsp;&nbsp;&nbsp;&nbsp;&nbsp;Pogledao je preko ramena. Drvo je bilo u punoj raskoši pred jesen, grane bogate lišćem, ali ipak je ugledao nekoga ko se kretao tamo gore.
<BR>&nbsp;&nbsp;&nbsp;&nbsp;&nbsp;"Pokaži se", reče on.
<BR>&nbsp;&nbsp;&nbsp;&nbsp;&nbsp;"Više bih voleo da se ne pokažem", stigao je odgovor. "Odavno sam naučio da je drveće bezbedno."
<BR>&nbsp;&nbsp;&nbsp;&nbsp;&nbsp;"Ne zavaravaj se", reče Ervin.
<BR>&nbsp;&nbsp;&nbsp;&nbsp;&nbsp;"U čemu je problem?"
<BR>&nbsp;&nbsp;&nbsp;&nbsp;&nbsp;"Želim da se vratim u svet."
<BR>&nbsp;&nbsp;&nbsp;&nbsp;&nbsp;"Oh, to", primeti čovek na drvetu. "To je neizvodljivo i zato ne slamaj sam sebi srce takvom jednom željom." Krošnja se zatresla, dok se čovek bolje nameštao. "Nestali su, je li tako?" upita on.
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Budale koje su imale običaj ovde da se okupljaju. Nordhof, Dolan" - praktično je ispljunuo reč Dolan - "i ostali. Sišao sam sa planine da završim posao s njima, ali ih ne vidim i ne mogu da ih namirišem..."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Zaista. Vidim samo tebe. Kuda su otišli?"
<BR>&nbsp;&nbsp;&nbsp;&nbsp;&nbsp;"Teško je to objasniti", reče Ervin.
<BR>&nbsp;&nbsp;&nbsp;&nbsp;&nbsp;"Potrudi se."
<BR>&nbsp;&nbsp;&nbsp;&nbsp;&nbsp;Učinio je to. Opisao je sve što je video i osećao na raskršću, mada teško da je njegov advokatski rečnik bio pogodan za tako nešto. To je bilo olakšanje za kojim je tragao, i prijalo mu je.
<BR>&nbsp;&nbsp;&nbsp;&nbsp;&nbsp;"Znači, zbrisani su, a?"
<BR>&nbsp;&nbsp;&nbsp;&nbsp;&nbsp;"Tako je izgledalo", reče Ervin.
<BR>&nbsp;&nbsp;&nbsp;&nbsp;&nbsp;"To je bilo neizbežno", reče žitelj drveta. "Ovde je započet jedan krvavi posao i ranije ili kasnije morao je da se okonča."
<BR>&nbsp;&nbsp;&nbsp;&nbsp;&nbsp;"Znam o čemu govoriš", reče Ervin. "Pročitao sam priznanje..."
<BR>&nbsp;&nbsp;&nbsp;&nbsp;&nbsp;"Čije?"
<BR>&nbsp;&nbsp;&nbsp;&nbsp;&nbsp;"Zvao se Mek Ferson."
<BR>&nbsp;&nbsp;&nbsp;&nbsp;&nbsp;Čovek je grleno zagunđao, od čega se Ervin stresao. "Ne pominji to ime!" reče on.
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;"Samo nemoj!" zaurla čovek. "Ali nisam mislio na njegovu krvoločnost. Desio se još jedan pokolj na Harmonovim Visovima, pre nego što su uopšte dobili ime. Dugo sam čekao da vidim posledice."
<BR>&nbsp;&nbsp;&nbsp;&nbsp;&nbsp;"Ko si ti?" upita Ervin. "Zašto se kriješ tamo gore?"
<BR>&nbsp;&nbsp;&nbsp;&nbsp;&nbsp;"Mislim da si video dosta čudnih stvari za jedan dan", odvratio je čovek. "Ne treba ti još da vidiš i mene."
<BR>&nbsp;&nbsp;&nbsp;&nbsp;&nbsp;"Mogu da iziđem nakraj s tim", reče Ervin. "Pokaži se."
<BR>&nbsp;&nbsp;&nbsp;&nbsp;&nbsp;Nekoliko trenutaka nije bilo odgovora sa drveta. Zatim čovek reče: "Kako želiš." Krošnja je uzdahnula dok se on spuštao. Nije bio tako čudan. Pun ožiljaka, nema sumnje, pomalo je ličio na životinju, ali je podsećao i na čoveka.
<BR>&nbsp;&nbsp;&nbsp;&nbsp;&nbsp;"Eto", reče on, kada se spustio u podnožje drveta. "Sada me vidiš."
<BR>&nbsp;&nbsp;&nbsp;&nbsp;&nbsp;"Drago... drago mi je što sam te upoznao", reče Ervin. "Plašio sam se da ću biti sam."
<BR>&nbsp;&nbsp;&nbsp;&nbsp;&nbsp;"Kako se zoveš?"
<BR>&nbsp;&nbsp;&nbsp;&nbsp;&nbsp;"Ervin Tutaker. A ti?"
<BR>&nbsp;&nbsp;&nbsp;&nbsp;&nbsp;Ranjena zver nagnu glavu na stranu. "Drago mi je što smo se upoznali", reče on. "Zovem se Koker Amijano."
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
