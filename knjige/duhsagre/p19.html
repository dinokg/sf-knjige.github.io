<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>18. U IRSKOM VRTU
<P>&nbsp;&nbsp;&nbsp;&nbsp;&nbsp;"Kada sam bio dečačić", reče Patrik O'Brajan čežnjivo, "voleo sam da dolazim ovde gore i gledam čarobne slike. Delovale su mnogo blistavije - i mnogo zanimljivije - od stvarnog sveta napolju. U to vreme nije bilo televizije - a putujući bioskop u šatri dolazio je u selo otprilike jednom mesečno."
<BR>&nbsp;&nbsp;&nbsp;&nbsp;&nbsp;"Ne verujte ni reč, Jasone", reče Donald Krejg. "Pat nema sto godina."
<BR>&nbsp;&nbsp;&nbsp;&nbsp;&nbsp;Iako bi mu Bredli dao otprilike sedamdeset pet, O'Brajen je možda bio dobro zašao u osamdesete. Znači, mora da je rođen tokom tridesetih godina prošlog veka - možda čak i dvadesetih. Svet njegove sopstvene mladosti već je delovao nezamislivo daleko; svako preterivanje bilo je majušno, naročito po irskim standardima.
<BR>&nbsp;&nbsp;&nbsp;&nbsp;&nbsp;Pat tužno zavrte glavom i nastavi da povlači kabl koji je okretao velika sočiva na pet metara iznad njihovih glava. Na mat belom stolu oko koga su stajali, travnjaci, cvetnjaci i pošljunčane staze zamka Konroj izvodili su elegantne piruete.
<BR>&nbsp;&nbsp;&nbsp;&nbsp;&nbsp;Sve je bilo neprirodno blistavo i oštro i Bredli je lako mogao da zamisli kako je za dečaka ova divna stara mašina sigurno preobražavala poznati spoljašnji svet u začaranu zemlju iz bajki.
<BR>&nbsp;&nbsp;&nbsp;&nbsp;&nbsp;"Prava je šteta, gospodin Bredli, što gospodin Donald ne prepoznaje istinu kada je čuje. Mogao bih da mu pričam priče o starom gospodaru - ali čemu?"
<BR>&nbsp;&nbsp;&nbsp;&nbsp;&nbsp;"Pričaš ih Adi, u svakom slučaju."
<BR>&nbsp;&nbsp;&nbsp;&nbsp;&nbsp;"Naravno - i ona mi veruje, pametna devojčica."
<BR>&nbsp;&nbsp;&nbsp;&nbsp;&nbsp;"A i ja - ponekad. Kao onu o lordu Dansaniju."
<BR>&nbsp;&nbsp;&nbsp;&nbsp;&nbsp;"Tek pošto ste proverili kod oca Mekmalena."
<BR>&nbsp;&nbsp;&nbsp;&nbsp;&nbsp;"Dansani? Pisac?" upita Bredli.
<BR>&nbsp;&nbsp;&nbsp;&nbsp;&nbsp;"Da - čitali ste ga?"
<BR>&nbsp;&nbsp;&nbsp;&nbsp;&nbsp;"Ovaj - ne. Ali bio je veliki prijatelj dr Biba - prvog čoveka koji se spustio do dubine od pola milje. Tako sam čuo za ime."
<BR>&nbsp;&nbsp;&nbsp;&nbsp;&nbsp;"Pa, trebalo je da čitate njegove priče - naročito one o moru. Pat kaže da je često dolazio ovamo da igra šah sa lordom Konrojem."
<BR>&nbsp;&nbsp;&nbsp;&nbsp;&nbsp;"Dansani je bio velemajstor Irske", dodade Patrik. "Ali bio je i veoma dobar čovek. I zato je stalno puštao starog lorda da pobeđuje - što je bilo pravo. Kako bi on voleo da igra protiv vašeg kompjutera! Naročito zato što je napisao priču o mašini za igranje šaha."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Pa - ne baš mašini; možda o đavolčiću."
<BR>&nbsp;&nbsp;&nbsp;&nbsp;&nbsp;"Kako se zove? Moram da je nađem."
<BR>&nbsp;&nbsp;&nbsp;&nbsp;&nbsp;"'Gambit tri mornara' - ah, eno je tamo. Trebalo je da pogodim."
<BR>&nbsp;&nbsp;&nbsp;&nbsp;&nbsp;Starčev glas primetno je omekšao kada je mali čamac uplovio u vidno polje. Klizio je po lenjivim krugovima na središtu jezera srednje veličine, a njegov jedini putnik delovao je u potpunosti zadubljeno u knjigu.
<BR>&nbsp;&nbsp;&nbsp;&nbsp;&nbsp;Donald Krejg podiže svoj ručni kom i šapnu: "Ado - imamo posetioca - bićemo dole za koji tren." Udaljena prilika mlitavo mahnu rukom i nastavi da čita. Onda je brzo otišla u daljinu kako je Donald zumirao sočiva camere obscure.
<BR>&nbsp;&nbsp;&nbsp;&nbsp;&nbsp;Sada je Bredli video da je jezero približno oblika srca, povezano sa manjim, kružnim jezercetom tamo gde je trebalo da bude vrh srca. Ovaj se sa svoje strane otvarao u treće i mnogo manje jezerce, takođe kružno. Bio je to neobičan raspored i očigledno tu odnedavno; travnjaci su i dalje nosili ožiljke mašina za kopanje.
<BR>&nbsp;&nbsp;&nbsp;&nbsp;&nbsp;"Dobro došli na jezero Mandelbrot", reče Patrik, sa primetnim nedostatkom oduševljenja. "I pazite, gospodin Bredli - ne nagovarajte je da vam ga objasni."
<BR>&nbsp;&nbsp;&nbsp;&nbsp;&nbsp;"Ne verujem", reče Donald, "da će biti potrebno ikakvo nagovaranje. Ali, hajde da siđemo i da proverimo."
<BR>&nbsp;&nbsp;&nbsp;&nbsp;&nbsp;Dok joj je prilazio otac sa dva pratioca, Ada uključi motor majušnog čamca; pokretala ga je mala sunčana ploča i jedva da je bio u stanju da prati lagani ritam njihovih koraka. Nije se uputila pravo prema njima, već je upravila čamac duž središnje ose glavnog jezera, pa kroz uski kanal koji ga je povezivao sa manjim satelitom. Brzo ga je prešla i čamac uđe u treće i najmanje jezero. Iako je plovilo sada bilo na svega par metara od njih, Bredli nije mogao da čuje motor. Njegova inženjerska duša odobravala je takvu delotvornost.
<BR>&nbsp;&nbsp;&nbsp;&nbsp;&nbsp;"Ado", reče Donald Krejg, vičući preko sve manjeg prostranstva vode. "Ovo je posetilac o kome sam ti pričao - gospodin Bredli. On će nam pomoći da izvadimo Titanik."
<BR>&nbsp;&nbsp;&nbsp;&nbsp;&nbsp;Ada, koja se sada pripremala da uđe u luku, obznani da je svesna njegovog prisustva samo kratkim klimanjem. Poslednje jezero - zapravo ne više od malog bazena koga bi pretrpalo tuce pataka - bilo je povezano sa sidrišnom kućicom dugačkim, uskim kanalom.
<BR>&nbsp;&nbsp;&nbsp;&nbsp;&nbsp;Ovaj je bio savršeno prav i Bredli shvati da se pruža tačno duž središnje ose tri spojena jezera. Sve je to očigledno bilo planirano, iako nije mogao da zamisli radi čega. Prema zagonetnom osmehu na Patrikovom licu on pogodi da stari vrtlar uživa u njegovoj zbunjenosti.
<BR>&nbsp;&nbsp;&nbsp;&nbsp;&nbsp;Kanal je sa obe strane bio oivičen divnim čempresima, višim od dvadeset metara. Bilo je to, pomisli Bredli, poput minijaturne verzije Tadž Mahala. To remek delo video je samo jednom, nakratko, pre mnogo godina, ali nikada nije zaboravio predivni prizor.
<BR>&nbsp;&nbsp;&nbsp;&nbsp;&nbsp;"Vidiš, Patriče, sva su stabla sasvim dobro - i pored onoga što si tvrdio."
<BR>&nbsp;&nbsp;&nbsp;&nbsp;&nbsp;Vrtlar napući usne i kritički se zagleda u niz stabala.
<BR>&nbsp;&nbsp;&nbsp;&nbsp;&nbsp;Pokazao je na nekoliko koja se, u Bredlijevim očima, nisu ni po čemu razlikovala od ostalih.
<BR>&nbsp;&nbsp;&nbsp;&nbsp;&nbsp;"Možda će biti potrebno da se ova ponovo zasade", reče on. "Ne recite da vas nisam upozorio - i gospođu."
<BR>&nbsp;&nbsp;&nbsp;&nbsp;&nbsp;Sada su stigli do sidrišne kućice na kraju kanala oivičenog drvećem i stali da čekaju da Ada dovrši lagani prilazak. Kada je bila na samo metar rastojanja, iznenada se čulo histerično kevtanje i nešto što je veoma podsećalo na malu krpu za brisanje poda iskoči iz čamca i baci se na Bredlijeva stopala."
<BR>&nbsp;&nbsp;&nbsp;&nbsp;&nbsp;"Ukoliko se ne mičete", reče Donald, "možda će zaključiti da ste bezopasni i ostaviti vas u životu."
<BR>&nbsp;&nbsp;&nbsp;&nbsp;&nbsp;Dok mu je majušni kernski terijer sumnjičavo njuškao stopala, Bredli je pažljivo posmatrao njegovu gospodaricu. Primetio je, sa odobravanjem, pažljivi način na koji je Ada privezala čamac, iako je to bilo potpuno nepotrebno; bila je, to je već mogao da kaže, izuzetno dobro organizovana mlada dama - prava suprotnost svom histeričnom ljubimčetu, koje se u trenutku prestrojilo u isplaženo umiljavanje.
<BR>&nbsp;&nbsp;&nbsp;&nbsp;&nbsp;Ada podiže Ledi jednom rukom i zagrli kuče dok je posmatrala Bredlija pogledom otvorene radoznalosti.
<BR>&nbsp;&nbsp;&nbsp;&nbsp;&nbsp;"Hoćete li nam zaista pomoći da podignemo Titanik?" upita ona.
<BR>&nbsp;&nbsp;&nbsp;&nbsp;&nbsp;Bredli se, u neprilici, prebaci sa noge na nogu, izbegavajući taj zbunjujući pogled.
<BR>&nbsp;&nbsp;&nbsp;&nbsp;&nbsp;"Nadam se", rekao je, izvrdavajući otvoren odgovor. "Ali ima mnogo stvari o kojima najpre treba da porazgovaramo." A ovo, dodade on nemo, nije ni vreme ni mesto. Moraće da pričeka dok se ne pridruže gospođi Krejg, a tom susretu nije se baš u potpunosti radovao.
<BR>&nbsp;&nbsp;&nbsp;&nbsp;&nbsp;"Šta si to čitala u čamcu, Ado?" upita on lako, pokušavajući da promeni temu.
<BR>&nbsp;&nbsp;&nbsp;&nbsp;&nbsp;"Zašto hoćeš da znaš?" odvrati ona pitanjem. Bilo je to savršeno uglađeno pitanje, bez ikakvog nagoveštaja nepristojnosti. Bredli se još petljao sa pronalaženjem odgovarajućeg odgovora kada se Donald Krejg žurno umeša: "Bojim se da moja kćerka nije imala mnogo vremena da stekne prikladne društvene manire. Ona smatra da u životu postoje važnije stvari. Kao što su fraktali i neeuklidovska geometrija."
<BR>&nbsp;&nbsp;&nbsp;&nbsp;&nbsp;Bredli pokaza na kuče.
<BR>&nbsp;&nbsp;&nbsp;&nbsp;&nbsp;"Ovo mi ne deluje mnogo geometrijski."
<BR>&nbsp;&nbsp;&nbsp;&nbsp;&nbsp;Na njegovo iznenađenje, Ada mu podari šarmantni osmeh.
<BR>&nbsp;&nbsp;&nbsp;&nbsp;&nbsp;"Trebalo bi da vidite Ledi kada se osuši posle kupanja, pa joj dlake štrče u svim pravcima. Onda sačinjava predivan 3-D fraktal."
<BR>&nbsp;&nbsp;&nbsp;&nbsp;&nbsp;Vic je potpuno promašio Bredlija, ali se on pridruži opštem smehu. Ada je imala iskupljujuću osobinu smisla za humor; mogao bi da je zavoli - sve dok bude pamtio da prema njoj postupa kao prema nekom dvaput starijem nego što izgleda.
<BR>&nbsp;&nbsp;&nbsp;&nbsp;&nbsp;Uz silnu smelost, on se usudi na još jedno pitanje.
<BR>&nbsp;&nbsp;&nbsp;&nbsp;&nbsp;"Taj broj, '1,999', napisan na sidrištu", reče on. "Pretpostavljam da se odnosi na slavni program tvoje majke za kraj stoleća."
<BR>&nbsp;&nbsp;&nbsp;&nbsp;&nbsp;Donald Krejg se zakikota.
<BR>&nbsp;&nbsp;&nbsp;&nbsp;&nbsp;"Lep pokušaj, Jasone; to većina pretpostavlja. Iznesi mu to polako, Ado."
<BR>&nbsp;&nbsp;&nbsp;&nbsp;&nbsp;Strašna gospođica Krejg odloži kuče na travu, a ovo otrčka da istražuje podnožje najbližih čempresovih stabala. Bredli je imao neugodan osećaj da Ada pokušava da mu odmeri koeficijent inteligencije pre odgovora."
<BR>&nbsp;&nbsp;&nbsp;&nbsp;&nbsp;"Ukoliko pažljivo pogledate, gospodin Bredli, videćete da je pred brojem znak minusa, a iznad poslednje devetke tačka."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Znači da je to, u stvari, minus jedan zarez devet devet devet devet - u beskraj."
<BR>&nbsp;&nbsp;&nbsp;&nbsp;&nbsp;"Amin", ubaci Pat.
<BR>&nbsp;&nbsp;&nbsp;&nbsp;&nbsp;"Zar ne bi bilo jednostavnije napisati minus dva?"
<BR>&nbsp;&nbsp;&nbsp;&nbsp;&nbsp;"Upravo ono što sam ja rekao", zakikota se Donald Krejg.
<BR>&nbsp;&nbsp;&nbsp;&nbsp;&nbsp;"Ali nikada ne recite to pravom matematičaru."
<BR>&nbsp;&nbsp;&nbsp;&nbsp;&nbsp;"Mislio sam da ste vi jedan od njih - i to prilično dobar."
<BR>&nbsp;&nbsp;&nbsp;&nbsp;&nbsp;"Bože, ne - u poređenju sa Edit ja sam samo preturač bajtova sa čupavim zglavcima."
<BR>&nbsp;&nbsp;&nbsp;&nbsp;&nbsp;"I sa ovom mladom damom, pretpostavljam. Znate, počinjem da se osećam van svog elementa. A u mom zanimanju to nije dobra zamisao."
<BR>&nbsp;&nbsp;&nbsp;&nbsp;&nbsp;Adin smeh pomogao je da se ukloni neobični osećaj nelagodnosti koji je Bredlija obuzeo poslednjih nekoliko minuta. Postojalo je nešto turobno u vezi sa čitavim ovim mestom - nešto zlokobno, što se uzdizalo odmah iza obzorja svesti. Nije vredelo pokušavati sa usredsređivanjem na to svesnim činom volje - varljivi tračak spomena bežao je čim bi pokušao da ga dokuči.
<BR>&nbsp;&nbsp;&nbsp;&nbsp;&nbsp;Moraće da čeka; izići će sam kada bude spreman.
<BR>&nbsp;&nbsp;&nbsp;&nbsp;&nbsp;"Pitali ste me koju knjigu sam čitala, gospodin Bredli..."
<BR>&nbsp;&nbsp;&nbsp;&nbsp;&nbsp;"Molim te, zovi me Jason..."
<BR>&nbsp;&nbsp;&nbsp;&nbsp;&nbsp;"...pa, evo je."
<BR>&nbsp;&nbsp;&nbsp;&nbsp;&nbsp;"Trebalo je da pogodim. I on je bio matematičar, zar ne? Ali stidim se da priznam da nikada nisam čitao Alisu. Naš najbliži ekvivalent jeste Čarobnjak iz Oza."
<BR>&nbsp;&nbsp;&nbsp;&nbsp;&nbsp;"Čitala sam i to, ali Dodžson - Kerol - je mnogo bolji. Kako bi se njemu ovo dopalo!"
<BR>&nbsp;&nbsp;&nbsp;&nbsp;&nbsp;Ada mahnu prema jezerima neobičnog oblika i sidrišnoj kućici sa zagonetnim natpisom.
<BR>&nbsp;&nbsp;&nbsp;&nbsp;&nbsp;"Vidite, gospodin Bred... gospodine Jasone - to je daleki zapad. Minus dva je beskonačnost M-skupa - iza nje nema apsolutno ničeg. Ono duž čega sada koračamo jeste Šiljak - a ovo jezerce je poslednji od podskupova na negativnoj strani. Jednog dana posadićemo ivicu od cveća - zar ne, Pate? - koja će vam dočarati predstavu fantastičnih pojedinosti oko glavnih krila. A tamo, preko, na istoku - šiljak na kome se spajaju dva veća jezera - to je dolina morskih konjica, na minus zarez sedam četiri pet. Koordinatni početak - nula, nula - razume se - jeste u središtu velikog jezera. Skup se ne prostire toliko daleko na istok; šiljak na Prelazu slonova - tamo preko, odmah ispred zamka - nalazi se u okolini plus nula zarez dva sedam tri."
<BR>&nbsp;&nbsp;&nbsp;&nbsp;&nbsp;"Prihvatiću to kako si rekla", odgovori Bredli, u potpunosti izgubljen. "Znaš savršeno dobro da nemam ni najblažu ideju o čemu govoriš."
<BR>&nbsp;&nbsp;&nbsp;&nbsp;&nbsp;To nije bilo u potpunosti istina: bilo je dovoljno očigledno da su Krejgovi iskoristili svoje bogatstvo da bi oblikovali ovaj predeo u obliku neke bizarne matematičke funkcije. To je delovalo kao prilično bezopasna opsesija; bilo je mnogo gorih načina za trošenje novca, a mora da je meštanima obezbedilo poprilično posla.
<BR>&nbsp;&nbsp;&nbsp;&nbsp;&nbsp;"Mislim da je dovoljno, Ado", reče Donald Krejg sa mnogo više čvrstine nego što je do tada pokazivao. "Hajde da najpre pružimo gospodinu Jasonu priliku da ruča - pre nego što ga naglavce bacimo u M-skup."
<BR>&nbsp;&nbsp;&nbsp;&nbsp;&nbsp;Napuštali su aveniju oivičenu stablima, tamo gde se uski kanal otvarao u najmanje jezero, kada Bredlijev mozak otvori svoje zaptivene zdence. Razume se - mirno vodeno prostranstvo, čamac, čempresi - sve su to bili ključni elementi Beklinove slike!
<BR>&nbsp;&nbsp;&nbsp;&nbsp;&nbsp;Neverovatno da nije ranije shvatio...
<BR>&nbsp;&nbsp;&nbsp;&nbsp;&nbsp;Opčinjujuća muzika Rahmanjinova stade da navire iz dubina njegovog uma - umirujuća, poznata, ohrabrujuća. Sada kada je prepoznao uzrok slabašnog nemira, senka mu se odigla sa duha.
<BR>&nbsp;&nbsp;&nbsp;&nbsp;&nbsp;Čak i kasnije, nijednom nije ozbiljno poverovao da je posredi bilo predosećanje.
</TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
