<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>40. INSPEKCIJSKI OBILAZAK
<P>&nbsp;&nbsp;&nbsp;&nbsp;&nbsp;Jason Bredli upravo se pripremao da odbaci sopstveni balast i da krene za J. J.-om do površine kada je Eksplorer ponovo pozvao.
<BR>&nbsp;&nbsp;&nbsp;&nbsp;&nbsp;"Lep posao, Jasone - pratimo J. J.-a na putu nagore. Gumeni čamci ga već čekaju. Ali još ne odbacujte balaste. Ima jedan mali posao koji bi grupa N-T volela da obavite - biće potrebno najviše pet minuta."
<BR>&nbsp;&nbsp;&nbsp;&nbsp;&nbsp;"Imam li toliko?"
<BR>&nbsp;&nbsp;&nbsp;&nbsp;&nbsp;"Nema problema - ne bismo to inače ni zatražili. Preostalo je dobrih četrdeset minuta pre nego što talas naleti - na našim kompjuterskim simulacijama deluje kao front nevremena. Daćemo vam bezbedno upozorenja."
<BR>&nbsp;&nbsp;&nbsp;&nbsp;&nbsp;Bredli razmotri stanje. Dubinski džip lako je mogao da stigne do radilišta Nipon-Tarnera za pet minuta, a i on bi voleo da poslednji put baci pogled na Titanik - na oba dela, ukoliko je to moguće. Nije bilo rizika; čak i ukoliko je procena dolaska bila debelo pogrešna, i dalje je imao nekoliko minuta vremena posle upozorenja i mogao je da pređe hiljadu metara naviše pre nego što lavina protutnji pod njim.
<BR>&nbsp;&nbsp;&nbsp;&nbsp;&nbsp;"Šta želite da uradim?" upita on i okrenu dubinski džip tako da je krma prekrivena ledom bila pravo napred na pokazivaču sonara.
<BR>&nbsp;&nbsp;&nbsp;&nbsp;&nbsp;"Mori ima problema sa kablovima za napajanje - ne može ih dići na površinu. Mora da su se negde zakačili. Možete li da proverite?"
<BR>&nbsp;&nbsp;&nbsp;&nbsp;&nbsp;"Hoću."
<BR>&nbsp;&nbsp;&nbsp;&nbsp;&nbsp;Bio je to razuman zahtev, budući da je bio bukvalno na licu mesta. Masivni kablovi neutralnog uzgona koji su odašiljali ogromnu amperažu do olupine stajali su milione doara; nije nikakvo čudo što su podmornice pokušavale da ih namotaju. Pretpostavio je da je Petar Veliki to već uspeo.
<BR>&nbsp;&nbsp;&nbsp;&nbsp;&nbsp;Imao je samo sopstvene svetiljke dubinskog džipa za osvetljavanje ledene planine koja je i dalje bila pribijena za dno, čekajući trenutak oslobađanja koji sada možda nikada neće doći.
<BR>&nbsp;&nbsp;&nbsp;&nbsp;&nbsp;Pažljivo se krećući da bi izbegao žice koje su je povezivale sa napregnutim kiseoničko-vodoničnim balonima, obilazio je masu dok nije došao do dva debela kabla za napajanje koji su se protezali do podmornice daleko u visini.
<BR>&nbsp;&nbsp;&nbsp;&nbsp;&nbsp;"Ne vidim ništa neispravno", reče on. "Probajte da još jednom dobro potegnete." Svega nekoliko sekundi potom, ogromni kablovi veličanstveno zatitraše, poput žica nekog divovskog muzičkog instrumenta. Bredliju se učini da oseća talas infrazvuka koji se širio iz njih.
<BR>&nbsp;&nbsp;&nbsp;&nbsp;&nbsp;Ali kablovi su ostali tvrdoglavo nategnuti. "Izvinite", reče on. "Ništa ne mogu. Mora da je udarni talas zaglavio mehanizam za otpuštanje."
<BR>&nbsp;&nbsp;&nbsp;&nbsp;&nbsp;"To misle i ovde gore. Pa, mnogo hvala. Bolje pođite kući - i dalje imate obilje vremena, ali poslednja procena je da pola milijarde tona mulja juri prema vama. Kažu da izgleda kao Misisipi u punom naletu."
<BR>&nbsp;&nbsp;&nbsp;&nbsp;&nbsp;"Koliko minuta pre nego što stigne ovamo?"
<BR>&nbsp;&nbsp;&nbsp;&nbsp;&nbsp;"Dvadeset - ne, petnaest."
<BR>&nbsp;&nbsp;&nbsp;&nbsp;&nbsp;Voleo bih da posetim provu, pomisli Bredli čežnjivo, ali neću da izazivam sreću. Makar time propustio priliku da budem poslednji čovek koji je ikada bacio pogled na Titanik.
<BR>&nbsp;&nbsp;&nbsp;&nbsp;&nbsp;Uz oklevanje, on odbaci balastni teg broj jedan i dubinski džip poče da se diže. Poslednji put uputio je pogled na ogromno ustrojstvo okovano ledom dok se dizao od njega; onda se usredsredio na dva kabla koja su svetlucala u snopovima njegovih prednjih svetiljki. Baš kao što lanac sidra pruža osećaj sigurnosti čoveku žabi, obezbeđivali su Bredliju dobrodošlu vezu sa svetom daleko nad njime. Upravo se spremao da odbaci drugi teg i poveća brzinu uspona, kada su stvari pošle kako ne valja.
<BR>&nbsp;&nbsp;&nbsp;&nbsp;&nbsp;Mori je i dalje puna nade trzala kablove, pokušavajući da povrati skupocenu gvožđuriju, kada je nešto kočano popustilo. Ali ne, na žalost, ono što je trebalo.
<BR>&nbsp;&nbsp;&nbsp;&nbsp;&nbsp;Začu se glasno 'ping' iz protivsudarnog sonara, a zatim tresak koji prodrma dubinski džip i trže Bredlija u sigurnosnim pojasevima. On nakratko ugleda ogromnu belu masu koja se brzo uzdizala pored njega prema visinama.
<BR>&nbsp;&nbsp;&nbsp;&nbsp;&nbsp;Dubinski džip poče da tone. Bredli odbaci preostala dva balastna tega.
<BR>&nbsp;&nbsp;&nbsp;&nbsp;&nbsp;Brzina tonjenja se smanji gotovo na nulu. Ali ne sasvim; i dalje je tonuo, vrlo sporo, prema dnu.
<BR>&nbsp;&nbsp;&nbsp;&nbsp;&nbsp;Bredli je sedeo u tišini nekoliko minuta. A onda, uprkos samome sebi, on poče da se smeje. Nije bilo neposredne opasnosti, a ovo je stvarno bilo smešno.
<BR>&nbsp;&nbsp;&nbsp;&nbsp;&nbsp;"Eksploreru", reče on. "Nećete poverovati. Upravo sam se sudario sa ledenim bregom."
</TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
