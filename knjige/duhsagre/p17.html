<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>16. KIPLINGOV APARTMAN
<P>&nbsp;&nbsp;&nbsp;&nbsp;&nbsp;Jason Bredli i Roj Emerson imaju mnogo toga zajedničkog, pomisli Rupert Parkinson. Obojica su bila članovi ugrožene, ako ne i izumiruće, vrste - sopstvenim snagama sazdanog američkog preduzimača koji je stvorio novu industriju ili postao vođa stare. Divio im se, ali im nije zavideo: bio je sasvim zadovoljan, kao što je to često govorio, što je 'rođen u biznisu'.
<BR>&nbsp;&nbsp;&nbsp;&nbsp;&nbsp;Njegov odabir Kiplingovog apartmana za taj sastanak bio je sasvim hotimičan, iako on nije imao pojma koliko su, zapravo, njegovi gosti znali o tom piscu. U svakom slučaju, i na Emersona i na Bredlija soba je ostavila snažan utisak, sa istorijskim fotografijama po zidovima i samim stolom za kojim je veliki čovek nekada radio.
<BR>&nbsp;&nbsp;&nbsp;&nbsp;&nbsp;"Nikada nisam mnogo mario za T. S. Eliota", poče Parkinson, "sve dok nisam naišao na njegov Izbor Kiplingovih stihova. Sećam se kako sam rekao svome podučavaocu iz engleske književnosti da pesnik koji voli Kiplinga ne može biti potpuno loš. To mu nije zvučalo smešno."
<BR>&nbsp;&nbsp;&nbsp;&nbsp;&nbsp;"Bojim se", reče Bredli, "da nikada nisam mnogo čitao poeziju. Jedina stvar koju znam od Kiplinga jeste Ako."
<BR>&nbsp;&nbsp;&nbsp;&nbsp;&nbsp;"Šteta; on je baš čovek za vas - pesnik mora i inženjerske veštine. Stvarno morate pročitati Mekendruovu himnu; iako je njena tehnologija zastarela za stotinu godina, nikada niko nije nadmašio takvo odavanje počasti mašinama. A napisao je i pesmu o kablovima u dubokom moru, koja će vam se zacelo dopasti. Ide ovako:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Olupine se rastaču nad nama; prah im nadole kaplje iz velikih daljina...
<BR>&nbsp;&nbsp;&nbsp;&nbsp;&nbsp;Do mesta gde slepe i bele guje morske bdiju, do tame potpune, do tmastih dubina.
<BR>&nbsp;&nbsp;&nbsp;&nbsp;&nbsp;Nema ni zvuka, nit' odjeka zvuka u pustinji što bezdani je kriju,
<BR>&nbsp;&nbsp;&nbsp;&nbsp;&nbsp;Il' po ravnicama mulja sivim i silnim gde kablovi se pod školjkama viju."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Sviđa mi se", reče Jason. "Ali pogrešio je da 'nema ni odjeka zvuka.' More je vrlo bučno mesto - ukoliko imate pravu opremu za slušanje."
<BR>&nbsp;&nbsp;&nbsp;&nbsp;&nbsp;"Pa, to teško da je mogao da zna tamo negde u devetnaestom veku. Bio bi potpuno opčinjen našim projektom - naročito zato što je napisao roman o Grend Benksu."
<BR>&nbsp;&nbsp;&nbsp;&nbsp;&nbsp;"Je li?" uskliknuše i Emerson i Bredli istovremeno.
<BR>&nbsp;&nbsp;&nbsp;&nbsp;&nbsp;"Ne naročito dobar - ni blizu Kima - ali šta jeste blizu ovom delu? Kapetan hrabrost priča o njufaundlendskim ribarima i njihovim teškim životima; Hemingvej je obavio mnogo bolji posao, pola veka kasnije i dvadeset stepeni južnije..."
<BR>&nbsp;&nbsp;&nbsp;&nbsp;&nbsp;"To sam čitao", reče Emerson ponosno. "Starac i more."
<BR>&nbsp;&nbsp;&nbsp;&nbsp;&nbsp;"Najbolji u razredu, Roj. Uvek sam smatrao za pravu tragediju to što Kipling nikada nije napisao epsku pesmu o Titaniku. Možda je i nameravao, ali ga je Hardi preduhitrio."
<BR>&nbsp;&nbsp;&nbsp;&nbsp;&nbsp;"Hardi?"
<BR>&nbsp;&nbsp;&nbsp;&nbsp;&nbsp;"Nije bitno. Molim te, izvini nas, Radjarde, dok se pozabavimo poslom..."
<BR>&nbsp;&nbsp;&nbsp;&nbsp;&nbsp;Tri ravne ploče displeja (kako bi samo one opčinile Kiplinga!) iskočiše istovremeno. Bacivši pogled na svoju, Rupert Parkinson poče: "Imamo tvoj izveštaj od 30. aprila. Pretpostavljam da nemaš novih unosa?"
<BR>&nbsp;&nbsp;&nbsp;&nbsp;&nbsp;"Ništa bitno. Moje osoblje proverilo je još jednom sve brojke. Mislim da bismo ih mogli malo popraviti - ali više nam se dopada da budemo konzervativni. Nikada nisam čuo za neku veliku podvodnu operaciju koja nije krila neka iznenađenja."
<BR>&nbsp;&nbsp;&nbsp;&nbsp;&nbsp;"Čak i tvoj slavni susret sa Oskarom?"
<BR>&nbsp;&nbsp;&nbsp;&nbsp;&nbsp;"Najveće iznenađenje od svih. Prošlo je čak i bolje nego što sam očekivao."
<BR>&nbsp;&nbsp;&nbsp;&nbsp;&nbsp;"Kako stoji sa Eksplorerom?"
<BR>&nbsp;&nbsp;&nbsp;&nbsp;&nbsp;"Bez promena, Rupe. I dalje je u naftalinu u zalivu Suisun."
<BR>&nbsp;&nbsp;&nbsp;&nbsp;&nbsp;Parkinson se jedva primetno trže 'Rupe'. Ali bar je bilo bolje od 'Parki' - što je dozvoljavao samo prisnim prijateljima.
<BR>&nbsp;&nbsp;&nbsp;&nbsp;&nbsp;"Teško je poverovati", reče Emerson, "da je tako vredan - tako jedinstven - brod nekada korišćen."
<BR>&nbsp;&nbsp;&nbsp;&nbsp;&nbsp;"Preveliki je da bi bio ekonomičan za korišćenje za bilo koji komercijalni projekat. Samo ga je CIA mogla dopustiti sebi - pa ju je kongres lupio po prstima."
<BR>&nbsp;&nbsp;&nbsp;&nbsp;&nbsp;"Čini mi se da su jednom pokušali da je iznajme Rusima."
<BR>&nbsp;&nbsp;&nbsp;&nbsp;&nbsp;Bredli pogledla Parkinsona i nasmeši se.
<BR>&nbsp;&nbsp;&nbsp;&nbsp;&nbsp;"Znači, znaš za to."
<BR>&nbsp;&nbsp;&nbsp;&nbsp;&nbsp;"Razume se. Prilično smo istraživali pre nego što smo došli do tebe."
<BR>&nbsp;&nbsp;&nbsp;&nbsp;&nbsp;"Izgubljen sam", primeti Emerson. "Kako bi bilo da i mene uključite."
<BR>&nbsp;&nbsp;&nbsp;&nbsp;&nbsp;"Pa, tamo negde 1989. godine jedna od najnovijih ruskih podmornica..."
<BR>&nbsp;&nbsp;&nbsp;&nbsp;&nbsp;"Jedina klase 'M' koju su ikada izgradili."
<BR>&nbsp;&nbsp;&nbsp;&nbsp;&nbsp;"...potonula je u Severnom moru, a neki blistavi momak iz Pentagona dosetio se: 'Možda bismo mogli da povratimo nešto novca!' Ali ništa nije proizašlo iz svega toga. Odnosno, da li je tako bilo, Jasone?"
<BR>&nbsp;&nbsp;&nbsp;&nbsp;&nbsp;"Pa, to nije bila zamisao Pentagona; tamo nema nikoga sa toliko mašte. Ali mogu vam reći da sam proveo prijatnu nedelju u Ženevi sa direktorom jednog odseka CIA-e i tri admirala - jednim našim i dvojicom njihovih. To je bilo - ah, na proleće 1990. Upravo kada je reformacija otpočinjala, tako da su svi izgubili zanimanje. Igor i Aleksej odlučili su se da pređu na uvozno-izvozne poslove. I dalje dobijam božićne čestitke iz njihovog ureda u Lenjin... hoću da kažem, Sent Pitu. Kao što kažeš, nikada ništa nije proizašlo iz te zamisli.
<BR>&nbsp;&nbsp;&nbsp;&nbsp;&nbsp;"Znam te restorane po Ženevi. Ukoliko bi poželeo da dovedeš Eksplorera u plovno stanje, koliko bi ti vremena bilo po trebno?"
<BR>&nbsp;&nbsp;&nbsp;&nbsp;&nbsp;"Ako ja odaberem ljude - tri do četiri meseca. To je jedina vremenska procena u koju mogu biti siguran. Spuštanje do olupine, proveravanje njenog stanja, građenje dodatnih strukturnih oslonaca, spuštanje milijardi vaših staklenih balona do nje - iskreno, čak i te maksimalne brojke koje sam stavio u zagrade predstavljaju samo nagađanje. Ali možda ću moći da ih poboljšam posle početnog izviđanja."
<BR>&nbsp;&nbsp;&nbsp;&nbsp;&nbsp;"To mi deluje vrlo razumno; cenim tvoju iskrenost. U ovom trenutku, jedino želimo stvarno da znamo da li je projekat uopšte verovatan - u datom vremenskom okviru."
<BR>&nbsp;&nbsp;&nbsp;&nbsp;&nbsp;"Što se vremena tiče - da. U pogledu cene - ko zna? Koji vam je plafon, uostalom?"
<BR>&nbsp;&nbsp;&nbsp;&nbsp;&nbsp;Rupert Parkinson pretvarao se da se trgao na otvorenost ovog pitanja.
<BR>&nbsp;&nbsp;&nbsp;&nbsp;&nbsp;"Još zbrajamo - zar ne, Roje?"
<BR>&nbsp;&nbsp;&nbsp;&nbsp;&nbsp;Između njih prođe nekakav signal koji Bredli nije bio u stanju da protumači, ali Emerson ga je naveo na trag svojim odgovorom.
<BR>&nbsp;&nbsp;&nbsp;&nbsp;&nbsp;"I dalje sam spreman da pratim sve što odbor odluči, Ruperte. Ukoliko operacija uspe, sve ću to vratiti u planu B."
<BR>&nbsp;&nbsp;&nbsp;&nbsp;&nbsp;"A šta je, mogu li da pitam, taj plan B. I kada smo već kod toga - šta je plan A? Još mi niste rekli šta nameravate da učinite sa trupom broda, pošto ga jednom oteglite do Njujorka. A Vaza?"
<BR>&nbsp;&nbsp;&nbsp;&nbsp;&nbsp;Parkinson diže ruke u lažnom očajanju.
<BR>&nbsp;&nbsp;&nbsp;&nbsp;&nbsp;"Nanjušio je šta je plan C", zaječa on. "Da, razmišljali smo o tome da ga stavimo na izložbu pošto ga dovezemo do Menhetna - sa sto godina zakašnjenja. Ali znaš šta se dešava sa brodom od gvožđa posle nekoliko decenija pod vodom - već i zaštita drvene lađe dovoljno je gadna. Kiseljenje Titanika u pravim hemikalijama uzelo bi decenije - i verovatno bi koštalo više od podizanja."
<BR>&nbsp;&nbsp;&nbsp;&nbsp;&nbsp;"Znači, ostavićete ga u plićaku. Što znači da ćete ga prebaciti do Floride, baš kao što je rečeno na televiziji."
<BR>&nbsp;&nbsp;&nbsp;&nbsp;&nbsp;"Čuj, Jasone - i dalje ispitujemo sve opcije: Diznivorld je jedna od njih. Nećemo čak biti razočarani ni ukoliko budemo morali da ga ostavimo na dnu - sve dok smo u stanju da izvučemo ono što je u pradedinom apartmanu. Sreća što je odbio da ostavi u brodsko skladište te sanduke; u svom poslednjem markonigramu žalio se na to da u kabini nema dovoljno prostora za zabavu."
<BR>&nbsp;&nbsp;&nbsp;&nbsp;&nbsp;"I uveren si da će sve to krhko staklo i dalje biti nedirnuto?"
<BR>&nbsp;&nbsp;&nbsp;&nbsp;&nbsp;"Devedeset posto. Pre mnogo vekova Kinezi su otkrili da njihova roba može bezbedno da preputuje čitav put svile - ukoliko je zapakuju u čajne listiće. Niko nije našao ništa bolje sve dok se nije pojavila stiroporska pena; a, razume se, uvek možeš da prodaš čaj i stekneš finu zaradu i od toga."
<BR>&nbsp;&nbsp;&nbsp;&nbsp;&nbsp;"Sumnjam, bar što se tiče ove posebne isporuke."
<BR>&nbsp;&nbsp;&nbsp;&nbsp;&nbsp;"Bojim se da si u pravu. Šteta, bio je to lični poklon od ser Tomasa Liptona - najbolji čaj sa njegovih cejlonskih plantaža."
<BR>&nbsp;&nbsp;&nbsp;&nbsp;&nbsp;"Sasvim si siguran da je mogao da upije udarac?"
<BR>&nbsp;&nbsp;&nbsp;&nbsp;&nbsp;"Sa lakoćom: brod je zaorao u meko blato pod uglom, uz brzinu od oko trideset čvorova na sat. Prosečno usporenje dva ge - maksimum pet."
<BR>&nbsp;&nbsp;&nbsp;&nbsp;&nbsp;Rupert Parkinson spusti ploču displeja i zatvori to čudo elektronske inteligencije koje je sada sasvim normalno prihvatano, kao i telefon pre jednog pokolenja.
<BR>&nbsp;&nbsp;&nbsp;&nbsp;&nbsp;"Pozvaćemo te ponovo pre kraja nedelje, Jasone. Sutra je sastanak odbora i nadam se da će to srediti stvari. Još jednom, mnogo hvala na izveštaju; ukoliko odlučimo da produžimo, možemo li računati na tebe?"
<BR>&nbsp;&nbsp;&nbsp;&nbsp;&nbsp;"U kom pogledu?"
<BR>&nbsp;&nbsp;&nbsp;&nbsp;&nbsp;"U O.i.C. operacijama, razume se."
<BR>&nbsp;&nbsp;&nbsp;&nbsp;&nbsp;Nastala je duga pauza; malo preduga, pomisli Parkinson.
<BR>&nbsp;&nbsp;&nbsp;&nbsp;&nbsp;"Polaskan sam, Rupe. Moram da razmislim - da vidim kako to da uklopim u svoju satnicu."
<BR>&nbsp;&nbsp;&nbsp;&nbsp;&nbsp;"Zaista, Jasone - ne bi trebalo da imaš nikakvu satnicu ukoliko ovo krene. To je najveći posao koji ti je ikada ponuđen." Zamalo je dodao: možda preveliki, ali se onda predomislio. Jason Bredli nije bio od vrste koju bi čovek voleo da naljuti, naročito ukoliko se spremao za posao s njime.
<BR>&nbsp;&nbsp;&nbsp;&nbsp;&nbsp;"Sasvim se slažem - i voleo bih da ga prihvatim. Ne samo zbog novca - a siguran sam da će ponuda biti u redu - već i zbog izazova. Dobijaš ili gubiš. Baš mi je drago što sam se video sa obojicom - moram da požurim."
<BR>&nbsp;&nbsp;&nbsp;&nbsp;&nbsp;"Zar nećeš da vidiš baš ništa u Londonu? Mogu da ti nabavim karte za novu predstavu Endrua Lojda Vebera i Stivena Kinga. Nema mnogo ljudi koji su to u prilici."
<BR>&nbsp;&nbsp;&nbsp;&nbsp;&nbsp;Bredli se nasmeja.
<BR>&nbsp;&nbsp;&nbsp;&nbsp;&nbsp;"Voleo bih da idem - ali uspeli su da srede čistač kablova na Orknijskom polju, pa sam obećao da ću biti u Aberdinu danas popodne."
<BR>&nbsp;&nbsp;&nbsp;&nbsp;&nbsp;"Vrlo dobro. Čućemo se..."
<BR>&nbsp;&nbsp;&nbsp;&nbsp;&nbsp;"Šta misliš, Roj?" upita Parkinson kada je odaja ponovo postala tiha.
<BR>&nbsp;&nbsp;&nbsp;&nbsp;&nbsp;"Žilavi čovečuljak, je li? Misliš da čeka najboljeg ponuđača?"
<BR>&nbsp;&nbsp;&nbsp;&nbsp;&nbsp;"Upravo sam se to pitao. Ukoliko to radi, neće imati sreće."
<BR>&nbsp;&nbsp;&nbsp;&nbsp;&nbsp;"Oh - tvoje advokatske orlušine obavili su domaći zadatak?"
<BR>&nbsp;&nbsp;&nbsp;&nbsp;&nbsp;"Gotovo; još ima malo neraspetljanih krajeva. Sećaš li se kada sam te vodio do Lojda?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;Bio je to zaista upečatljiv događaj za posetioca sa strane; čak i u dvadeset prvom veku, 'nova' zgrada Lojda delovala je neosporno futuristički. Ali na Emersona je najveći utisak ostavila knjiga udesa - registar nesreća. Niz masivnih tomova zabeležio je sve najdramatičnije trenutke pomorske istorije.
<BR>&nbsp;&nbsp;&nbsp;&nbsp;&nbsp;Vodič im je pokazao stranicu za 15. april 1912, a filigranski precizni rukopis ovekovečio je vesti koje su zapanjile svet.
<BR>&nbsp;&nbsp;&nbsp;&nbsp;&nbsp;Iako je čitanje tih reči zaustavljalo dah, one su na Roja Emersona ostavile manji utisak od jedne jezive sitnice koju je primetio, prelistavajući ranije tomove.
<BR>&nbsp;&nbsp;&nbsp;&nbsp;&nbsp;Izgledalo je da su svi unosi, u razdoblju od preko dve stotine godina, pisani istim rukopisom. Bio je to primer tradicije i kontinuiteta koje bi bilo veoma teško nadmašiti.
<BR>&nbsp;&nbsp;&nbsp;&nbsp;&nbsp;"Pa, tata je vekovima član Lojda, te zbog toga tu imamo... ovaj... izvestan uticaj."
<BR>&nbsp;&nbsp;&nbsp;&nbsp;&nbsp;"To mogu da poverujem."
<BR>&nbsp;&nbsp;&nbsp;&nbsp;&nbsp;"Hvala. Uglavnom, odbor se posavetovao sa međunarodnim vlastima za morsko dno. Postoje na desetine konkurentskih zahteva i advokati imaju pune ruke posla. Oni su jedini koji ne mogu da izgube - šta god da se desi."
<BR>&nbsp;&nbsp;&nbsp;&nbsp;&nbsp;Roja Emersona je Rupertova okolišnost dovodila do očajanja; izgledalo je da se ovaj nikada ne žuri da pređe na stvar. Bilo je teško poverovati da bi bio u stanju da dela brzo u slučaju opasnosti - pa ipak, spadao je u red najboljih jahtaša na svetu.
<BR>&nbsp;&nbsp;&nbsp;&nbsp;&nbsp;"Bilo bi lepo kada bismo mogli da postavimo ekskluzivni zahtev za vlasništvo - na kraju krajeva, bio je to britanski brod..."
<BR>&nbsp;&nbsp;&nbsp;&nbsp;&nbsp;"...Sagrađen američkim novcem..."
<BR>&nbsp;&nbsp;&nbsp;&nbsp;&nbsp;"Pojedinost na koju ćemo zažmuriti. Trenutno ne pripada nikome i to će morati da se sredi na svetskom sudu. A to bi moglo potrajati godinama."
<BR>&nbsp;&nbsp;&nbsp;&nbsp;&nbsp;"Nemamo toliko na raspolaganju."
<BR>&nbsp;&nbsp;&nbsp;&nbsp;&nbsp;"Tačno. Ali smatramo da možemo izdejstvovati sudsku zabranu za sve ostale koji bi poželeli da ga izvade - dok bismo mi u međuvremenu tiho nastavili sa sopstvenim planovima."
<BR>&nbsp;&nbsp;&nbsp;&nbsp;&nbsp;"Tiho! Mora da se šališ. Znaš li koliko sam u poslednje vreme odbio zahteva za intervjue?"
<BR>&nbsp;&nbsp;&nbsp;&nbsp;&nbsp;"Verovatno isto koliko i ja." Rupert baci pogled na sat. "Baš u pravi čas. Da li bi voleo da vidiš nešto zanimljivo?"
<BR>&nbsp;&nbsp;&nbsp;&nbsp;&nbsp;"Razume se." Emerson je znao da će ono što Parkinson nazove 'zanimljivim', šta god već bilo, verovatno predstavljati nešto što više nikada neće moći da vidi u životu. Pravi krunski dragulji, možda; ili Bejker Strit broj 221B; ili one knjige u Britanskom Muzeju koje su, čudnovato, nazivane čudnovatim i nisu navođene u glavnom katalogu...
<BR>&nbsp;&nbsp;&nbsp;&nbsp;&nbsp;"Tu je, odmah preko puta - možemo stići pešice odavde za dva minuta. Kraljevska institucija. Faradejeva laboratorija - tamo gde je rođen veliki deo naše civilizacije. Preuređivali su eksponate, kada je neki tupan uspeo da ispusti retortu koju je ovaj koristio prilikom otkrića benzola. Direktor bi da zna možemo li da slepimo staklo i da je popravimo tako da niko nikada ne primeti šta se dogodilo."
<BR>&nbsp;&nbsp;&nbsp;&nbsp;&nbsp;Čovek ne dolazi svakog dana u priliku, reče Emerson u sebi, da poseti laboratoriju Majkla Faradeja. Prešli su usku ulicu Albmarl, sa lakoćom izbegavajući spori saobraćaj, i otpešačili nekoliko metara do klasične fasade kraljevske institucije.
<BR>&nbsp;&nbsp;&nbsp;&nbsp;&nbsp;"Dobar dan, gospodin Parkinsone. Ser Ambroz vas očekuje."
</TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
