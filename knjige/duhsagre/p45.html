<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>41. SLOBODNI USPON
<P>&nbsp;&nbsp;&nbsp;&nbsp;&nbsp;Čak i sada Bredli nije smatrao da je u pravoj opasnosti; bio je više iznerviran nego uzbunjen. Pa ipak, kada se pravo pogleda, stanje je delovalo dovoljno dramatično. Bio je zaglavljen na okeanskom dnu, izgubivši sav uzgon. Udarac postrance miniledenog brega u usponu mora da je odvalio deo modula za lebdenje dubinskog džipa. A kao da to nije bilo dovoljno, najveća podvodna lavina ikada zabeležena ustremila se na njega i sada je trebalo da stigne za deset ili petnaest minuta. Nije mogao da se ne oseti poput junaka jednog starog filma Stivena Spilberga.
<BR>&nbsp;&nbsp;&nbsp;&nbsp;&nbsp;(Prvi korak: videti da li pogonski sistem dubinskog džipa može da obezbedi dovoljno podizanja da me izvuče iz ovoga...)
<BR>&nbsp;&nbsp;&nbsp;&nbsp;&nbsp;Podmornica se na kratko pokrenu i podiže masu mulja koja ispuni okolnu vodu zaslepljujućim oblakom odražene svetlosti.
<BR>&nbsp;&nbsp;&nbsp;&nbsp;&nbsp;Dubinski džip diže se nekoliko metara, a zatim se vrati. Akumulatori će biti prazni znatno pre nego što stigne do površine.
<BR>&nbsp;&nbsp;&nbsp;&nbsp;&nbsp;(Mrzim što moram ovo da radim. Par miliona pravo u đubre - ili bar na morsko dno. Ali možda možemo da izvučemo ostatak dubinskog džipa kada sve bude gotovo - upravo kao što su to jednom davno učinili sa dobrim starim Alvinom.)
<BR>&nbsp;&nbsp;&nbsp;&nbsp;&nbsp;Bredli dohvati 'kukavičji prekidač' i skide zaštitni poklopac.
<BR>&nbsp;&nbsp;&nbsp;&nbsp;&nbsp;"Dubinski džip poziva Eksplorera. Moram da pođem na slobodni uspon; nećete me čuti dok ne stignem na površinu. Dobro me pratite sonarom - stizaću brzo. Upalite skretne motore, za slučaj da morate da mi se sklanjate s puta."
<BR>&nbsp;&nbsp;&nbsp;&nbsp;&nbsp;Proračuni su pokazali - a probe potvrdile - da će bez prateće opreme dubinski džip dostići brzinu od četrdeset kilometara na sat i iskočiti dovoljno visoko iz vode da sleti na palubu svakog broda koji bi se zatekao u blizini. Ili, razume se, da ga probuši ispod linije gaza, ukoliko bi imao peh da ga zadesi direktan pogodak.
<BR>&nbsp;&nbsp;&nbsp;&nbsp;&nbsp;"Spremni smo, Jasone. Srećno."
<BR>&nbsp;&nbsp;&nbsp;&nbsp;&nbsp;Okrenuo je mali crveni ključ i svetla zatreptaše kada jaka struja poteče kroz detonatore.
<BR>&nbsp;&nbsp;&nbsp;&nbsp;&nbsp;Postoje neki inženjerski sistemi koji se nikada ne mogu u potpunosti isprobati pre trenutka kada zatrebaju. Dubinski džip bio je dobro sazdan, ali isprobavanje mehanizma za beg pod pritiskom od četiri stotine atmosfera zahtevalo bi najveći deo budžeta MUOD-a.
<BR>&nbsp;&nbsp;&nbsp;&nbsp;&nbsp;Dvostruki eksplozivni naboj odvojio je plovnu sferu od ostatka vozila, baš kao što je planirano.
<BR>&nbsp;&nbsp;&nbsp;&nbsp;&nbsp;Ali, kao što je Jason često govorio, more će uvek smisliti nešto novo. Trup od titana već je bio napregnut do maksimalne bezbedne vrednosti; a udarni talasi, koliko god da su bili srazmerno slabi, sakupili su se i susreli u istoj tački.
<BR>&nbsp;&nbsp;&nbsp;&nbsp;&nbsp;Bilo je prekasno za strah ili za žaljenje; u deliću sekunde koji mu je preostao pre nego što je lopta implodirala, Jason Bredli imao je samo vremena za jednu jedinu misao: dobro mesto za umiranje.
</TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
