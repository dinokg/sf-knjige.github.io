<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>12. MEKUŠAC NEUOBIČAJENIH RAZMERA
<P>&nbsp;&nbsp;&nbsp;&nbsp;&nbsp;Prve loše vesti stigle su ubrzo pošto se Bredli dao na zadocneli ručak. 'Ševron Kanada' hranio je dobro svoje VIP-ove, a Jason je znao da čim stigne do Sen Džona neće imati mnogo vremena za bezbrižne redovne obroke.
<BR>&nbsp;&nbsp;&nbsp;&nbsp;&nbsp;"Izvinite što vas uznemiravam, gospodin Bredli", reče stjuard, "ali imate hitan poziv iz glavnog ureda."
<BR>&nbsp;&nbsp;&nbsp;&nbsp;&nbsp;"Zar ga ne mogu primiti ovde?"
<BR>&nbsp;&nbsp;&nbsp;&nbsp;&nbsp;"Bojim se da ne - imate i video poruku. Morate da pođete pozadi."
<BR>&nbsp;&nbsp;&nbsp;&nbsp;&nbsp;"Prokletstvo", reče Bredli i proguta još jedan brzi zalogaj izvanrednog teksaškog bifteka. Uz oklevanje je odgurnuo tanjir i otišao do komunikacione kabine u zadnjem delu aviona. Video je bio jednosmeran i zbog toga nije imao osećaj krivice što i dalje žvaće dok je Rolings podnosio izveštaj.
<BR>&nbsp;&nbsp;&nbsp;&nbsp;&nbsp;"Malo smo istraživali, Jasone, oko veličina oktopoda - narod na platformi nije bio baš srećan kada si se nasmejao na njihovu procenu."
<BR>&nbsp;&nbsp;&nbsp;&nbsp;&nbsp;"Šteta. Proverio sam u enciklopediji. Najveći oktopod ima manje od deset metara u prečniku."
<BR>&nbsp;&nbsp;&nbsp;&nbsp;&nbsp;"Onda bolje pogledaj ovo."
<BR>&nbsp;&nbsp;&nbsp;&nbsp;&nbsp;Iako je slika koja je blesnula na ekranu očigledno bila veoma stara fotografija, izgledala je izvanrednog kvaliteta. Prikazivala je grupu ljudi na plaži oko bezoblične mase otprilike veličine slona. Sledilo je nekoliko drugih fotografija u brzom nizu; sve su jednako jasno prikazivale - ali šta to, bilo je nemoguće reći.
<BR>&nbsp;&nbsp;&nbsp;&nbsp;&nbsp;"Kada bi trebalo da uložim pare na to", reče Bredli, "nagađao bih da je reč o gadno raspadnutom kitu. Video sam - i osetio zadah - nekolicine. Izgledali su upravo tako; ukoliko nisi pomorski biolog, nikada ga ne bi prepoznao. Tako je rođena morska zmija."
<BR>&nbsp;&nbsp;&nbsp;&nbsp;&nbsp;"Lep pokušaj, Jasone. To je u to vreme rekla većina stručnjaka - uzgred, bilo je to 1896. A mesto je bilo Florida - plaža Sent Ogastin, da budemo precizni."
<BR>&nbsp;&nbsp;&nbsp;&nbsp;&nbsp;"Biftek mi se hladi, a ovo baš ne doprinosi mom apetitu."
<BR>&nbsp;&nbsp;&nbsp;&nbsp;&nbsp;"Neću još dugo. Taj komadić imao je oko pet tona; srećom, jedno parče sačuvano je u Smitsonijanu, tako da su pedeset godina kasnije naučnici mogli da ga ponovo pogledaju. Nema sumnje da to jeste bio oktopod; i mora da je imao raspon krakova od gotovo sedamdeset metara. Znači da procena našeg ronioca možda i nije bila baš toliko preterana."
<BR>&nbsp;&nbsp;&nbsp;&nbsp;&nbsp;Bredli je ćutao nekoliko trenutaka, vareći tu prilično neočekivanu - i nedobrodošlu - informaciju.
<BR>&nbsp;&nbsp;&nbsp;&nbsp;&nbsp;"Verovaću kada ga budem video", reče on, "iako nisam siguran da to želim."
<BR>&nbsp;&nbsp;&nbsp;&nbsp;&nbsp;"Uzgred", reče Rolings, "nikome nisi govorio o ovome?"
<BR>&nbsp;&nbsp;&nbsp;&nbsp;&nbsp;"Razume se da nisam", zareža Jason, iznerviran samom pomisli.
<BR>&nbsp;&nbsp;&nbsp;&nbsp;&nbsp;"Pa, mediji su se dokopali informacije; naslovi na faksvestima već ga zovu Oskar."
<BR>&nbsp;&nbsp;&nbsp;&nbsp;&nbsp;"Dobar publicitet: zašto se brineš?"
<BR>&nbsp;&nbsp;&nbsp;&nbsp;&nbsp;"Nadali smo se da ćeš se otarasiti nemani, a da ti niko ne viri preko ramena. Sada moramo da budemo pažljivi; ne smemo povrediti slatkog, malog Oskara. Ljudi iz 'Svetske Divljine' pomno posmatraju. Da i ne pominjemo 'Plavi Mir'."
<BR>&nbsp;&nbsp;&nbsp;&nbsp;&nbsp;"Ti ludaci!"
<BR>&nbsp;&nbsp;&nbsp;&nbsp;&nbsp;"Možda. Ali SD treba uzeti ozbiljno: seti se ko im je predsednik. Ne želimo da uznemirimo dvorac."
<BR>&nbsp;&nbsp;&nbsp;&nbsp;&nbsp;"Uradiću što mogu da budem nežan. U svakom slučaju neću koristiti nuklearno oružje - čak ni ograničenog dejstva."
<BR>&nbsp;&nbsp;&nbsp;&nbsp;&nbsp;Prvi zalogaj sada mlakog bifteka dozva neprijatno sećanje. Nekoliko puta, priseti se Bredli, jeo je oktopoda - i baš uživao u tome.
<BR>&nbsp;&nbsp;&nbsp;&nbsp;&nbsp;Nadao se da će moći da izbegne obrnuti scenario.
</TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
