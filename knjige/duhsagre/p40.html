<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>37. VASKRSENJE
<P>&nbsp;&nbsp;&nbsp;&nbsp;&nbsp;Nije je bilo lako organizovati, a bili su potrebni meseci raspravljanja preko granice. Međutim, zajednička pogrebna služba protekla je dovoljno glatko; bar jednom, dok su delili istu tragediju, hrišćani su bili u stanju da pristojno razgovaraju sa hrišćanima. Činjenica da je jedan od mrtvih dolazio iz Severne Irske prilično je pomogla; kovčezi su se mogli položiti u zemlju istovremeno u Dablinu i Belfastu.
<BR>&nbsp;&nbsp;&nbsp;&nbsp;&nbsp;Dok je 'Lux aeterna' Verdijeve Mise rekvijem lagano zamirala, Edit Krejg se okrete Dolores i upita: "Da kažem sada dr Džaferdžiju? Ili će misliti da sam ponovo pošašavila?"
<BR>&nbsp;&nbsp;&nbsp;&nbsp;&nbsp;Dolores se namršti, a onda odvrati onim pevuckavim, karipskim naglaskom koji joj je jednom pomogao da dosegne udaljeno mesto na kome se skrivao Editin um:
<BR>&nbsp;&nbsp;&nbsp;&nbsp;&nbsp;"Molim te, dušo, nemoj da koristiš tu reč. Da, mislim da treba to da učiniš. Otprilike je vreme da ponovo porazgovaramo sa njime - zabrinuće se. On nije poput nekih lekara koje bih mogla da pomenem - on vodi računa o pacijentima i posle lečenja. Oni za njega nisu samo slučajevi sa rednim brojem."
<BR>&nbsp;&nbsp;&nbsp;&nbsp;&nbsp;Dr Džaferdžiju je zaista bilo drago što mu se Edit javila; pitao se odakle, ali mu ona to nije otkrila. Video je da sedi u nekoj velikoj prostoriji sa nameštajem od bambusa (ah, verovatno tropi - Doloresino rodno ostrvo?) i bio je srećan da primeti kako je delovala u potpunosti opušteno. Na zidu iza nje bile su dve velike fotografije i on prepozna obe - Ada i 'Kolin'.
<BR>&nbsp;&nbsp;&nbsp;&nbsp;&nbsp;Lekar i bivši pacijent pozdraviše se toplo; onda Edit reče malo nervozno:
<BR>&nbsp;&nbsp;&nbsp;&nbsp;&nbsp;"Možda ćete pomisliti da sam se dala na novu beznadežnu potragu - i možda ste u pravu. Ali bar ovog puta znam šta radim - a radiću sa nekim od vodećih svetskih naučnika. Izgledi su jedan prema milion da uspem. Ali to je beskonačno - sasvim doslovno mislim: beskonačno - bolje nego... nego... nalaženje onoga što vam je potrebno u M-skupu."
<BR>&nbsp;&nbsp;&nbsp;&nbsp;&nbsp;Ne onoga što ti je potrebno, pomisli dr Džaferdži: onoga što želiš. Ali samo je rekao, i to prilično oprezno: "Samo napred, Edit. Zainteresovan sam - i potpuno u tami."
<BR>&nbsp;&nbsp;&nbsp;&nbsp;&nbsp;"Šta znate o krionici?"
<BR>&nbsp;&nbsp;&nbsp;&nbsp;&nbsp;"Ne mnogo. Znam da su mnogi ljudi bili smrznuti, ali nikada nije dokazano da mogu da se... oh! Shvatam na šta ciljaš. Kako fantastična ideja!"
<BR>&nbsp;&nbsp;&nbsp;&nbsp;&nbsp;"Ali ne i smešna?"
<BR>&nbsp;&nbsp;&nbsp;&nbsp;&nbsp;"Pa, tvoja procena o jedan prema milion možda je optimistička. Ali za nešto što bi se toliko isplatilo - ne, ne bih rekao da je to smešno. A ukoliko se brineš da ću zatražiti od Dolores da te stavi na prvi avion nazad za kliniku - nema nikakve bojazni. Čak i ukoliko ti projekat ne uspe, to bi mogla biti najbolja moguća terapija."
<BR>&nbsp;&nbsp;&nbsp;&nbsp;&nbsp;Ali samo ukoliko, pomisli Džaferdži, ne budeš previše pogođena neizbežnim neuspehom. Pa ipak, to je još godinama daleko...
<BR>&nbsp;&nbsp;&nbsp;&nbsp;&nbsp;"Drago mi je što tako mislite. Čim sam čula da će zadržati Kolin u nadi da će moći da je identifikuju, znala sam šta da radim. Ne verujem u sudbinu - ili usud - ali kako sam mogla da odbijem takvu priliku?"
<BR>&nbsp;&nbsp;&nbsp;&nbsp;&nbsp;Kako, zaista? - pomisli Džaferdži. Izgubila si jednu kćerku; nadaš se da dobiješ drugu. Uspavanu lepoticu, koju će probuditi ne mladi princ, već ostarela princeza. Ne, nego veštica - i to dobra, ovog puta! - koja poseduje moći u potpunosti izvan poimanja bilo koje irske curice rođene u devetnaestom veku.
<BR>&nbsp;&nbsp;&nbsp;&nbsp;&nbsp;Ukoliko - ukoliko! - to upali, sa kako čudnim novim svetom će se Kolin suočiti! Ona će biti ta kojoj će biti potrebna pažljiva psihološka nega. Ali sve je to bila najnesputanija moguća ekstrapolacija.
<BR>&nbsp;&nbsp;&nbsp;&nbsp;&nbsp;"Ne želim da sipam ledenu vodu na tvoju zamisao", reče Džaferdži. "Ali svakako, čak i ukoliko možeš da oživiš telo - zar posle stotinu godina neće biti nepopravljivih oštećenja mozga?"
<BR>&nbsp;&nbsp;&nbsp;&nbsp;&nbsp;"To je tačno ono čega sam se i ja plašila kada sam počela da razmišljam o tome. Ali ima mnogo istraživanja koje čitavu stvar čine vrlo mogućom - bila sam i sama prilično iznenađena. Više od toga - impresionirana. Jeste li ikada čuli za profesora Ralfa Merklea?"
<BR>&nbsp;&nbsp;&nbsp;&nbsp;&nbsp;"Nešto neodređeno."
<BR>&nbsp;&nbsp;&nbsp;&nbsp;&nbsp;"Pre više od trideset godina on i dva druga mlada matematičara napravili su revoluciju u kriptografiji pronalaženjem univerzalnog ključa za šifre - neću se upuštati u podrobna objašnjavanja, ali ovo je preko noći učinilo zastarelim sve mašine za šifrovanje na svetu, kao i mnoge špijunske mreže.
<BR>&nbsp;&nbsp;&nbsp;&nbsp;&nbsp;A onda, 1990. - izvinite, 1989. - objavio je klasični članak pod naslovom 'Molekularna opravka mozga'..."
<BR>&nbsp;&nbsp;&nbsp;&nbsp;&nbsp;"Oh, taj tip!"
<BR>&nbsp;&nbsp;&nbsp;&nbsp;&nbsp;"Tako je - bila sam ubeđena da mora da ste čuli za njegov rad. On je pokazao da čak i ukoliko bi postojala velika oštećenja mozga, mogla bi se otkloniti mašinama molekularne veličine za koje je bio sasvim siguran da će biti izmišljene u sledećem veku. Sada."
<BR>&nbsp;&nbsp;&nbsp;&nbsp;&nbsp;"A jesu li?"
<BR>&nbsp;&nbsp;&nbsp;&nbsp;&nbsp;"Mnoge. Pogledajte kompjuterski upravljane mikropodmornice koje hirurzi sada koriste da pročiste arterije žrtava srčane ili moždane kapi. Ovih dana ne možete da gledate nijedan naučni TV kanal, a da ne vidite poslednja dostignuća nanotehnologije."
<BR>&nbsp;&nbsp;&nbsp;&nbsp;&nbsp;"Ali opravka čitavog mozga, molekul po molekul! Pomislite na same brojeve koji su tu u pitanju!"
<BR>&nbsp;&nbsp;&nbsp;&nbsp;&nbsp;"Otprilike deset na dvadeset treću. Beznačajan broj."
<BR>&nbsp;&nbsp;&nbsp;&nbsp;&nbsp;"Zaista." Džaferdži nije bio siguran da li se Edit šali. Ne - bila je savršeno ozbiljna.
<BR>&nbsp;&nbsp;&nbsp;&nbsp;&nbsp;"Vrlo dobro: pretpostavimo da zaista opravite mozak, sve do poslednje pojedinosti. Hoće li to vratiti osobu u život? Zajedno sa sećanjima? Osećanjima? I svim ostalim - šta god to bilo - što čini određenu samosvesnu jedinku?"
<BR>&nbsp;&nbsp;&nbsp;&nbsp;&nbsp;"Možete li mi pružiti dobar razlog zbog čega ne bi? Ne verujem da je mozak išta tajanstveniji od tela - a mi znamo kako ono dejstvuje, u načelu, ako već ne u pojedinostima. Kako god bilo, postoji samo jedan način da to pronađemo - a tom prilikom mnogo ćemo naučiti."
<BR>&nbsp;&nbsp;&nbsp;&nbsp;&nbsp;"Šta mislite, koliko će dugo potrajati?"
<BR>&nbsp;&nbsp;&nbsp;&nbsp;&nbsp;"Pitajte me za pet godina. Onda ću znati da li će nam biti potrebna još jedna decenija - ili stoleće. Ili večnost."
<BR>&nbsp;&nbsp;&nbsp;&nbsp;&nbsp;"Mogu samo da vam poželim sreću. To je opčinjujući projekat - a imaćete mnogo problema osim čisto tehničkih. Njene rodbinske veze, na primer, ukoliko ikada budu utvrđene."
<BR>&nbsp;&nbsp;&nbsp;&nbsp;&nbsp;"Ne deluje verovatno. Poslednja teorija glasi da je bila slepi putnik i zato ne na listi putnika."
<BR>&nbsp;&nbsp;&nbsp;&nbsp;&nbsp;"Pa, crkva. Mediji. Hiljade sponzora. Pisci pod lažnim imenom koji će poželeti da napišu njenu autobiografiju. Već počinjem da žalim jadnu devojku."
<BR>&nbsp;&nbsp;&nbsp;&nbsp;&nbsp;I nije mogao da se uzdrži da ne pomisli, iako to nije rekao glasno: nadam se da Dolores neće biti ljubomorna.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Donald je, razume se, bio zapanjen i ljut; to se uvek dešava sa muževima (i ženama) u takvim prilikama.
<BR>&nbsp;&nbsp;&nbsp;&nbsp;&nbsp;"Nije čak ni ostavila neku poruku?" reče on u neverici.
<BR>&nbsp;&nbsp;&nbsp;&nbsp;&nbsp;Dr Džaferdži zavrte glavom.
<BR>&nbsp;&nbsp;&nbsp;&nbsp;&nbsp;"Nema potrebe da se brinete. Javiće vam se čim se bude sredila. Trebaće joj neko vreme da se prilagodi. Dajte joj nekoliko nedelja."
<BR>&nbsp;&nbsp;&nbsp;&nbsp;&nbsp;"Da li znate kuda je otišla?"
<BR>&nbsp;&nbsp;&nbsp;&nbsp;&nbsp;Doktor ništa nije odgovorio, što je bilo dovoljan odgovor.
<BR>&nbsp;&nbsp;&nbsp;&nbsp;&nbsp;"Jeste li bar sasvim sigurni da je dobro?"
<BR>&nbsp;&nbsp;&nbsp;&nbsp;&nbsp;"U to nema nikakve sumnje; u izuzetno je dobrim rukama." Psihijatar napravi jednu od onih podužih pauza koje su bile deo njegove veštine.
<BR>&nbsp;&nbsp;&nbsp;&nbsp;&nbsp;"Znate, gospodin Krejg, trebalo bi da se naljutim na vas."
<BR>&nbsp;&nbsp;&nbsp;&nbsp;&nbsp;"Zašto?" upita Donald, iskreno zapanjen.
<BR>&nbsp;&nbsp;&nbsp;&nbsp;&nbsp;"Koštali ste me najboljeg člana mog osoblja - žene koja mi je bila desna ruka."
<BR>&nbsp;&nbsp;&nbsp;&nbsp;&nbsp;"Sestra Dolores? Pitao sam se zbog čega je nisam video - želeo sam da joj se zahvalim za sve što je učinila."
<BR>&nbsp;&nbsp;&nbsp;&nbsp;&nbsp;Još jedna od tih proračunatih pauza; onda dr Džaferdži reče: "Pomogla je Editi više nego što možete da zamislite. Očigledno, nikada na to niste pomislili i ovo će možda biti šok za vas. Ali dugujem vam istinu - pomoći će vam u vašem sopstvenom prilagođavanju.
<BR>&nbsp;&nbsp;&nbsp;&nbsp;&nbsp;Editina osnovna orijentacija nije prema muškarcima - a Dolores ih aktivno prezire, iako je ponekad bila dovoljno ljubazna da napravi izuzetak u mom slučaju...
<BR>&nbsp;&nbsp;&nbsp;&nbsp;&nbsp;Bila je u stanju da uspostavi vezu sa Edit na fizičkom nivou čak pre nego što smo se povezali na mentalnom planu. Biće veoma dobre jedna za drugu. Ali nedostajaće mi, prokletstvo."
<BR>&nbsp;&nbsp;&nbsp;&nbsp;&nbsp;Donald Krejg na trenutak je zanemeo. Onda promrmlja: "Hoćete da kažete - da su se zaljubile jedna u drugu? A vi ste to znali?"
<BR>&nbsp;&nbsp;&nbsp;&nbsp;&nbsp;"Razume se da sam znao; moj posao kao lekara jeste da pomažem pacijentima na svaki način na koji sam u stanju. Vi ste inteligentan čovek, gospodin Krejg - iznenađen sam što vam to deluje kao šok."
<BR>&nbsp;&nbsp;&nbsp;&nbsp;&nbsp;"Pa to je u svakom slučaju - neprofesionalno ponašanje!"
<BR>&nbsp;&nbsp;&nbsp;&nbsp;&nbsp;"Kakva besmislica! Upravo obrnuto - vrhunski je profesionalno. Oh, tokom varvarskog dvadesetog veka mnogi bi se složili. Možete li da poverujete da je u tim danima za osoblje mentalnih institucija bio zločin da imaju ikakve seksualne odnose sa pacijentima za koje su se starali, iako bi to često bilo za njih najbolja moguća terapija?
<BR>&nbsp;&nbsp;&nbsp;&nbsp;&nbsp;Postoji jedna dobra stvar koja je proizašla iz epidemije AIDS-a - ona je prisilila ljude da budu iskreni: obrisala je poslednje zaostatke puritanskih poremećaja. Moje hinduističke kolege - sa svojim prostitutkama iz hramova i erotskim skulpturama - sve vreme su imali pravu ideju. Šteta što je zapadu bilo potrebno tri hiljade godina bede da bi ih stigao."
<BR>&nbsp;&nbsp;&nbsp;&nbsp;&nbsp;Dr Džaferdži zastade da dođe do daha i pruži priliku Donaldu Krejgu da sredi sopstvene misli. Ovaj nije mogao da ne pomisli kako je doktor izgubio deo svoje profesionalne izdvojenosti. Da li je bio erotski zainteresovan u nedostupnu sestru Dolores? Ili je imao dubljih problema?
<BR>&nbsp;&nbsp;&nbsp;&nbsp;&nbsp;Ali, razume se, svi su znali zbog čega, u stvari, ljudi postaju psihijatri...
<BR>&nbsp;&nbsp;&nbsp;&nbsp;&nbsp;Uz nešto sreće, mogao bi da izlečiš sebe. A ukoliko ne uspeš, posao je bio zanimljiv - a prinadležnosti izvrsne.
</TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
