<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;"Smirite se!" vikao je kapetan King. "Ne možete da svi uglas govorite! Nastavi, Slejtone; ti imaš reč. Poznaješ li ovog čoveka?"
<BR>&nbsp;&nbsp;&nbsp;&nbsp;&nbsp;Ford odmeri Rodnija. "Ne, moram priznati da ga ne poznajem."
<BR>&nbsp;&nbsp;&nbsp;&nbsp;&nbsp;"Onda je ipak nameštaljka." King se okrenu prema Rodniju. "Pretpostavljam da ste Forda prepoznali pošto ste se nagledali njegovih fotografija... Je li tako?"
<BR>&nbsp;&nbsp;&nbsp;&nbsp;&nbsp;Rodni se nalazio na ivici histeričnog napada. "Nije! Prepoznao sam ga. On se promenio, ali sam ga dobro poznavao. Gospodine Admimstratore..., pogledajte me, kumim vas! Zar me se ne sećate? Pa, radio sam za vas!"
<BR>&nbsp;&nbsp;&nbsp;&nbsp;&nbsp;"Sasvim je očigledno da vas se ne seća", primeti King suvo.
<BR>&nbsp;&nbsp;&nbsp;&nbsp;&nbsp;Ford, međutim, odmahnu glavom. "To još ništa ne dokazuje, kapetane. U mojoj službi bilo je zaposleno preko dve hiljade nameštenika. Rodni je sasvim lako mogao da bude jedan od njih. Njegovo lice mi se, kao kroz maglu, čini poznatim, ali to je slučaj i sa ostalim licima."
<BR>&nbsp;&nbsp;&nbsp;&nbsp;&nbsp;"Kapetane..." umeša se dr Gordon Hardi. "Ako biste mi dozvolili da ispitam Majlsa Rodnija, možda bih mogao da donesem konačan odgovor da li su pronašli nešto novo na planu starenja i smrti ili nisu."
<BR>&nbsp;&nbsp;&nbsp;&nbsp;&nbsp;Rodni odmahnu glavom. "Ja nisam biolog. Veoma lako bi se moglo desiti da napravim značajnu omašku. Kapetane King, zahtevam da mi što je pre moguće obezbedite povratak na Zemlju. Ne mogu više ovo da podnesem. I dozvolite mi da dodam da mi ni najmanje nije stalo da li ćete se vi i vaša... krasna posada ikada vratiti civilizaciji. Došao sam ovamo da vam pomognem, a odlazim s gnušanjem." On ustade.
<BR>&nbsp;&nbsp;&nbsp;&nbsp;&nbsp;Slejton Ford mu priđe. "Polako, Majlse Rodni. Budite strpljivi. Stavite se na njihovo mesto. I vi biste bili isto tako oprezni da ste preturili preko glave sve što su oni doživeli."
<BR>&nbsp;&nbsp;&nbsp;&nbsp;&nbsp;Rodni se pokoleba. "Gospodine Administratore, šta vi radite ovde?"
<BR>&nbsp;&nbsp;&nbsp;&nbsp;&nbsp;"To je duga i zamršena priča. Objasniću vam kasnije."
<BR>&nbsp;&nbsp;&nbsp;&nbsp;&nbsp;"I vi ste član porodice Hauard... nema druge. To objašnjava mnoge dosad nerazjašnjene događaje."
<BR>&nbsp;&nbsp;&nbsp;&nbsp;&nbsp;Ford odmahnu glavom. "Ne, Majlse Rodni, nisam. O tome ćemo kasnije. Kažete da ste radili za mene... A kada to?"
<BR>&nbsp;&nbsp;&nbsp;&nbsp;&nbsp;"Od 2109 do... hm, pa, do vašeg nestanka."
<BR>&nbsp;&nbsp;&nbsp;&nbsp;&nbsp;"Kakvo vam je bilo zaduženje?"
<BR>&nbsp;&nbsp;&nbsp;&nbsp;&nbsp;"U vreme krize 2113. godine nalazio sam se na mestu pomoćnog činovnika za uzajamne veze Odseka za ekonomsku statistiku, u kontrolnom odeljenju."
<BR>&nbsp;&nbsp;&nbsp;&nbsp;&nbsp;"Ko je bio vaš neposredni pretpostavljeni?"
<BR>&nbsp;&nbsp;&nbsp;&nbsp;&nbsp;"Lesli Voldron."
<BR>&nbsp;&nbsp;&nbsp;&nbsp;&nbsp;"Stari dobri Voldron, a? Kakve je boje bila njegova kosa?"
<BR>&nbsp;&nbsp;&nbsp;&nbsp;&nbsp;"Njegova kosa? Voldri je bio ćelav kao jaje."
<BR>&nbsp;&nbsp;&nbsp;&nbsp;&nbsp;Lazarus došapnu Zakuru Barstouu: "Izgleda, Zače, da sam ispucao ćorak."
<BR>&nbsp;&nbsp;&nbsp;&nbsp;&nbsp;"Pričekaj malo", odgovori mu Barstou. "Još bi to mogao da bude detaljno pripremljen plan... Nije isključeno da su saznali da je Ford pobegao sa nama."
<BR>&nbsp;&nbsp;&nbsp;&nbsp;&nbsp;Ford je u međuvremenu nastavljao sa proveravanjem. "Šta je to 'Sveta Krava'?"
<BR>&nbsp;&nbsp;&nbsp;&nbsp;&nbsp;"'Sveta...' Ali, šefe, zar je moguće da ste znali za to izdanje!"
<BR>&nbsp;&nbsp;&nbsp;&nbsp;&nbsp;"Ako ništa drugo, mogao bi barem da imaš malo poštovanja prema mojoj obaveštajnoj službi", primeti Ford, smešeći se. "Svake nedelje dobijao sam jedan primerak."
<BR>&nbsp;&nbsp;&nbsp;&nbsp;&nbsp;"O čemu se to radi?" zainteresova se Lazarus.
<BR>&nbsp;&nbsp;&nbsp;&nbsp;&nbsp;Odgovorio mu je Rodni:
<BR>&nbsp;&nbsp;&nbsp;&nbsp;&nbsp;"U pitanju su lokalne novine komičnog i ogovaračkog karaktera, koje su išle od ruke do ruke po vladinim kancelarijama."
<BR>&nbsp;&nbsp;&nbsp;&nbsp;&nbsp;"Bile su posvećene teranju sprdnje sa šefovima", dodade Ford, "a pogotovo sa mnom." On prebaci ruku preko Rodnijevih ramena. "Prijatelji, više nema nikakve sumnje. Majls i ja smo stari drugari sa radnog mesta."
<BR>
<BR>&nbsp;&nbsp;&nbsp;&nbsp;&nbsp;"I dalje bih želeo da saznam nešto o novom postupku podmlađivanja", reče dr Hardi mekoliko minuta kasnije.
<BR>&nbsp;&nbsp;&nbsp;&nbsp;&nbsp;"Mislim da svi delimo tvoju želju", složi se King. On dohvati flašu i ponovo napuni vinom čašu Rodnija Majlsa. "Hoćete li nam reći nešto o tome, gospodine?"
<BR>&nbsp;&nbsp;&nbsp;&nbsp;&nbsp;"Pokušaću", odgovori Rodni, "uz molbu da mi dr Hardi oprosti ukoliko načinim kakvu omašku. Nije reč samo o jednom postupku, već o više njih; o jednom osnovnom i o nekoliko desetina drugih, od kojih su neki čisto kozmetičke prirode, pogotovo u slučaju žena. Osnovni postupak zapravo nije podmlađivački, u tačnom smislu te reči. Moguće je zaustaviti proces starenja, ali ne i u značajnijoj meri vratiti vreme unazad. Nemoguće je, na primer, senilnog starca preobratiti u dečaka."
<BR>&nbsp;&nbsp;&nbsp;&nbsp;&nbsp;"Da, da", složi se Hardi. "Prirodno... Ali, kakav je taj osnovni postupak?"
<BR>&nbsp;&nbsp;&nbsp;&nbsp;&nbsp;"Sastoji se od zamenjivanja celokupnog krvnog tkiva stare osobe novom mladom krvlju. Starost je, kako su mi rekli, prevashodno proces progresivnog nagomilavanja štetnih otrova metabolizma. Krv vrši funkciju uklanjanja tih otrova, ali, vremenom se ona toliko zakrči njima da to počne da onemogućava proces pročišćavanja organizma. Jesam li u pravu, dr Hardi?"
<BR>&nbsp;&nbsp;&nbsp;&nbsp;&nbsp;"Pa, malo neobičan način izlaganja, ali..."
<BR>&nbsp;&nbsp;&nbsp;&nbsp;&nbsp;"Napomenuo sam vam da nisam biotehničar."
<BR>&nbsp;&nbsp;&nbsp;&nbsp;&nbsp;"...ali, u suštini ispravan. To je problem nedostatka difuzionog pritiska na... NDP na krvnoj strani zida ćelija mora biti takav da održava prilično oštar protok, inače dolazi do toksikacije pojedinačnih ćelija. Ipak, Majlse Rodni, moram da kažem da sam pomalo razočaran. Osnovna ideja odgađanja smrti osiguravanjem pravilnog pročišćavanja štetnih sastojaka nije nova. Imam parče pilećeg srca koje je, zahvaljujući približno istoj tehnici, živo već dva i po veka. Upotrebiti mladu krv... Da, to može. Neke eksperimentalne životinje održavao sam na taj način u životu dva puta duže od njihovog uobičajenog veka." On zastade i senka zamišljenosti pređe mu preko lica.
<BR>&nbsp;&nbsp;&nbsp;&nbsp;&nbsp;"Da, dr Hardi?"
<BR>&nbsp;&nbsp;&nbsp;&nbsp;&nbsp;Hardi se ugrize za usnu. "Odustao sam od tog pravca spitivanja, shvativši da je neophodno nekoliko mladih davalaca da bi se samo jedan povlašćeni spasao od starenja. Postojao je mali, ali merljivi, nepovoljan efekat na svakog od davalaca. Iz perspektive rase, to je značilo samoporažavanje; nikada se ne bi pronašlo dovoljno dobrovoljnih davalaca. Da li treba da razumem, gospodine, da je primena ovog metoda stoga ograničena na mali, odabrani krug populacije?"
<BR>&nbsp;&nbsp;&nbsp;&nbsp;&nbsp;"Oh, ne! Znao sam da neću biti jasan, dr Hardi. Davalaca nema."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Nova krv, koje ima dovoljno za sve, pribavlja se van tela - Medicinska Zaštita i Društvo za Produženje Života u stanju su da obezbede neograničene količine, i to svih grupa."
<BR>&nbsp;&nbsp;&nbsp;&nbsp;&nbsp;Hardi ga je gledao sa zaprepašćenjem. "Kad se setim... kako smo bili blizu... Ali, tako ti je to." On za trenutak zastade, a onda nastavi: "Pokušali smo sa gajenjem koštane srži, in vitro. Trebalo je da istrajemo."
<BR>&nbsp;&nbsp;&nbsp;&nbsp;&nbsp;"Ne dozvolite da vas to peče. U ovaj projekat uložene su milijarde dolara, uz učešće desetine hiljada naučnika, pre no što su se pojavili značajni rezultati. Upućen sam u podatak da su na ovom polju utrošena veća sredstva nego na planu tehnike atomske energije." Rodni se nasmeši. "Vidite, morali su da pronađu nešto... Bila je to politička nužnost, te je tako i učinjen sveukupan napor." Rodni se zatim okrenu Fordu. "Kada je vest o bekstvu Porodica Hauard došla do javnosti, vašeg slađanog naslednika morali su da zaštite od linčovanja."
<BR>&nbsp;&nbsp;&nbsp;&nbsp;&nbsp;Hardi potom pokaza zanimanje za pomoćne tehnike - očuvanje zuba, zaustavljanje rasta, hormonsku terapiju i mnoge druge - sve dok King nije Rodniju priskočio u pomoć ističući da je prvenstvena svrha njegove posete da se dogovore oko pojedinosti njihovog povratka na Zemlju.
<BR>&nbsp;&nbsp;&nbsp;&nbsp;&nbsp;Rodni klimnu glavom. "Mislim, kapetane, da bi trebalo da utanačimo stvari. Koliko sam razumeo, veliki procenat vaših ljudi trenutno se nalazi u uslovima spavanja, pri smanjenoj telesnoj temperaturi?"
<BR>&nbsp;&nbsp;&nbsp;&nbsp;&nbsp;"Zar nije mogao da kaže u 'zamrznutom snu'?" dobaci Lazarus tiho Libiju.
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Znači da neće biti nezgodno ako u tom stanju ostanu još neko vreme?"
<BR>&nbsp;&nbsp;&nbsp;&nbsp;&nbsp;"A? Otkud vam sada ta ideja, gospodine?"
<BR>&nbsp;&nbsp;&nbsp;&nbsp;&nbsp;Rodni raširi ruke. "Naša vlada trenutno se nalazi u pomalo neprijatnom položaju. Prosto rečeno, postoji manjak stambenog prostora. Prihvatanje sto deset hiljada novopridošlih ne može se obaviti preko noći."
<BR>&nbsp;&nbsp;&nbsp;&nbsp;&nbsp;King ponovo bi primoran da ućutkuje svoje srodnike. Zatim dade reč Zakuru Barstou, koji reče: "Ne vidim u čemu je problem, gospodine. Koliko u ovom trenutku iznosi ukupan broj žitelja severnoameričkog kontinenta?"
<BR>&nbsp;&nbsp;&nbsp;&nbsp;&nbsp;"Oko sedam stotina miliona."
<BR>&nbsp;&nbsp;&nbsp;&nbsp;&nbsp;"I vi niste u stanju da pronađete odgovarajući prostor za jednu sedamdesetinu jednog postotka tog broja? Izvinite, ali to zvuči neverovatno."
<BR>&nbsp;&nbsp;&nbsp;&nbsp;&nbsp;"Ne razumete me, gospodine", pobuni se Rodni. "Populacioni pritisak postao je naš glavni problem. Istovremeno, pravo da čovek ostane neuznemiravan u uživanju svog doma ili stana pretvorilo se u najljubomornije čuvanu građansku privilegiju. Pre no što vam pronađemo odgovarajući životni prostor, moraćemo da vam obezbedimo privremeni smeštaj."
<BR>&nbsp;&nbsp;&nbsp;&nbsp;&nbsp;"Shvatam", primeti Lazarus. "Opet politika. Ne usuđujete se da uznemiravate ma koga, iz straha da će on dići glas."
<BR>&nbsp;&nbsp;&nbsp;&nbsp;&nbsp;"To teško da bi odgovaralo pravom stanju stvari."
<BR>&nbsp;&nbsp;&nbsp;&nbsp;&nbsp;"Teško, a? A možda se približuju opšti izbori?"
<BR>&nbsp;&nbsp;&nbsp;&nbsp;&nbsp;"Istini za volju, čekaju nas uskoro, ali to nema nikakve veze sa slučajem o kome raspravljamo."
<BR>&nbsp;&nbsp;&nbsp;&nbsp;&nbsp;Lazarus se prezrivo nasmeši.
<BR>&nbsp;&nbsp;&nbsp;&nbsp;&nbsp;Džastin Fut uze reč. "Čini mi se da vlada gleda na ovaj problem na najpovršniji način; ne treba smetnuti s uma da mi nismo iseljenici... beskućnici. Većina poseduje svoje vlastite kuće. Kao što vam je bez sumnje poznato, Porodice su dobro stajale; moglo bi se reći da su bile bogate i iz očevidnog razloga naše kuće bile su tako građene da dugo traju. Siguran sam da većina tih zgrada stoji i dan danas čitava."
<BR>&nbsp;&nbsp;&nbsp;&nbsp;&nbsp;"To zaista ne podleže sumnji", složi se Rodni, "ali, kako ćete ustanoviti, one su sada zauzete."
<BR>&nbsp;&nbsp;&nbsp;&nbsp;&nbsp;Džastin Fut se nakostreši. "Kakve to veze ima sa nama? Na vladi je da reši problem smeštaja osoba kojima je dozvoljeno da se protivzakonito usele u naše domove. Što se mene tiče, čim se spustimo pribaviću potvrdu od najbližeg suda i preuzeti svoju kuću."
<BR>&nbsp;&nbsp;&nbsp;&nbsp;&nbsp;"Ne ide to tako lako. Možete da napravite omlet od jaja, ali pokušajte da od omleta načinite jaja. Vi ste zakonito bili mrtvi dugo godina; sadašnji zakupac vaše kuće uticajna je ličnost."
<BR>&nbsp;&nbsp;&nbsp;&nbsp;&nbsp;Džastin Fut ustade i uputi užagren pogled prema Zemljinom izaslaniku. Izgledao je, što bi rekao Lazarus, kao 'pričvrljeni miš'. "Zakonito mrtav! Po čijoj obznani, gospodine? Po čijoj obznani? Mojoj? Bio sam ugledan advokat, mirno i časno se posvećujući svojoj struci, ne škodeći nikome, kada su me bez ikakvog razloga uhapsili, te sam morao da bežim kako bih spasao golu kožu. A sada jednostavno kažete da je moja imovina konfiskovana i da mi je zakonit status kao ličnosti i građanina oduzet, s obzirom na određene događaje koji su se zbili u dalekoj prošlosti. Kakva je to vrsta pravde? Da li Zavet još važi ili više ne važi?"
<BR>&nbsp;&nbsp;&nbsp;&nbsp;&nbsp;"Pogrešno ste protumačili moje reči. Ja..."
<BR>&nbsp;&nbsp;&nbsp;&nbsp;&nbsp;"Nisam vas pogrešno razumeo. Ako se pravda odmerava samo kada to nekome odgovara, onda Zavet ne vredi ni koliko pergament na kome je zapisan. Napraviću od sebe ogledni slučaj, gospodine, ogledni slučaj za sve članove Porodica. Ukoliko smesta ne dobijem natrag svu svoju imovinu, povešću privatnu parnicu protiv svake službene instance koja mi se nađe na putu ostvarivanja zakonitih prava. Napraviću od toga cause cQlQbre. Godinama sam trpeo nevolje i ponižavanja i borio se protiv opasnosti. Niko me neće obmanuti rečima. Vikaću to sa dimnjaka svoje kuće, ako zatreba." On zastade da uzme dah.
<BR>&nbsp;&nbsp;&nbsp;&nbsp;&nbsp;"U pravu je, Majlse", reče Slejton Ford blagim tonom. "Biće bolje da vlada pronađe odgovarajući način da reši ovaj problem, i to što pre."
<BR>&nbsp;&nbsp;&nbsp;&nbsp;&nbsp;Lazarus uhvati Libijev pogled i očima mu pokaza prema vratima. Njih dvojica izađoše napolje. "Džastin će ih zadržati bar još jedan sat", reče on. "Hajde da se promuvamo do 'Kluba' i ubacimo u kljun malo kalorija."
<BR>&nbsp;&nbsp;&nbsp;&nbsp;&nbsp;"Misliš li da je u redu što smo izišli?"
<BR>&nbsp;&nbsp;&nbsp;&nbsp;&nbsp;"Budi spokojan. Ako nas se kapetan zaželi, lako će nas dozvati."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
