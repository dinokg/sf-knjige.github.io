<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;U Bajogluu je padala kiša. Iznajmljeni mercedes klizio je pokraj rešetki na neosvetljenim prozorima juvelirnica u vlasništvu opreznih Grka i Jermena. Ulica je bila gotovo pusta, osim nekoliko prilika u tamnim kaputima na pločnicima, koje bi se okrenule i zurile za kolima.
<BR>&nbsp;&nbsp;&nbsp;&nbsp;&nbsp;"Ovo je nekada bio bogat evropski deo otomanskog Istanbula", preo je mercedes.
<BR>&nbsp;&nbsp;&nbsp;&nbsp;&nbsp;"A onda je sve otišlo nizbrdo", reče Kejs.
<BR>&nbsp;&nbsp;&nbsp;&nbsp;&nbsp;"Hilton je Kamhurijet Kadesi", reče Moli. Bila je zavaljena u sivi ultraantilop sedišta kola.
<BR>&nbsp;&nbsp;&nbsp;&nbsp;&nbsp;"Kako to da Armitaž leti sam?" upita Kejs. Imao je glavobolju.
<BR>&nbsp;&nbsp;&nbsp;&nbsp;&nbsp;"'Što si mu dodijao. A bogami ćeš i meni."
<BR>&nbsp;&nbsp;&nbsp;&nbsp;&nbsp;Hteo je da joj ispriča o Kortou, ali se predomislio. U avionu je upotrebio uspavljujuću dermu.
<BR>&nbsp;&nbsp;&nbsp;&nbsp;&nbsp;Put od aerodroma bio je ravan kao smrt, kao precizan rez koji je presecao grad. Posmatrao je haotični krpež zidova drvenih nastambi koje su promicale pored njih, kondoe, arkologije, sumorne stambene celine, pa još zidova od pletera i zarđalog gvožđa.
<BR>&nbsp;&nbsp;&nbsp;&nbsp;&nbsp;Fin, u novoj šinđuku-odori, sararimansko crnoj, kiselo ih je čekao u predvorju Hiltona, nasukan u plišanoj fotelji u moru bledo plavog tepiha.
<BR>&nbsp;&nbsp;&nbsp;&nbsp;&nbsp;"Isuse", izusti Moli. "Pacov u poslovnom odelu."
<BR>&nbsp;&nbsp;&nbsp;&nbsp;&nbsp;Prešli su preko predvorja.
<BR>&nbsp;&nbsp;&nbsp;&nbsp;&nbsp;"Koliko si plaćen da dođeš ovamo, Fine?" Spustila je torbu pored fotelje. "Kladim se manje nego što si dobio da obučeš to odelo, a?"
<BR>&nbsp;&nbsp;&nbsp;&nbsp;&nbsp;Finova gornja usna se podiže. "Nedovoljno, slađana." Pružio joj je magnetni ključ sa okruglim, žutim priveskom. "Već ste prijavljeni. Poglavica je gore." Osvrnu se oko sebe. "Ovaj grad je grozan."
<BR>&nbsp;&nbsp;&nbsp;&nbsp;&nbsp;"Uhvatila te agorafobija, jer su te izbacili ispod kupole. Ti samo zamišljaj da si u Bruklinu, ili tako nešto." Zavrtela je ključ oko prsta. "Ovde si k'o nosač, ili šta?"
<BR>&nbsp;&nbsp;&nbsp;&nbsp;&nbsp;"Moram da proverim implante jednom tipu", reče Fin.
<BR>&nbsp;&nbsp;&nbsp;&nbsp;&nbsp;"Šta je sa mojom mašinom?" upita Kejs.
<BR>&nbsp;&nbsp;&nbsp;&nbsp;&nbsp;Fin se trgnu. "Poštuj protokol. Pitaj gazdu."
<BR>&nbsp;&nbsp;&nbsp;&nbsp;&nbsp;Molini prsti zaigraše u senci jakne, ples znakova. Fin je posmatrao, a onda klimnu glavom.
<BR>&nbsp;&nbsp;&nbsp;&nbsp;&nbsp;"Da", reče ona, "znam ko je to." Trznula je glavom u pravcu liftova. "Dođi, kauboju." Kejs pođe za njom noseći obe torbe.
<BR>
<BR>&nbsp;&nbsp;&nbsp;&nbsp;&nbsp;Njihova soba mogla je biti ona u Čibi, gde je prvi put sreo Armitaža. Bilo je jutro; prišao je prozoru, gotovo očekujući da će ugledati Tokijski zaliv. Preko puta ulice bio je još jedan hotel. Kiša je još padala. Nekoliko pismopisaca našlo je utočište u ulazima, sa starim glasoštampačima umotanim u providnu plastiku, kao dokaz da štampana reč ovde i dalje uživa izvesno poštovanje. Bio je to ružan kraj. Posmatrao je kako mutno crni sitroen, sa primitivnim pogonom na vodoničnu konverziju, izbacuje iz sebe pet mrkih turskih oficira u ofucanim zelenim uniformama. Ušli su u hotel preko puta.
<BR>&nbsp;&nbsp;&nbsp;&nbsp;&nbsp;Pogledao je prema krevetu, prema Moli, i bio iznenađen kako je bleda. Ostavila je mikroporsku oblogu na spavaćoj ploči u potkrovlju, pored transdermalnog induktora. Njena stakla odražavala su deo svetlosnih instalacija sobe.
<BR>&nbsp;&nbsp;&nbsp;&nbsp;&nbsp;Telefon mu je bio u ruci pre nego što je uspeo da zazvoni dvaput. "Drago mi je što ste budni", reče Armitaž.
<BR>&nbsp;&nbsp;&nbsp;&nbsp;&nbsp;"Tek što sam ustao. Dama još spava. Slušaj, šefe, mislim da je vreme da malo porazgovaramo. Mislim da bih bolje radio kad bih znao malo više o tome šta radim."
<BR>&nbsp;&nbsp;&nbsp;&nbsp;&nbsp;Muk na liniji. Kejs se ujede za usnu.
<BR>&nbsp;&nbsp;&nbsp;&nbsp;&nbsp;"Znaš koliko je potrebno da znaš. Možda i više."
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;"Obuci se, Kejse. Probudi je. Za oko petnaest minuta imaćete poziv. Ime je Terzibažđan." Telefon blago pisnu. Armitaž je prekinuo.
<BR>&nbsp;&nbsp;&nbsp;&nbsp;&nbsp;"Budi se, mala", reče Kejs. "Biz."
<BR>&nbsp;&nbsp;&nbsp;&nbsp;&nbsp;"Budna sam već pun sat." Ogledala se okrenuše.
<BR>&nbsp;&nbsp;&nbsp;&nbsp;&nbsp;"Dolazi nam Džersi Bastion."
<BR>&nbsp;&nbsp;&nbsp;&nbsp;&nbsp;"Ne da imaš uho za jezike, Kejse. Kladim se da imaš jermenske krvi. To je pratilac koga je Armitaž odredio za Rivijeru. Pomozi mi da ustanem."
<BR>&nbsp;&nbsp;&nbsp;&nbsp;&nbsp;Ispostavilo se da je Terzibažđan mlad čovek u sivom odelu i neprozirnim naočarima sa zlatnim okvirom. Njegova bela košulja bila je otkopčana oko vrata, otkrivajući crne malje ispod, tako guste da je Kejs isprva mislio da je posredi neka vrsta majice. Stigao je noseći crni hiltonski poslužavnik sa tri majušne, tanane šoljice crne kafe i tri lepljiva istočnjačka slatkiša boje slame.
<BR>&nbsp;&nbsp;&nbsp;&nbsp;&nbsp;"Moramo, kao što vi kažete na ingiliziju, sve natenane." Izgledalo je da zuri samo u Moli, ali je najzad skinuo srebrne naočare. Oči su mu bile tamnosmeđe, u skladu sa prelivom njegove kratke, vojnički ošišane kose. Nasmešio se. "Bolje je ovako, da? Inače, imamo beskrajni tunel, ogledalo prema ogledalu... Vi posebno", obratio joj se, "morate da pazite. Ovde u Turskoj ne vole žene sa takvim izmenama."
<BR>&nbsp;&nbsp;&nbsp;&nbsp;&nbsp;Moli odgrize polovinu kolača. "Moja stvar, Džek", reče punim ustima. Sažvaka, proguta i obliza usne. "Čula sam za tebe. Doušnik za vojsku, je li?" Ruka joj lenjo skliznu ispod jakne i pojavi se sa bacačem. Kejs nije znao da ga ima.
<BR>&nbsp;&nbsp;&nbsp;&nbsp;&nbsp;"Samo polako, molim vas", reče Terzibažđan, sa belim porculanskim naprstkom zaleđenim nekoliko centimetara od usana.
<BR>&nbsp;&nbsp;&nbsp;&nbsp;&nbsp;Ona uperi bacač. "Možda u sebi imaš eksploziv, puno eksploziva, ili možda rak. Samo jedna strelica, dupeglavac. Mesecima ništa nećeš osećati."
<BR>&nbsp;&nbsp;&nbsp;&nbsp;&nbsp;"Molim vas. Činite me, kako vi to zovete na ingiliziju, napetim..."
<BR>&nbsp;&nbsp;&nbsp;&nbsp;&nbsp;"Ja to zovem baksuzno jutro. Sad nam reci o svom čoveku i vuci dupe odavde." Sklonila je bacač.
<BR>&nbsp;&nbsp;&nbsp;&nbsp;&nbsp;"On živi u Feneru, Kučuk Guljane Đadesi 14. Znam put kojim ide kroz tunele, svake noći do bazara. Odnedavno radi u Jenišer Palas Oteliju, modernom mestu u turistik stilu, ali je sređeno da policija pokaže određeno zanimanje za ove predstave. Uprava Jenišehira se unervozila." Nasmešio se. Mirisao je na neki metalni losion posle brijanja.
<BR>&nbsp;&nbsp;&nbsp;&nbsp;&nbsp;"Hoću da čujem o implantima", reče ona, masirajući bedro, "hoću da čujem šta on tačno može da uradi."
<BR>&nbsp;&nbsp;&nbsp;&nbsp;&nbsp;Terzibažđan klimnu glavom. "Najgori je, kako vi kažete na ingiliziju, na podsvesnom planu." Reč je naglasio u tri sloga.
<BR>
<BR>&nbsp;&nbsp;&nbsp;&nbsp;&nbsp;"Sa naše leve strane", reče mercedes, nalazeći put kroz lavirint kišnih ulica, "nalazi se Kapali Karsi, veliki bazar."
<BR>&nbsp;&nbsp;&nbsp;&nbsp;&nbsp;Pored Kejsa, Fin načini zvuk divljenja, ali je gledao u pogrešnom pravcu. Desna strana ulice bila je niz minijaturnih otpada. Kejs ugleda očerupanu lokomotivu iznad rđom umrljanih, slomljenih stubova nažljebljenog mermera. Obezglavljeni mermerni kipovi bili su poslagani kao drvo za loženje.
<BR>&nbsp;&nbsp;&nbsp;&nbsp;&nbsp;"Nostalgija?" upita Kejs.
<BR>&nbsp;&nbsp;&nbsp;&nbsp;&nbsp;"Grozno mesto", reče Fin. Njegova crna svilena mašna počinjala je da liči na izakanu traku za pisaću mašinu. Na reverima novog odela nosio je medaljone od kebaba i prženih jaja.
<BR>&nbsp;&nbsp;&nbsp;&nbsp;&nbsp;"'Ej, Džersi", reče Kejs Jermeninu, koji je sedeo iza njega, "gde su tom tipu ugradili robu?"
<BR>&nbsp;&nbsp;&nbsp;&nbsp;&nbsp;"U Čiba Sitiju. Nema levo plućno krilo. Drugo je nabudženo, vi to tako kažete? Svako može da kupi implante, ali ovaj ima najviše dara." Mercedes skrenu, zaobilazeći teretna kola sa balonskim gumama, puna koža. "Pratio sam ga na ulici i video desetak bicikala kako padaju, u njegovoj blizini, usred dana. Nađem biciklistu u bolnici, priča uvek ista. Škorpion pored kočnice..."
<BR>&nbsp;&nbsp;&nbsp;&nbsp;&nbsp;"Pa da, što vidiš, to dobijaš", reče Fin. "Video sam šemu čovekovog silikona. Zapanjujuće. Ono što zamišlja, znate. Verujem da bi mogao da to suzi u zrak i da spali mrežnjaču k'o ništa."
<BR>&nbsp;&nbsp;&nbsp;&nbsp;&nbsp;"Jeste li to rekli svojoj prijateljici?" Terzibažđan se nagnu napred između ultraantilopskih sedišta. "U Turskoj, žene su još žene. Ova ovde..."
<BR>&nbsp;&nbsp;&nbsp;&nbsp;&nbsp;Fin frknu. "Napravila bi ti kravatu od tvojih sopstvenih muda kada bi je popreko pogledao."
<BR>&nbsp;&nbsp;&nbsp;&nbsp;&nbsp;"Ne razumem taj izraz."
<BR>&nbsp;&nbsp;&nbsp;&nbsp;&nbsp;"Nije važno", reče Kejs. "Znači da treba da umukneš."
<BR>&nbsp;&nbsp;&nbsp;&nbsp;&nbsp;Jermenin se zavali nazad, ostavljajući za sobom metalni miris losiona. Poče da šapuće u Sanio primopredajnik na čudnoj mešavini grčkog, francuskog, turskog, ponešto na engleskom. Uređaj je odgovarao na francuskom. Mercedes glatko zaokrenu za ugao. "Bazar začina, ponekad ga nazivaju Egipatski bazar", rekoše kola, "podignut je na mestu pređašnjeg bazara koji je izgradio sultan Hatis, 1660. godine. Ovo je glavna gradska pijaca začina, softvera, mirisa, droga..."
<BR>&nbsp;&nbsp;&nbsp;&nbsp;&nbsp;"Droge", reče Kejs, posmatrajući kako brisači prelaze preko neprobojnog Leksan stakla. "Šta si ono rekao maločas, Džersi, da je Rivijera zavisan?"
<BR>&nbsp;&nbsp;&nbsp;&nbsp;&nbsp;"Da, mešavina kokaina i meperidina." Jermenin se vrati razgovoru sa Sanijom.
<BR>&nbsp;&nbsp;&nbsp;&nbsp;&nbsp;"To se nekada zvalo demerol" reče Fin. "Tip je heroinski umetnik. Sa čudnim ljudima se mešaš, Kejse."
<BR>&nbsp;&nbsp;&nbsp;&nbsp;&nbsp;"Nema veze", reče Kejs, podižući kragnu jakne, "nabavićemo jadniku novi pankreas ili tako nešto."
<BR>
<BR>&nbsp;&nbsp;&nbsp;&nbsp;&nbsp;Čim su ušli u bazar, Fin primetno živnu, kao da ga umiruje velika gužva i skučen prostor. Išli su za Jermeninom duž širokog prolaza, ispod garavih nadstrešnica od plastike i zeleno obojene gvozdene konstrukcije iz doba parne mašine. Uvijalo se i treperilo hiljadu obešenih reklama.
<BR>&nbsp;&nbsp;&nbsp;&nbsp;&nbsp;"Hej, Boga ti", reče Fin, uhvativši Kejsa za ruku, "gle ono." Pokaza. "To je konj, čoveče. Jesi li ikada video konja?"
<BR>&nbsp;&nbsp;&nbsp;&nbsp;&nbsp;Kejs pogleda prepariranu životinju i odmahnu glavom. Bila je izložena na nekoj vrsti postolja, blizu ulaza u radnju koja je prodavala ptice i majmune. Noge su joj bile crne i glatke od višegodišnjeg dodira ruku u prolazu. "Video sam jednog u Merilendu, jednom", reče Fin, "i to je bilo dobre tri godine posle pandemije. Ovi Arapi još pokušavaju da ih prekopiraju iz DNK, ali uvek omanu."
<BR>&nbsp;&nbsp;&nbsp;&nbsp;&nbsp;Smeđe staklene oči životinje kao da su ih pratile dok su prolazili. Terzibažđan ih je odveo u kafanu blizu središta pijace, odaju niske tavanice koja kao da je vekovima bila u prometu. Mršavi dečaci u prljavim, belim kaputićima trčali su između tesno postavljenih stolova, balansirajući čeličnim poslužavnicima sa bocama Turk-Tuborga i čašicama čaja.
<BR>&nbsp;&nbsp;&nbsp;&nbsp;&nbsp;Kejs je kupio paklicu jijuana od prodavca pored ulaza. Jermenin je mrmljao u svoj Sanio. "Hajdemo", reče, "pošao je. Svako veče vozi se tunelom do bazara, da kupi svoju mešavinu od Alija. Tvoja žena je blizu. Hajdemo."
<BR>
<BR>&nbsp;&nbsp;&nbsp;&nbsp;&nbsp;Uličica je bila stara, prastara, sa zidovima od blokova mrkog kamena. Pločnik je bio neravan i mirisao na sto godina kapanja benzina, koji je upio drevni krečnjak. "Ne vidim prst pred nosom", reče Kejs Finu. "Zato slađana vidi", reče Fin. "Tiho", reče Terzibažđan, preglasno.
<BR>&nbsp;&nbsp;&nbsp;&nbsp;&nbsp;Drvo zaškripa po kamenu ili betonu. Deset metara niže niz ulicu, na vlažnu kladrmu pade oštrica žute svetlosti i proširi se. Prilika iziđe na ulicu i vrata se ponovo uz škripu zatvoriše, ostavljajući skučen prolaz u mraku. Kejs zadrhta.
<BR>&nbsp;&nbsp;&nbsp;&nbsp;&nbsp;"Sad", reče Terzibažđan i zaslepljujući zrak bele svetlosti upravljen sa krova zgrade preko puta pijace uhvati vitki lik pored starih drvenih vrata u savršen krug. Blistave oči pogledaše levo, desno, i čovek se sruši. Kejs pomisli da ga je neko pogodio; ležao je licem na zemlji, plava kosa bila mu je bleda na drevnom kamenu, beživotne ruke bele i patetične.
<BR>&nbsp;&nbsp;&nbsp;&nbsp;&nbsp;Svetlost ga nije napuštala.
<BR>&nbsp;&nbsp;&nbsp;&nbsp;&nbsp;Leđa jakne paloga se podigoše i rascepiše, krv poprska zid i vrata. Dve nemoguće dugačke, mišićave ruke se izviše, sivkasto ružičaste u bleštavoj svetlosti. Stvar kao da se izvukla iz pločnika, kroz nepomične krvave ostatke koji su maločas bili Rivijera. Bila je visoka dva metra, stajala je na dve noge i činilo se da nema glavu. Onda se polako okrenula prema njima i Kejs vide da ima glavu, ali ne i vrat. Bila je bez očiju, koža joj je ružičasto svetlucala poput vlažne utrobe. Usta, ako su to bila usta, behu kružna, konusna, plitka i okružena naježenom šumom kose ili čekinja koje su se presijavale kao crni hrom. Ritnula je rite odeće i mesa u stranu i zakoračila; usta kao da su ih tražila u pokretu.
<BR>&nbsp;&nbsp;&nbsp;&nbsp;&nbsp;Terzibažđan reče nešto na grčkom ili turskom i pojuri prema biću, raširenih ruku kao da će skočiti kroz prozor. I prođe kroz to. Pravo u blesak pištolja iz mraka iza svetlosnog kruga. Komadići kamena prozujaše oko Kejsove glave; Fin ga povuče u čučanj.
<BR>&nbsp;&nbsp;&nbsp;&nbsp;&nbsp;Svetlost sa krova nestade, ostavljajući ga sa sukobljenim odblescima pucnja, čudovišta i belog zraka. Zvonilo mu je u ušima.
<BR>&nbsp;&nbsp;&nbsp;&nbsp;&nbsp;Onda se svetlost vrati, kružeći, pretražujući senke. Terzibažđan je bio naslonjen na čelična vrata, vrlo bled u jarkoj svetlosti. Držao se za zglob leve šake i posmatrao kako mu kaplje krv iz rane na levoj ruci. Plavokosi, ponovo čitav, neokrvavljen, ležao mu je kraj nogu.
<BR>&nbsp;&nbsp;&nbsp;&nbsp;&nbsp;Moli iskorači iz senki, sva u crnom, sa bacačem u ruci.
<BR>&nbsp;&nbsp;&nbsp;&nbsp;&nbsp;"Upotrebite radio", reče Jermenin, kroz stisnute zube. "Pozovite Mahmuta. Moramo da ga odnesemo odavde. Ovo nije dobro mesto."
<BR>&nbsp;&nbsp;&nbsp;&nbsp;&nbsp;"Mali kuronja zamalo da uspe", reče Fin, a kolena mu glasno zakrckaše kada je ustao, bezuspešno brišući nogavice pantalona. "Gledali smo predstavu strave i užasa, je l' tako? A ne trik sa nestajanjem pljeskavice. Stvarno slatko. Dobro, da im pomognemo da mu odvuku guzicu odavde. Moram da skeniram svu tu opremu pre nego što se probudi, da se uverim da je Armitaž kupio pravu stvar."
<BR>&nbsp;&nbsp;&nbsp;&nbsp;&nbsp;Moli se sagnu i podiže nešto. Pištolj. "Nambu", reče. "Lepa puca."
<BR>&nbsp;&nbsp;&nbsp;&nbsp;&nbsp;Terzibažđan zacvili. Kejs vide da mu nedostaje najveći deo srednjeg prsta.
<BR>
<BR>&nbsp;&nbsp;&nbsp;&nbsp;&nbsp;Dok je grad natapalo plavetnilo bliske zore, ona naredi mercedesu da ih odveze do Topkapija. Fin i jedan ogromni Turčin po imenu Mahmut izneli su Rivijeru, još besvesnog, iz uličice. Nekoliko minuta kasnije, stigao je prašnjav sitroen da pokupi Jermenina koji je jedva ostajao pri svesti.
<BR>&nbsp;&nbsp;&nbsp;&nbsp;&nbsp;"Kad si šupak", reče mu Moli, otvarajući mu vrata automobila. "Trebalo je da se držiš pozadi. Imala sam ga na nišanu otkako je izišao." Terzibažđan je besno zurio u nju. "Sad smo ionako završili s tobom." Gurnula ga je u kola i zalupila vrata. "Ako ponovo naletim na tebe, mrtav si", poruči ona bledom licu iza zatamnjenog prozora. Sitroen zaškripa niz uličicu i teško skrenu za ugao.
<BR>&nbsp;&nbsp;&nbsp;&nbsp;&nbsp;Mercedes je tiho klizio Istanbulom koji se budio. Prošli su kroz kapiju Bajoglu tunela i ubrzali pored lavirinta pustih sporednih ulica, trošnih kuća koje su Kejsa pomalo podsećale na Pariz.
<BR>&nbsp;&nbsp;&nbsp;&nbsp;&nbsp;"Šta je ono?" upitao je Moli, kada se mercedes zaustavio na početku vrtova koji su okruživali Saraj. Tupo je zurio u baroknu mešavinu stilova Topkapija.
<BR>&nbsp;&nbsp;&nbsp;&nbsp;&nbsp;"Bila je to neka vrsta kraljevog bordela", reče ona, izlazeći i protežući se. "Tu je držao mnogo žena. Sada je to muzej. Nešto kao Finova radnja, sve te stvari samo tako nagomilane tamo, veliki dijamanti, mačevi, leva ruka Jovana Krstitelja..."
<BR>&nbsp;&nbsp;&nbsp;&nbsp;&nbsp;"Kao u tanku za održavanje života?"
<BR>&nbsp;&nbsp;&nbsp;&nbsp;&nbsp;"Ma ne. Mrtva. Stavili je u onu limenu napravu, sa poklopčićem sa strane da bi hrišćani mogli da je poljube za sreću. Oteli su je od hrišćana pre milion godina i nikad da obrišu prašinu sa proklete stvari, pošto je nevernička relikvija."
<BR>&nbsp;&nbsp;&nbsp;&nbsp;&nbsp;U vrtovima Saraja rđali su crni gvozdeni jeleni. Kejs je išao pored nje, posmatrajući kako vrhovi njenih čizama drobe zapuštenu travu, krutu od jutarnjeg mraza. Išli su pokraj staze od hladnih osmougaonih kamenih ploča. Zima je vrebala, negde na Balkanu.
<BR>&nbsp;&nbsp;&nbsp;&nbsp;&nbsp;"Onaj Terzi, to je prvoklasno đubre", reče ona. "Tajna policija. Mučitelj. A bilo ga je lako kupiti, onim novcem koji mu je Armitaž ponudio." Na vlažnom drveću oko njih, počele su da pevaju ptice.
<BR>&nbsp;&nbsp;&nbsp;&nbsp;&nbsp;"Uradio sam ti onaj posao", reče Kejs, "onaj u Londonu. Imam nešto, ali ne znam šta znači." Ispričao joj je Kortovu priču.
<BR>&nbsp;&nbsp;&nbsp;&nbsp;&nbsp;"Znala sam da nije bilo nikoga po imenu Armitaž u Vrištećoj Pesnici. Raspitala sam se." Pogladila je zarđali bok gvozdenog srndaća. "Misliš da ga je izlečio običan kompjuter? U onoj francuskoj bolnici?"
<BR>&nbsp;&nbsp;&nbsp;&nbsp;&nbsp;"Mislim da je Vintermut", reče Kejs.
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"Još nešto", reče on. "Misliš da on zna da je bio Korto, ranije? Mislim, nije bio svoj kada je stigao na to odeljenje, pa je Vintermut možda..."
<BR>&nbsp;&nbsp;&nbsp;&nbsp;&nbsp;"Da. Sastavio ga na osnovu podataka. Pa da..." Okrenula se i pošli su dalje. "Slaže se. Znaš, taj čovek nema nikakav život, privatno. Ja bar ne znam za tako nešto. Kad vidiš takvog tipa, veruješ da nešto radi kad je sam. Armitaž ne. Sedi i zuri u zid, čoveče. Onda nešto kvrcne i on se ubaci u brzinu pa radi za Vintermut."
<BR>&nbsp;&nbsp;&nbsp;&nbsp;&nbsp;"Šta će mu onda ona lova u Londonu? Iz nostalgije?"
<BR>&nbsp;&nbsp;&nbsp;&nbsp;&nbsp;"Možda i ne zna za nju", reče ona. "Možda se samo vodi na njegovo ime."
<BR>&nbsp;&nbsp;&nbsp;&nbsp;&nbsp;"Ne razumem", reče Kejs.
<BR>&nbsp;&nbsp;&nbsp;&nbsp;&nbsp;"Samo glasno razmišljam... Koliko je pametna jedna VI, Kejse?"
<BR>&nbsp;&nbsp;&nbsp;&nbsp;&nbsp;"Zavisi. Neke nisu mnogo pametnije od pasa. Ljubimci. Ali koštaju čitavo bogatstvo. One zaista pametne su onoliko pametne koliko im Turingova policija dopušta da budu."
<BR>&nbsp;&nbsp;&nbsp;&nbsp;&nbsp;"Čekaj, ti si kauboj. Kako to da nisi raspamećen tim stvarima?"
<BR>&nbsp;&nbsp;&nbsp;&nbsp;&nbsp;"Pa", reče on, "kao prvo, retke su. Većinom pripadaju vojsci, one bistre, i taj led ne možemo da slomimo. Znaš, odatle i dolazi sav led. A zatim, tu su Turingove žace, a oni su gadni." Pogledao ju je. "Ne znam, to jednostavno nije deo igre."
<BR>&nbsp;&nbsp;&nbsp;&nbsp;&nbsp;"Jahači su svi isti", reče ona. "Ništa mašta."
<BR>&nbsp;&nbsp;&nbsp;&nbsp;&nbsp;Došli su do blistavog pravougaonog bazena u kome su šarani grickali stabljike nekog belog vodenog cveća. Šutnula je oblutak u vodu i posmatrala kako se šire krugovi.
<BR>&nbsp;&nbsp;&nbsp;&nbsp;&nbsp;"To je Vintermut", reče ona. "Ovaj posao je zaista krupan, čini mi se. Nalazimo se tamo gde su talasi suviše široki, pa ne vidimo kamen koji je pao u središte. Znamo da tamo ima nečega, ali ne i zašto. 'Oću da znam zašto. 'Oću da odeš i da razgovaraš sa Vintermutom."
<BR>&nbsp;&nbsp;&nbsp;&nbsp;&nbsp;"Ne bih mogao da mu priđem", reče on. "Sanjaš."
<BR>&nbsp;&nbsp;&nbsp;&nbsp;&nbsp;"Probaj."
<BR>&nbsp;&nbsp;&nbsp;&nbsp;&nbsp;"Nema načina."
<BR>&nbsp;&nbsp;&nbsp;&nbsp;&nbsp;"Pitaj Ravnolinijskog."
<BR>&nbsp;&nbsp;&nbsp;&nbsp;&nbsp;"Šta će nam onaj Rivijera?" upita on, nadajući se da će promeniti temu.
<BR>&nbsp;&nbsp;&nbsp;&nbsp;&nbsp;Ona otpljunu u bazen. "Bog zna. Ja bih ga odma' ubila. Videla sam njegov profil. On je neka vrsta kompulsivnog Jude. Ne oseća ništa u seksu ako ne zna da izdaje objekt želje. Tako kaže njegov dosje. A one moraju da ga vole. Možda i on voli njih. Zato je Terziju bilo lako da nam ga namesti, jer je ovde već tri godine, kupi političare za tajnu policiju. Možda mu Terzi dopušta da gleda, kad prorade električne palice za teranje marve. Uradio ih je osamnaest za tri godine. Sve žene od dvadeset do dvadeset pet. To je Terzija održavalo među disidentima." Gurnula je ruke u džepove jakne. "Naime, kada bi naišao na onu koju želi, postarao bi se da završi među političkima. Njegov karakter je kao kostim Modernih. Profil kaže da je veoma redak tip, po proceni jedan u nekoliko miliona. Što govori neke dobre stvari o ljudskoj prirodi, rekla bih." Zagledala se, natmurenog lica, u belo cveće i ljigave ribe. "Mislim da ću morati da kupim sebi malo posebnog osiguranja protiv tog Pitera." Onda se okrenula i nasmešila, a smešak je bio tako hladan.
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Nije važno. 'Ajmo nazad u Bajoglu da nađemo nešto za doručak. Večeras opet imam posla. Treba da pokupim njegove stvari iz tog stana u Feneru, pa da se vratim do bazara i kupim mu neke droge..."
<BR>&nbsp;&nbsp;&nbsp;&nbsp;&nbsp;"Da mu kupiš neke droge? Kakav je u tome?"
<BR>&nbsp;&nbsp;&nbsp;&nbsp;&nbsp;Ona se nasmeja. "Ne crkava baš od zavisnosti, dragane. Izgleda da ne može da radi bez te posebne mešavine. Više mi se dopadaš, znaš, sad kad nisi više onako prokleto mršav." Nasmešila se. "Zato ću otići do Alija i popuniti zalihe. Mo'š biti siguran u to.
<BR>
<BR>&nbsp;&nbsp;&nbsp;&nbsp;&nbsp;Armitaž je čekao u njihovoj sobi u Hiltonu.
<BR>&nbsp;&nbsp;&nbsp;&nbsp;&nbsp;"Vreme je da kupimo prnje", reče on, a Kejs pokuša da pronađe čoveka po imenu Korto iza bledoplavih očiju i osunčane maske. Setio se Vejdža, tamo, u Čibi. Znao je da su operateri iznad određenih nivoa težili su da potisnu sopstvenu ličnost. Ali Vejdž je imao slabosti, ljubavnice. Čak i decu, govorkalo se. Praznina koju je našao kod Armitaža bila je nešto drugo.
<BR>&nbsp;&nbsp;&nbsp;&nbsp;&nbsp;"Kuda sad?" upita, prošavši pored njega da pogleda na ulicu. "Koja vrsta klime?"
<BR>&nbsp;&nbsp;&nbsp;&nbsp;&nbsp;"Tamo nemaju klimu, samo vreme", reče Armitaž. "Evo. Pročitaj brošuru." Ostavio je nešto na čajni stočić i ustao.
<BR>&nbsp;&nbsp;&nbsp;&nbsp;&nbsp;"Kako je Rivijera? Gde je Fin?"
<BR>&nbsp;&nbsp;&nbsp;&nbsp;&nbsp;"Rivijera je dobro. Fin je pošao kući." Armitaž se nasmeši, osmehom koji je značio koliko i micanje antene insekta. Njegova zlatna narukvica zazvecka kada je munuo Kejsa u grudi. "Ne pametuj previše. One vrećice počinju da se troše, a ti ne znaš koliko."
<BR>&nbsp;&nbsp;&nbsp;&nbsp;&nbsp;Kejs je pazio da mu lice ostane veoma mirno i prisilio se da klimne glavom.
<BR>&nbsp;&nbsp;&nbsp;&nbsp;&nbsp;Kada je Armitaž otišao, on uze jednu od brošura. Bila je bogato štampana, na francuskom, engleskom i turskom.
<BR>&nbsp;&nbsp;&nbsp;&nbsp;&nbsp;'Frisajd - šta čekate'?
<BR>
<BR>&nbsp;&nbsp;&nbsp;&nbsp;&nbsp;Njih četvoro imali su rezervacije za THY let sa aerodroma Jezilkoj. U Parizu presedanje na JAL šatle. Kejs je sedeo u predvorju Istanbul Hiltona i posmatrao kako Rivijera razgleda lažne vizantijske starine u zastakljenoj prodavnici suvenira. Armitaž, sa trenčkotom prebačenim preko ramena poput ogrtača, stajao je u dovratku prodavnice.
<BR>&nbsp;&nbsp;&nbsp;&nbsp;&nbsp;Rivijera je bio vitak, plavokos, blagog glasa, engleski mu je bio bez naglaska i tečan. Moli je rekla da mu je trideset, ali bilo je teško proceniti mu godine. Takođe je rekla da je bez državljanstva i da putuje sa lažnim holandskim pasošem. Ponikao je iz ruševina koje okružuju radioaktivno središte starog Bona.
<BR>&nbsp;&nbsp;&nbsp;&nbsp;&nbsp;Tri nasmešena japanska turista upadoše u prodavnicu, učtivo se klanjajući Armitažu. Armitaž prođe kroz prodavnicu i stade pored Rivijere, suviše žurno, suviše očigledno. Rivijera se okrenu i nasmeši. Bio je veoma lep; Kejs zaključi da mu je lice delo hirurga u Čibi. Fini rad, za razliku od Armitažove isprazno naočite mešavine popularnih lica. Čovekovo čelo bilo je visoko i glatko, sive oči smirene i odsutne. Njegov nos, koji je možda bio suviše pravilno oblikovan, kao da je bio slomljen i nestručno namešten. Nagoveštaj surovosti bio je u suprotnosti sa finoćom njegove vilice i lakoćom osmehivanja. Zubi su mu bili sitni, pravilni i veoma beli. Kejs je posmatrao kako beli prsti prelaze preko lažnih ostataka kipova.
<BR>&nbsp;&nbsp;&nbsp;&nbsp;&nbsp;Rivijera nije ličio na čoveka koga su napali prethodne večeri, omamili toksinskom strelicom, oteli, podvrgli Finovom pregledu, i koga je Armitaž prisilio da se pridruži ekipi.
<BR>&nbsp;&nbsp;&nbsp;&nbsp;&nbsp;Kejs pogleda na sat. Moli je trebalo da se vrati iz nabavke droga. On ponovo pogleda Rivijeru. "Kladim se da je i sad ufiksan, dupe jedno", reče on predvorju Hiltona. Osedela italijanska gospođa u belom kožnom smokingu spusti svoje Porše naočari da ga osmotri. Bilu su mu potrebne cigarete za let. Pitao se da li na JAL šatlu postoji odeljak za pušače. "Vidimo se, gospođo", reče on ženi, koja brže-bolje podiže naočari na nos i okrete se.
<BR>&nbsp;&nbsp;&nbsp;&nbsp;&nbsp;Prodavnica suvenira držala je i cigarete, ali mu nije bilo do razgovora sa Armitažom ili Rivijerom. Izišao je iz predvorja i u jednoj niši opazio prodajni automat, na kraju niza zidnih telefona.
<BR>&nbsp;&nbsp;&nbsp;&nbsp;&nbsp;Probrao je lire iz džepa i počeo da ubacuje mutne novčiće od legure, zabavljen staromodnošću postupka. Tada zazvoni najbliži telefon.
<BR>&nbsp;&nbsp;&nbsp;&nbsp;&nbsp;On mahinalno podiže slušalicu.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Udaljeni zvuci, piskavi, nerazgovetni glasovi kroz neku orbitalnu vezu, a onda šum nalik na vetar.
<BR>&nbsp;&nbsp;&nbsp;&nbsp;&nbsp;"Zdravo, Kejse."
<BR>&nbsp;&nbsp;&nbsp;&nbsp;&nbsp;Novčić od pedeset lira ispade mu iz šake, odskoči i otkotrlja se izvan vidokruga preko tepiha na podu Hiltona.
<BR>&nbsp;&nbsp;&nbsp;&nbsp;&nbsp;"Ovde Vintermut, Kejse. Vreme je da razgovaramo."
<BR>&nbsp;&nbsp;&nbsp;&nbsp;&nbsp;Bio je to glas sa čipa.
<BR>&nbsp;&nbsp;&nbsp;&nbsp;&nbsp;"Zar ne želiš da razgovaramo, Kejse?"
<BR>&nbsp;&nbsp;&nbsp;&nbsp;&nbsp;On spusti slušalicu.
<BR>&nbsp;&nbsp;&nbsp;&nbsp;&nbsp;Kada je pošao u predvorje, zaboravivši na cigarete, morao je da prođe pored niza telefona. Svaki je zazvonio, po jednom, dok je prolazio.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
