<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Kejs je sedeo u potkrovlju, sa dermatrodama na čelu, posmatrajući ples moljaca u razuđenoj svetlosti koja se cedila kroz rešetku na krovu. U jednom uglu monitora počelo je odbrojavanje.
<BR>&nbsp;&nbsp;&nbsp;&nbsp;&nbsp;Kauboji nisu ulazili u simstim, pomislio je, jer je to bila u osnovi igračka za meso. Znao je da su trode koje koristi, kao i tanka plastična kruna povezana sa simstim uređajem, u suštini isto i da je matrica kiberprostora u stvari drastično pojednostavljen ljudski sistem čula, bar što se tiče prikaza, ali mu se simstim činio kao neopravdano umnožen signal mesa. Komercijalna roba bila je ograničena, naravno, pa kad bi Tali Išem zabolela glava u toku niza, vi to ne biste osetili.
<BR>&nbsp;&nbsp;&nbsp;&nbsp;&nbsp;Ekran zapišta dve sekunde, upozoravajući.
<BR>&nbsp;&nbsp;&nbsp;&nbsp;&nbsp;Njegov Sendai imao je novi prekidač, spojen tankom trakom optičkog vlakna.
<BR>&nbsp;&nbsp;&nbsp;&nbsp;&nbsp;A onda jedan i dva i...
<BR>&nbsp;&nbsp;&nbsp;&nbsp;&nbsp;Kiberprostor kliznu u svet iz ključnih tačaka. Glatko, pomisli on, ali ne dovoljno glatko. Mora da poradi na tome.
<BR>&nbsp;&nbsp;&nbsp;&nbsp;&nbsp;Onda uključi novi prekidač.
<BR>&nbsp;&nbsp;&nbsp;&nbsp;&nbsp;Nagli skok u tuđe telo. Matrica je nestala, talas boje i zvuka... Išla je kroz gužvu na ulici, pokraj tezgi sa polovnim softverom, sa cenama urezanim na platične listiće, kroz odlomke muzike iz bezbrojnih zvučnika. Mirisi urina, slobodnih monomera, parfema, pljeskavica od prženih račića. Nekoliko prestrašenih sekundi borio se za kontrolu nad njenim telom. Onda se primorao na pasivnost, postao putnik u njenim očima.
<BR>&nbsp;&nbsp;&nbsp;&nbsp;&nbsp;Naočari kao da uopšte nisu prigušivale svetlost. Pitao se da li to ugrađeni pojačivači automatski nadoknađuju. Nisko u njenom vidnom polju, plave brojke treptale su vreme. Razmetljivo, pomislio je.
<BR>&nbsp;&nbsp;&nbsp;&nbsp;&nbsp;Jezik njenog tela bio je zbunjujući, stil njemu stran. Činilo se da joj neprestano malo treba da se sudari s nekim, ali su joj ljudi nestajali s puta, sklanjali se u stranu, pravili mesta.
<BR>&nbsp;&nbsp;&nbsp;&nbsp;&nbsp;"Kako je, Kejse?" Čuo je reč i osetio kako je oblikuje. Kliznula je rukom pod jaknu, kružeći prstom oko bradavice pod toplom svilom. Osećaj ga ostavi bez daha. Ona se nasmeja. Međutim, veza je bila jednosmerna. Nije bilo načina da joj odgovori.
<BR>&nbsp;&nbsp;&nbsp;&nbsp;&nbsp;Dva bloka dalje, pošla je rubom Memori Lejna. Kejs je uporno pokušavao da joj skrene pogled prema orijentirima koje bi sam upotrebio da pronađe put. Počela je da ga nervira ova pasivnost.
<BR>&nbsp;&nbsp;&nbsp;&nbsp;&nbsp;Prelazak u kiberprostor, kada je dodirnuo prekidač, bio je trenutan. Spustio se niz zid primitivnog leda koji je pripadao Biblioteci grada Njujorka, automatski brojeći moguće prozore. Onda se vratio u njen sistem, u tečno gibanje mišića, oštra i jasna čula.
<BR>&nbsp;&nbsp;&nbsp;&nbsp;&nbsp;Pitao se kakav je um sa kojim deli ove utiske. Šta zna o njoj? Da je i ona profesionalac; rekla je da je njeno biće, kao i njegovo, ono čime se bavi. Poznavao je način na koji se kretala uz njega, ranije, kada se probudila, zajednički uzdah stapanja kada je prodro u nju, kao i da voli crnu kafu, posle...
<BR>&nbsp;&nbsp;&nbsp;&nbsp;&nbsp;Njeno odredište bila je jedna od onih sumnjivih građevina za iznajmljivanje oko Memori Lejna. Tamo je vladala pritajenost, muk. Središnji prostor bio je okružen zastakljenim kućicama. Klijentela se sastojala od mladih, uglavnom tinejdžera. Činilo se da svi imaju ugrađene ugljenične utičnice iza levog uha, ali se ona nije osvrtala na njih. Tezge ispred kućica nudile su stotine kristala mikrosofta, uglastih odlomaka šarenog silikona poređanih ispod duguljastih, prozirnih mehurova na kockama belog kartona. Moli ode do sedme kućice duž južnog zida. Iza tezge, dečak obrijane glave prazno je zurio u prostor, sa desetak trnova mikrosofta u utičnici iza uha.
<BR>&nbsp;&nbsp;&nbsp;&nbsp;&nbsp;"Lari, jesi l' tu, čoveče?" Stala je ispred njega. Dečakove oči se izoštriše. Uspravi se u stolici i iščupa prljavim palcem sjajnu purpurnu cepku iz utičnice.
<BR>&nbsp;&nbsp;&nbsp;&nbsp;&nbsp;"Hej, Lari."
<BR>&nbsp;&nbsp;&nbsp;&nbsp;&nbsp;"Moli." Klimnuo je glavom.
<BR>&nbsp;&nbsp;&nbsp;&nbsp;&nbsp;"Imam posao za neke tvoje drugare, Lari."
<BR>&nbsp;&nbsp;&nbsp;&nbsp;&nbsp;Lari izvadi pljosnatu plastičnu kutiju iz džepa sportske košulje i otvori je, pa gurnu mikrosoft pored desetak drugih. Ruka mu je lebdela, izabrala svetlucav, crn čip koji je bio nešto duži od ostalih, i vično ga gurnula u glavu. Oči mu se suziše.
<BR>&nbsp;&nbsp;&nbsp;&nbsp;&nbsp;"Moli ima jahača", reče, "Lariju se to ne sviđa."
<BR>&nbsp;&nbsp;&nbsp;&nbsp;&nbsp;"Hej", reče ona, "nisam znala da si tako... osetljiv. Zadivljena sam. Puno košta da postaneš tako osetljiv."
<BR>&nbsp;&nbsp;&nbsp;&nbsp;&nbsp;"Je l' ja vas znam, gospoja?" Pogled je ponovo bio prazan. "Da kupite neki soft?"
<BR>&nbsp;&nbsp;&nbsp;&nbsp;&nbsp;"Tražim Moderne."
<BR>&nbsp;&nbsp;&nbsp;&nbsp;&nbsp;"Imaš jahača, Moli. Ovo kaže." Dodirnuo je crni iver. "Neko drugi koristi tvoje oči."
<BR>&nbsp;&nbsp;&nbsp;&nbsp;&nbsp;"Moj partner."
<BR>&nbsp;&nbsp;&nbsp;&nbsp;&nbsp;"Reci svom partneru da ode."
<BR>&nbsp;&nbsp;&nbsp;&nbsp;&nbsp;"Imam nešto za Moderne Pantere, Lari."
<BR>&nbsp;&nbsp;&nbsp;&nbsp;&nbsp;"O čemu vi to, gospoja?"
<BR>&nbsp;&nbsp;&nbsp;&nbsp;&nbsp;"Kejse, odlazi", reče ona i on dodirnu prekidač sledećeg trena u matrici. Sablasna slika softverskog centra lebdela je nekoliko sekundi u zujećem miru kiberprostora.
<BR>&nbsp;&nbsp;&nbsp;&nbsp;&nbsp;"Moderni Panteri", reče on Hosaki, skidajući trode. "Petominutni pregled."
<BR>&nbsp;&nbsp;&nbsp;&nbsp;&nbsp;"Spreman", reče kompjuter.
<BR>&nbsp;&nbsp;&nbsp;&nbsp;&nbsp;Bilo je to ime koje nije znao. Nešto novo, nešto što je došlo dok je bio u Čibi. Mode su osvajale mlade u Gradovima brzinom svetlosti; čitave potkulture znale su da nastanu preko noći, opstanu nekoliko nedelja i da potom potpuno iščeznu. "Hajde", reče. Hosaka je ušao u svoj izbor biblioteka, časopisa i informativnih službi.
<BR>&nbsp;&nbsp;&nbsp;&nbsp;&nbsp;Pregled je počeo dugim, zaustavljenim kolor-kadrom za koji je Kejs isprva pomislio da predstavlja nekakav kolaž, licem dečaka isečenim sa druge slike i zalepljenim na fotografiju zida išaranog bojom. Tamne oči, kosi kapci očito dobijeni operacijom, zapaljeni osip akni na uskim, bledim obrazima. Hosaka pokrenu sliku; dečak se pokrenu, kliznu nestvarno gipko u imitaciji neke grabljivice iz džungle. Telo mu je bilo gotovo nevidljivo, apstraktna šara slična ižvrljanim ciglama koja se prelivala preko njegovog tesnog trikoa. Mimetički polikarbon.
<BR>&nbsp;&nbsp;&nbsp;&nbsp;&nbsp;Rez na dr Virdžiniju Rambali, sociologa na njujorškom Univerzitetu. Njeno ime, zvanje i mesto pulsirali su preko ekrana ružičastim slovima.
<BR>&nbsp;&nbsp;&nbsp;&nbsp;&nbsp;"Poznavajući njihovu sklonost ka ovim slučajnim ispoljavanjima nadrealnog nasilja", reče neko, "naši gledaoci mogli bi imati poteškoće da shvate vaše tvrdo uverenje da ova pojava nije oblik terorizma."
<BR>&nbsp;&nbsp;&nbsp;&nbsp;&nbsp;Dr Rambali se nasmeši. "Uvek postoji tačka u kojoj terorist prestaje da manipuliše medijskim geštaltom. Tačka u kojoj može da eskalira nasilje, ali sam terorist postaje simptom medijskog geštalta. Terorizam kako ga mi shvatamo u suštinskoj je vezi sa medijima. Moderni Panteri razlikuju se od drugih terorista upravo po stepenu razvijene samosvesti, po uviđanju do koje mere mediji razdvajaju čin terorizma od prvobitne sociopolitičke namere..."
<BR>&nbsp;&nbsp;&nbsp;&nbsp;&nbsp;"Preskoči", reče Kejs.
<BR>
<BR>&nbsp;&nbsp;&nbsp;&nbsp;&nbsp;Kejs je sreo svog prvog Modernog dva dana pošto je proučio Hosakin pregled. Zaključio je da su Moderni savremena verzija Velikih Naučnika iz njegovih poznih maloletničkih dana. U Gradovima je na poslu bila neka avetinjska tinejdžerska DNK, nešto što je prenosilo šifrovana pravila različitih kratkovečnih potkultura i obnavljalo ih u nepravilnim razmacima. Moderni Panteri bili su mekša varijanta Naučnika. Da je tehnologija tada bila dostupna, Veliki Naučnici listom bi imali utičnice krcate mikrosoftima. Bio je važan stil, a stil je bio isti. Moderni su bili najamnici, praktične šaljivdžije, nihilistički tehnofetišisti.
<BR>&nbsp;&nbsp;&nbsp;&nbsp;&nbsp;Onaj koji se pojavio na vratima potkrovlja sa kutijom disketa od Fina bio je dečak blagog glasa po imenu Anđelo. Lice mu je bilo običan kalem odgojen na kolagenu i polisaharidima iz hrskavice ajkule, glatko i odvratno. Bio je to jedan od najgnusnijih primera specijalističke hirurgije koji je Kejs ikada video. Kada se Anđelo nasmešio, otkrivajući britke očnjake neke krupne zveri, Kejsu je, u stvari, laknulo. Zubni transplanti. To je već video.
<BR>&nbsp;&nbsp;&nbsp;&nbsp;&nbsp;"Ne smeš da dozvoliš da ovi prdavci naprave generacijski jaz između njih i tebe", reče Moli. Kejs klimnu glavom, zanet oblicima leda Čulo/Mreže.
<BR>&nbsp;&nbsp;&nbsp;&nbsp;&nbsp;Ovo je bilo to. Ovo je bio on, ono što jeste, njegovo biće. Zaboravio je na hranu. Moli je ostavljala kutije sa pirinčem i tanjire od pene sa sušijem u uglu dugačkog stola. Ponekad je sa žaljenjem morao da se isključi da bi upotrebio hemijski klozet koji su postavili u jednom uglu potkrovlja. Oblici leda nastajali su i menjali se na ekranu dok je tragao za pukotinama, obilazio najočiglednije zamke i ucrtavao put koji je trebalo da pređe kroz led Čulo/Mreže. Bio je to dobar led. Sjajan led. Njegovi oblici goreli su tamo dok je on ležao sa rukom ispod Molinih ramena, posmatrajući crvenu zoru kroz čeličnu rešetku svetlarnika. Njegov pikselski lavirint duginih boja bio je prvo što bi video kada bi se probudio. Otišao bi pravo do uređaja, ne oblačeći se, i uključio bi se. Sekao je led. Radio je. Izgubio je pojam o vremenu.
<BR>&nbsp;&nbsp;&nbsp;&nbsp;&nbsp;A ponekad, pre nego što bi usnuo, posebno kada je Moli bila odsutna na nekom od izviđačkih izleta sa svojom iznajmljenom vojskom Modernih, došli bi mu prizori Čibe. Lica i neon Ninseija. Jednom se probudio iz haotičnog sna o Lindi Li, nesposoban da se seti ko je ona i šta mu je značila. Kada se setio, uključio se i radio punih devet sati.
<BR>&nbsp;&nbsp;&nbsp;&nbsp;&nbsp;Rezanje leda Čulo/Mreže potrajalo je punih devet dana.
<BR>&nbsp;&nbsp;&nbsp;&nbsp;&nbsp;"Rekao sam nedelju dana", rekao je Armitaž, ne uspevajući da sakrije zadovoljstvo kada mu je Kejs pokazao svoj plan za trku. "Nisi se baš žurio."
<BR>&nbsp;&nbsp;&nbsp;&nbsp;&nbsp;"Muda", reče Kejs, smešeći se. "Ovo je dobar posao, Armitaže."
<BR>&nbsp;&nbsp;&nbsp;&nbsp;&nbsp;"Da", priznade Armitaž, "ali nemoj da ti to udari u glavu. U poređenju sa onim na šta bi mogao da naletiš, ovo je arkadna igračka."
<BR>
<BR>&nbsp;&nbsp;&nbsp;&nbsp;&nbsp;"Volim te, Majka Maco", prošapta čovek za vezu Modernih Pantera. Glas mu je bio moduliran statički šum u Kejsovim slušalicama. "Atlanta, Brud. Izgleda da idemo. Idemo, jasno?" Molin glas bio je nešto čistiji.
<BR>&nbsp;&nbsp;&nbsp;&nbsp;&nbsp;"Čuti znači poslušati." Moderni su koristi neku vrstu žičanog tanjira u Nju Džersiju da odbiju šifrovan signal veziste sa satelita Sinova Krista Kralja u geosinhronu orbitu iznad Menhetna. Izabrali su da posmatraju čitavu operaciju kao privatnu šalu bez predumišljaja, ali je njihov izbor komsata bio očito smišljen. Molini signali bili su odaslati sa metarskog kišobranskog tanjira pričvršćenog za krov crnog staklenog tornja jedne banke, visokog gotovo kao zgrada Čulo/Mreže.
<BR>&nbsp;&nbsp;&nbsp;&nbsp;&nbsp;Atlanta. Šifra prepoznavanja bila je jednostavna. Iz Atlante u Boston, Čikago i u Denver, pet minuta za svaki grad. Ako bi neko uspeo da presretne Molin signal, dešifruje, sintetizuje njen glas, šifra bi ukazala na Moderne. Ako ostane u zgradi duže od dvadeset minuta, teško da će uopšte izići iz nje.
<BR>&nbsp;&nbsp;&nbsp;&nbsp;&nbsp;Kejs je progutao ostatak kafe, namestio trode i počešao grudi ispod crne majice. Imao je tek maglovitu zamisao o tome šta su Moderni smislili da odvrate pažnju obezbeđenju Čulo/Mreže. Njegov posao bio je da osigura spoj programa koji je sastavio sa sistemima Čulo/Mreže za vreme kada to Moli bude potrebno. Posmatrao je odbrojavanje u uglu ekrana. Dva. Jedan.
<BR>&nbsp;&nbsp;&nbsp;&nbsp;&nbsp;Uključio se i aktivirao program. "Direktna", dahnuo je vezista, njegov glas bio je jedini zvuk koji je Kejs čuo kada je zaronio kroz svetleće oblake leda Čulo/Mreže. Dobro je. Proveri Moli. Uključio je simstim i prebacio se u njen senzorijum.
<BR>&nbsp;&nbsp;&nbsp;&nbsp;&nbsp;Ometač je pomalo zamaglio vizualni signal. Stajala je ispred zida od zlatom poprskanog ogledala u ogromnom belom predvorju zgrade, žvaćući gumu, prividno opčinjena sopstvenim odrazom. Osim velikih naočara za sunce koje su skrivale njena neprozirna stakla, sasvim joj je dobro polazilo za rukom da izgleda kao da joj je tamo mesto, još jedna mlada turistkinja koja se nada da će ugledati Tali Išem. Nosila je ružičastu, plastičnu pelerinu, široke, bele pantalone skrojene u stilu koji je bio u modi prethodne godine u Tokiju. Prazno se cerila i pravila balone od gume. Kejsu dođe da se nasmeje. Osećao je mikroporoznu traku oko njenih rebara i male, pljosnate uređaje ispod nje: radio, simstim, i ometač. Mikrofon na grlu, prilepljen na njen vrat, izgledao je koliko je to bilo moguće kao analgetički dermadisk. Njene šake, u džepovima ružičaste pelerine, sistematski su se stezale u nizu vežbi za opuštanje. Bilo mu je potrebno nekoliko sekundi da shvati da je neobičan osećaj na vrhovima prstiju poticao od sečiva koja je delimično izvlačila i vraćala.
<BR>&nbsp;&nbsp;&nbsp;&nbsp;&nbsp;Prebacio se nazad. Njegov program stigao je do pete kapije. Posmatrao je kako ledolomac bleska i menja se ispred njega, jedva svestan svojih ruku koje su igrale po tastaturi, vršeći neznatna podešavanja. Prozirne ravni boja mešale su se kao mađioničarev špil. Izaberi kartu, pomislio je, bilo koju kartu.
<BR>&nbsp;&nbsp;&nbsp;&nbsp;&nbsp;Kapija minu. On se nasmeja. Led Čulo/Mreže prihvatio je njegov prolazak kao rutinski transfer iz konzorcijumovog centra u Los Anđelesu. Bio je unutra. Iza njega su se odvajali virusni potprogrami, mešajući se sa tkivom šifre kapije, spremni da odbiju prave podatke iz Los Anđelesa kada pristignu.
<BR>&nbsp;&nbsp;&nbsp;&nbsp;&nbsp;Ponovo se prebacio. Moli se prošetala pored ogromne kružne recepcije u dnu predvorja.
<BR>&nbsp;&nbsp;&nbsp;&nbsp;&nbsp;U njenom optičkom nervu žmirkalo je 12:01:20.
<BR>
<BR>&nbsp;&nbsp;&nbsp;&nbsp;&nbsp;Tačno u ponoć, sinhronizovano sa čipom u Molinom oku, vezista u Nju Džersiju izdao je naredbu. "Direktna". Devetoro Modernih, raspršenih duž dve stotine milja Gradova, istovremeno je okrenulo 'Max Emerg' iz uličnih govornica. Svaki Moderni izgovorio bi kratki ugovoreni tekst, prekinuo vezu i izgubio se u noći, skidajući hirurške rukavice. Devet različitih policijskih stanica i agencija za javnu bezbednost dobile su obaveštenje da je neka nepoznata podsekta militantnih hrišćanskih fundamentalista upravo priznala da je ubacila kliničku dozu zabranjenog psihoaktivnog agenta poznatog kao Plava Devetka u ventilacioni sistem piramide Čulo/Mreže. Plava Devetka, u Kaliforniji poznata kao Tužni Anđeo, dokazano je izazivala akutnu paranoju i ubilačku psihozu kod osamdeset pet odsto opitnih subjekata.
<BR>
<BR>&nbsp;&nbsp;&nbsp;&nbsp;&nbsp;Kejs pritisnu prekidač dok je njegov program hitao kroz kapiju podsistema koji je kontrolisao obezbeđenje biblioteke Čulo/Mreže. Nađe se na vratima lifta.
<BR>&nbsp;&nbsp;&nbsp;&nbsp;&nbsp;"Izvinite, jeste li zaposleni ovde?" Stražar je podigao obrve. Moli puknu balon. "Ne", reče i zabi prva dva zglavka desne šake u čovekov solarni pleksus. Kada se ovaj presamitio, pipajući za biperom na pojasu, ona mu postrance tresnu glavu u zid lifta.
<BR>&nbsp;&nbsp;&nbsp;&nbsp;&nbsp;Žvaćući nešto žustrije, pritisnula je 'Zatvaranje vrata' i 'Stop' na osvetljenoj tabli. Izvadila je crnu kutiju iz džepa pelerine i ubacila priključak u ključaonicu brave koja je zatvarala instalaciju table.
<BR>
<BR>&nbsp;&nbsp;&nbsp;&nbsp;&nbsp;Moderni Panteri sačekali su četiri minuta da njihov prvi korak deluje, a onda su ubacili drugu pažljivo pripremljenu dozu dezinformacija. Ovoga puta poslali su je pravo u unutrašnji video sistem zgrade Čulo/Mreže.
<BR>&nbsp;&nbsp;&nbsp;&nbsp;&nbsp;U 12:04:03, svaki ekran u zgradi zableskao je osamnaest sekundi učestalošću koja je izazvala napade kod prijemčivog dela službenika Čulo/Mreže. Zatim je nešto jedva slično ljudskom ljudskom licu ispunilo ekrane, sa crtama rastegnutim preko asimetričnih koštanih površina poput neke opscene Merkatorove projekcije. Modre usne vlažno su se razdvojile kada se pokrenula izobličena, izdužena vilica. Nešto, možda ruka, stvar nalik na crvenkast splet čvornovatog korenja, pošlo je prema kameri, zamutilo se i nestalo. Nepojamno brze slike zagađenja: grafički prikaz vodovodnog sistema zgrade, ruke u rukavicama koje barataju laboratorijskim posudama, nešto što se ruši u tamu, bledi pljusak... Audio traka, puštena skoro dvaput brže nego normalno, bila je deo mesec dana stare vesti koja je govorila o mogućoj vojnoj upotrebi supstance znane kao HsG, biohemikalije koja utiče na činilac rasta ljudskog kostura. Prekomerne doze HsG pojačavale su rad određenih koštanih ćelija, ubrzavajući ga i za hiljadu odsto.
<BR>&nbsp;&nbsp;&nbsp;&nbsp;&nbsp;U 12:05:00, ogledalom oklopljeno srce konzorcijuma Čulo/Mreže brojalo je nešto preko tri hiljade zaposlenih. Pet minuta posle ponoći, kada se poruka Modernih završila bleskom praznog ekrana, piramida Čulo/Mreže je vrisnula.
<BR>&nbsp;&nbsp;&nbsp;&nbsp;&nbsp;Šest taktičkih hoverkrafta Policije grada Njujorka, odgovarajući na mogućnost prisustva Plave Devetke u ventilacionom sistemu zgrade, sjatilo se oko piramide Čulo/Mreže. Bili su pod punim borbenim osvetljenjem. BAMO-ov helikopter za brza taktička dejstva uzleteo je sa rampe na Rajkeru.
<BR>
<BR>&nbsp;&nbsp;&nbsp;&nbsp;&nbsp;Kejs je aktivirao svoj drugi program. Brižno izrađen virus napao je tkivo šifre koja je štitila glavne nadzorne komande pod-podruma u kome su bili smešteni razvojni materijali Čulo/Mreže. "Boston", stigao je Molin glas preko veze, "Sišla sam." Kejs se prebacio i ugledao goli zid lifta. Raskopčavala je bele pantalone. Izbočen zamotuljak u boji njenog bledog gležnja bio je pričvršćen tamo mikroporoznom trakom. Kleknula je i odlepila traku. Pruge boje burgundca sevale su preko mimetičkog polikarbona dok je razmotavala kostim Modernih. Skinula je ružičastu pelerinu, odbacila je pored belih pantalona i počela da navlači kostim preko bele, mrežaste majice.
<BR>&nbsp;&nbsp;&nbsp;&nbsp;&nbsp;12:06:26.
<BR>&nbsp;&nbsp;&nbsp;&nbsp;&nbsp;Kejsov virus provrteo je prozor kroz komandni led biblioteke. Provukao se unutra i našao se u beskrajnom plavom prostoru oivičenom raznobojnim loptama razapetim po gustoj rešetki bledoplavog neona. U neprostoru matrice, unutrašnjost datog konstrukta-podatka imala je neograničenu subjektivnu dimenziju: običan dečji kalkulator, otvoren kroz Kejsov Sendai, pokazao bi bezdane ponore praznine održavane sa nekoliko osnovnih komandi. Kejs poče da unosi niz koji je Fin nabavio od jednog sararimama srednjeg ešalona sa teškom zavisnošću od droga. Kliznuo je kroz lopte kao da je na nevidljivim tračnicama.
<BR>&nbsp;&nbsp;&nbsp;&nbsp;&nbsp;Evo ga. Ovaj ovde.
<BR>&nbsp;&nbsp;&nbsp;&nbsp;&nbsp;Prodirući u loptu, pod ledenim plavim svodom bez zvezda i glatkim poput smrznutog stakla, pokrenuo je potprogram koji je izazivao određene izmene u nadzornim komandama jezgra.
<BR>&nbsp;&nbsp;&nbsp;&nbsp;&nbsp;Sada napolje. Vešto se obrćući, virus je ponovo ispredao tkivo prozora.
<BR>&nbsp;&nbsp;&nbsp;&nbsp;&nbsp;Gotovo.
<BR>
<BR>&nbsp;&nbsp;&nbsp;&nbsp;&nbsp;U predvorju Čulo/Mreže, dvojica Modernih Pantera budno su sedela iza niskog pravougaonog sanduka sa biljem, snimajući kretanje policije video kamerom. Obojica su nosila kameleonska odela. "Taktički sad prskaju barikadu od pene", primeti jedan, obraćajući se u mikrofon na grlu. "Brzi još pokušavaju da spuste svoj kopter."
<BR>
<BR>&nbsp;&nbsp;&nbsp;&nbsp;&nbsp;Kejs dodirnu prekidač simstima. I prebaci se u agoniju slomljene kosti. Moli se držala za goli, sivi zid dugačkog hodnika, dišući teško i nepravilno. Kejs se odmah vrati u matricu, sa odbleskom belo usijanog bola u levom bedru.
<BR>&nbsp;&nbsp;&nbsp;&nbsp;&nbsp;"Šta se dešava, Brude?" upita vezistu.
<BR>&nbsp;&nbsp;&nbsp;&nbsp;&nbsp;"Ne znam, Sekaču. Majka ne govori. Čekaj."
<BR>&nbsp;&nbsp;&nbsp;&nbsp;&nbsp;Kejsov program je kružio. Nit grimiznog neona tanka poput vlasi kose izbijala je iz sredine obnovljeng prozora do pomičnog obrisa ledolomca. Nije imao vremena da čeka. Duboko udahnuvši, ponovo se prebacio.
<BR>&nbsp;&nbsp;&nbsp;&nbsp;&nbsp;Moli načini korak, trudeći se se osloni o zid hodnika. U potkrovlju, Kejs zastenja. Drugi korak odvede je preko nečije ispružene ruke. Rukav uniforme sjajan od krvi. Pogled na slomljenu udarnu palicu od fiberglasa. Vidno polje kao da joj se suzilo u tunel. Pri trećem koraku, Kejs vrisnu i nađe se ponovo u matrici.
<BR>&nbsp;&nbsp;&nbsp;&nbsp;&nbsp;"Brude? Boston, dušo..." Glas joj je bio stegnut od bola. Zakašljala se. "Mali problem sa domaćima. Mislim da mi je jedan slomio nogu."
<BR>&nbsp;&nbsp;&nbsp;&nbsp;&nbsp;"Treba li ti nešto, Majko-Maco?" Glas veziste bio je nerazgovetan, gotovo izgubljen u statičkom šumu.
<BR>&nbsp;&nbsp;&nbsp;&nbsp;&nbsp;Kejs se prisili da se ponovo prebaci. Bila se naslonila na zid, potpuno rasteretivši desnu nogu. Preturala je po tobolcu kostima i izvukla list plastike načičkan dugom dermadiskova. Izabrala je tri i snažno ih pritisnula na zglob leve ruke, preko vena. Šest hiljada mikrograma analoga endorfina spusti se na bol poput čekića, razbijajući ga. Leđa joj se grčevito izviše. Ružičasti talasi topline zapljusnuše joj bedra. Ona uzdahnu i polako se opusti.
<BR>&nbsp;&nbsp;&nbsp;&nbsp;&nbsp;"U redu je, Brude. Sad je u redu. Ali trebaće mi medicinska ekipa kada iziđem. Obavesti moje ljude. Sekaču, nalazim se na dva minuta od mete. Možeš da sačekaš?"
<BR>&nbsp;&nbsp;&nbsp;&nbsp;&nbsp;"Reci joj da sam unutra i čekam", reče Kejs.
<BR>&nbsp;&nbsp;&nbsp;&nbsp;&nbsp;Moli poče da šepa niz hodnik. Kada se osvrnula, jednom, Kejs ugleda razbacana tela tri stražara Čulo/Mreže. Jednom od njih kao da su bile iskopane oči.
<BR>&nbsp;&nbsp;&nbsp;&nbsp;&nbsp;"Taktički i Brzi zatvorili su prizemlje, Majo-Maco. Barikade od pene. U predvorju postaje gusto."
<BR>&nbsp;&nbsp;&nbsp;&nbsp;&nbsp;"Nije ni ovde manje gusto", reče ona, zamičući kroz siva čelična vrata. "Još malo i tamo sam, Sekaču."
<BR>&nbsp;&nbsp;&nbsp;&nbsp;&nbsp;Kejs pređe u matricu i smaknu trode sa čela. Bio je mokar od znoja. Obrisao je čelo peškirom, popio malo vode iz biciklističke boce pored Hosake i pogledao mapu biblioteke na ekranu. Pulsirajući crveni kursor milio je kroz obrise vrata. Samo nekoliko milimetara od zelene tačke koja je pokazivala položaj konstrukta Ravnolinijskog Diksija. Pitao se šta je sa njenom nogom, kad može da staje na nju. Sa dovoljno analoga endorfina, mogla je da hoda i na paru krvavih patrljaka. Pritegao je najlonske kaiševe koji su ga držali u stolici i ponovo pričvrstio trode.
<BR>&nbsp;&nbsp;&nbsp;&nbsp;&nbsp;Sada je to bila rutina: trode, uključenje i preskok.
<BR>&nbsp;&nbsp;&nbsp;&nbsp;&nbsp;Istraživačka biblioteka Čulo/Mreže bila je mrtva skladišna zona; ovde čuvani materijali morali su biti fizički premešteni da bi im se moglo prići. Moli je šepala između redova istovetnih sivih ormarića.
<BR>&nbsp;&nbsp;&nbsp;&nbsp;&nbsp;"Kaži joj još pet napred i deset levo, Brude", reče Kejs.
<BR>&nbsp;&nbsp;&nbsp;&nbsp;&nbsp;"Pet napred i deset levo, Majko-Maco", reče vezista.
<BR>&nbsp;&nbsp;&nbsp;&nbsp;&nbsp;Ona skrenu levo. Pobledela bibliotekarka krila se između dva ormarića, vlažnih obraza, praznih očiju. Moli nije obraćala pažnju na nju. Kejs se pitao šta su Moderni učinili da izazovu toliki užas. Znao je da to ima neke veze sa lažnom pretnjom, ali bio je suviše zauzet svojim ledom da bi pratio Molina objašnjenja.
<BR>&nbsp;&nbsp;&nbsp;&nbsp;&nbsp;"Tu smo", reče Kejs, ali se ona već zaustavila ispred ormarića u kome je čuvan konstrukt. Njegove linije podsećale su Kejsa na novoactečke police za knjige u predsoblju Džulijusa Dina u Čibi.
<BR>&nbsp;&nbsp;&nbsp;&nbsp;&nbsp;"Učini to, Sekaču", reče Moli.
<BR>&nbsp;&nbsp;&nbsp;&nbsp;&nbsp;Kejs se prebaci u kiberprostor i posla komandu niz grimiznu nit koja je prolazila kroz led biblioteke. Pet samostalnih alarmnih sistema bilo je uvereni da još rade. Tri složene brave se otključaše, ubeđene da su zaključane. Središnja banka podataka biblioteke pretrpela je trenutni pomak u stalnoj memoriji: konstrukt je bio uklonjen, po izvršnom postupku, mesec dana ranije. Tražeći dozvolu da pozajmi konstrukt, bibliotekar bi naišao na izbrisane podatke.
<BR>&nbsp;&nbsp;&nbsp;&nbsp;&nbsp;Vrata se otvoriše na nečujnim šarkama.
<BR>&nbsp;&nbsp;&nbsp;&nbsp;&nbsp;"0467839", reče Kejs, a Moli izdvoji crnu skladišnu jedinicu sa police. Podsećala je na magacin teške jurišne puške, površina prekrivenih oznakama upozorenja i šiframa sigurnosti.
<BR>&nbsp;&nbsp;&nbsp;&nbsp;&nbsp;Moli zatvori vrata ormarića; Kejs se prebaci.
<BR>&nbsp;&nbsp;&nbsp;&nbsp;&nbsp;Povukao je nit kroz led biblioteke. Šibnula je nazad u njegov program, automatski uključujući obratni niz. Kapije Čulo/Mreže zatvarale su se za njim dok se povlačio, potprogrami su hitali u jezgro ledolomca kada bi ovaj prošao kapije gde su bili postavljeni.
<BR>&nbsp;&nbsp;&nbsp;&nbsp;&nbsp;"Napolju sam, Brude", reče on i opusti se na stolici. Posle usredsređenosti na trku, mogao je da ostane uključen i da zadrži svest o svom telu. Moguće je da prođu dani pre nego što Čulo/Mreža otkrije krađu konstrukta. Ključ za to bio bi odbijanje transfera iz Los Anđelesa, što se suviše zgodno poklapalo sa igrom užasa Modernih. Sumnjao je da će trojica ljudi iz obezbeđenja koje je Moli srela na hodniku preživeti da pričaju o tome. Prebacio se.
<BR>&nbsp;&nbsp;&nbsp;&nbsp;&nbsp;Sa Molinom crnom kutijom pričvršćenom pored kontrolne table, lift je ostao gde ga je ostavila. Stražar je još ležao sklupčan na podu. Kejs prvi put opazi dermu na njegovom vratu. Nešto od Moli, da ostane miran. Prekoračila ga je i uklonila crnu kutiju pre nego što je pritisnula 'Prizemlje'.
<BR>&nbsp;&nbsp;&nbsp;&nbsp;&nbsp;Kada su se vrata lifta šišteći otvorila, jednu ženu gurnuše unatraške iz gomile, u lift, tako da je udarila glavom u zadnji zid. Moli se nije osvrtala na to, već se sagnula da skine dermu sa stražarevog vrata. Onda je šutnula bele pantalone i ružičastu pelerinu iz lifta, bacila tamne naočari za njima i navukla kapuljaču kostima preko glave. U džepu tobolca, konstrukt joj je pritiskao grudnu kost pri svakom pokretu. Zakoračila je iz lifta.
<BR>&nbsp;&nbsp;&nbsp;&nbsp;&nbsp;Kejs je i ranije viđao paniku, ali nikad u zatvorenom prostoru.
<BR>&nbsp;&nbsp;&nbsp;&nbsp;&nbsp;Službenici Čulo/Mreže, navirući iz liftova, jurili su prema ulazima, samo da bi naleteli na barikade od pene Taktičkih i puške sa vrećicama peska BAMO Brzih. Dve službe, uverene da odbijaju hordu potencijalnih ubica, sarađivale su uz neuobičajenu delotvornost. Iza razbijenih ostataka glavnog ulaza, tela su bila nagomilana u tri sloja na barikadama. Šuplji udarci pušaka za nerede stvarali su neprestanu pozadinu za zvuk koji je pravila gomila dok je navirala i povlačila se preko mramornog poda predvorja. Kejs nikada nije čuo ništa slično tom zvuku.
<BR>&nbsp;&nbsp;&nbsp;&nbsp;&nbsp;A po svemu sudeći, ni Moli. "Isuse", reče ona i zastade. Bila je to neka vrsta zavijanja, koje se dizalo u zapenjen zid sirovog i potpunog straha. Pod predvorja bio je prekriven telima, odećom, krvlju i dugačkim, izgaženim trakama iz štampača.
<BR>&nbsp;&nbsp;&nbsp;&nbsp;&nbsp;"'Ajmo, sestro. Treba da iziđemo." Oči dvojice Modernih zurile su iz suludo uskomešanih preliva polikarbona, jer njihova odela nisu mogla da prate oluju oblika i boja koja je besnela iza njih. "Povređena? 'Ajde, Tomi će te povesti." Tomi predade nešto onom koji je govorio, video kameru umotanu u polikarbon.
<BR>&nbsp;&nbsp;&nbsp;&nbsp;&nbsp;"Čikago", reče ona. "Pošla sam." A onda je počela da pada, ne na mermerni pod, klizav od krvi i sadržaja želuca, već u neki zdenac topao poput krvi, u tišinu i tamu.
<BR>
<BR>&nbsp;&nbsp;&nbsp;&nbsp;&nbsp;Vođa Modernih Pantera, koji se predstavio kao Lupus Jonderboj, nosio je poliugljenični kostim sa mogućnošću snimanja što mu je omogućavalo da po volji reprodukuje pozadine. Posadivši se na ivicu Kejsovog radnog stola poput nekog savremenog fasadnog kipa demona, posmatrao je Kejsa i Armitaža maskiranim očima. Nasmešio se. Kosa mu je bila ružičasta. Iza levog uha kostrešila se dugina šuma mikrosofta; uho je bilo zašiljeno, sa čuperkom ružičaste kose. Njegove izmenjene zenice hvatale su svetlosti kao mačje. Kejs je posmatrao puzanje boja i oblika po kostimu.
<BR>&nbsp;&nbsp;&nbsp;&nbsp;&nbsp;"Dozvolili ste da stvari izmaknu kontroli", reče Armitaž. Stajao je na sredini potkrovlja kao kip, umotan u tamne, svetlucave nabore skupocenog trenčkota.
<BR>&nbsp;&nbsp;&nbsp;&nbsp;&nbsp;"Haos, gospodine Ko", reče Lupus Jonderboj. "To je naš stil i način. To je naš krajni cilj. Tvoja žena zna. Mi radimo s njom. Ne sa tobom, gospodine Ko." Njegovo odelo poprimilo je čudnu uglastu šaru bež i blede avokado boje. "Bila joj potrebna medicinska ekipa. Sa njima je. Mi ćemo paziti na nju. Sve je kako treba."
<BR>&nbsp;&nbsp;&nbsp;&nbsp;&nbsp;"Plati mu", reče Kejs.
<BR>&nbsp;&nbsp;&nbsp;&nbsp;&nbsp;Armitaž ga besno pogleda. "Nismo dobili robu."
<BR>&nbsp;&nbsp;&nbsp;&nbsp;&nbsp;"Tvoja žena je ima", reče Jonderboj.
<BR>&nbsp;&nbsp;&nbsp;&nbsp;&nbsp;"Plati mu."
<BR>&nbsp;&nbsp;&nbsp;&nbsp;&nbsp;Armitaž ukočeno priđe stolu i izvuče tri debela svežnja Novih Jena iz džepova trenčkota. "Hoćeš da prebrojiš?" upita Jonderboja.
<BR>&nbsp;&nbsp;&nbsp;&nbsp;&nbsp;"Ne", reče Moderni Panter. "Platićeš. Ti si gospodin Ko. Plaćaš da to ostaneš. Da ne postaneš gospodin Ime."
<BR>&nbsp;&nbsp;&nbsp;&nbsp;&nbsp;"Nadam se da to nije pretnja", reče Armitaž.
<BR>&nbsp;&nbsp;&nbsp;&nbsp;&nbsp;"To je posao", reče Jonderboj, trpajući novac u džep na prednjem delu kostima.
<BR>&nbsp;&nbsp;&nbsp;&nbsp;&nbsp;Zazvoni telefon. Kejs se javi.
<BR>&nbsp;&nbsp;&nbsp;&nbsp;&nbsp;"Moli", reče Armitažu, pružajući mu slušalicu.
<BR>
<BR>&nbsp;&nbsp;&nbsp;&nbsp;&nbsp;Tlocrt Gradova bledeo je u sivilo svitanja kada je Kejs napustio zgradu. Udovi su mu bili hladni i neposlušni. Nije mogao da spava. Bio je sit potkrovlja. Lupus je otišao, a zatim i Armitaž, Moli je bila u nekoj klinici. Zemlja mu se zatrese pod nogama kada je tuda prošištao voz. U daljini su zavijale sirene.
<BR>&nbsp;&nbsp;&nbsp;&nbsp;&nbsp;Nasumce je birao uglove gde će skrenuti, skupljen u novoj kožnoj jakni, sa podignutom kragnom, odbacujući prvi u nizu jijuana u slivnik i paleći sledeći. Pokušao je da zamisli kako mu se Armitažove toksinske vrećice rastvaraju u krvotoku, kako mu se mikroskopske opne stanjuju u hodu. Nije mu se činilo stvarno. Kao ni strah i agonija koju je video kroz Moline oči u predvorju Čulo/Mreže. Uhvatio je sebe kako pokušava da se seti lica troje ljudi koje je ubio u Čibi. Muškarci su bili bezlični; žena ga je podsećala na Lindu Li. Izubijani tricikl-kamionet sa reflektujućim staklima prođe poskakujući pored njega, uz zvečanje praznih plastičnih valjaka u prtljažniku.
<BR>&nbsp;&nbsp;&nbsp;&nbsp;&nbsp;"Kejse."
<BR>&nbsp;&nbsp;&nbsp;&nbsp;&nbsp;Poskočio je u stranu, nagonski okrenuvši leđa prema zidu.
<BR>&nbsp;&nbsp;&nbsp;&nbsp;&nbsp;"Poruka za tebe, Kejse." Kostim Lupus Jonderboja previrao je samim primarnim bojama. "Pardon. Nije trebalo da te štrecnem."
<BR>&nbsp;&nbsp;&nbsp;&nbsp;&nbsp;Kejs se uspravi, sa rukama u džepovima jakne. Bio je za glavu viši od Modernog. "Trebalo bi da se pripaziš, Jonderboje."
<BR>&nbsp;&nbsp;&nbsp;&nbsp;&nbsp;"Ovo je poruka. Vintermut." Izgovarao je slovo po slovo.
<BR>&nbsp;&nbsp;&nbsp;&nbsp;&nbsp;"Od tebe?" Kejs zakorači napred.
<BR>&nbsp;&nbsp;&nbsp;&nbsp;&nbsp;"Ne", reče Jonderboj. "Za tebe."
<BR>&nbsp;&nbsp;&nbsp;&nbsp;&nbsp;"Ko šalje?"
<BR>&nbsp;&nbsp;&nbsp;&nbsp;&nbsp;"Vintermut", ponovi Jonderboj, klimajući glavom, tresući ćubom ružičaste kose. Kostim mu je sada bio mat crne boje, ugljena senka naspram drevnog betona. Izveo je čudan, mali ples, vitlajući mršavim, crnim rukama, a onda ga nestade. Ne. Tamo. Sa navučenom kapuljačom da sakrije ružičastu kosu, kostim mu je imao odgovarajući preliv sive, poprskan i zamrljan kao pločnik na kome je stajao. Oči namignuše crvenim sjajem stopsvetala. A onda zaista nestade.
<BR>&nbsp;&nbsp;&nbsp;&nbsp;&nbsp;Kejs zatvori oči, protrlja ih utrnulim prstima, naslonjen na cigle koje su se krunile.
<BR>&nbsp;&nbsp;&nbsp;&nbsp;&nbsp;Ninsei je bio mnogo jednostavniji.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
