<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. PITANJE
<P>&nbsp;&nbsp;&nbsp;&nbsp;&nbsp;Nedelje posvećene poslednjim pripremama pre početka leta proticale su mirno i ništa ih nije remetilo. Postojao je samo jedan trenutak ispunjen dramatičnošću i uskipelim osećanjima: krštenje broda.
<BR>&nbsp;&nbsp;&nbsp;&nbsp;&nbsp;Zvanično, većina svemirskih letelica ima samo brojeve. Nezvanično, sve one poseduju imena, kao i ostali brodovi od početka sveta. Sami astronauti doneli su odluku da ovaj dobije naziv 'Otkriće', prema najčuvenijoj lađi koja je preduzela polarno istraživanje. Izbor je izgledao sasvim prikladan, budući da su kretali u područja daleko hladnija od Južnog pola, a otkriće novih podataka i činjenica predstavljalo je jedini zadatak njihove misije.
<BR>&nbsp;&nbsp;&nbsp;&nbsp;&nbsp;Ali kako krstiti svemirski brod koji se nalazi na orbiti dve stotine milja iznad Zemlje? Tradicionalni obred sa bocom šampanjca očigledno nije dolazio u obzir, a uvažene dame od kojih se očekivalo da ga izvrše verovatno bi se spetljale, neiskusno lebdeći u skafandru. Bio je stoga neophodan nekakav kompromis.
<BR>&nbsp;&nbsp;&nbsp;&nbsp;&nbsp;Gotovo osamnaest puta na dan, brod je prolazio tačno iznad svake tačke polutara. Najveći grad pod njegovom putanjom bio je Najrobi, te se tako, jedne noći, u njemu i odigralo krštenje.
<BR>&nbsp;&nbsp;&nbsp;&nbsp;&nbsp;Svetla grada bila su pogašena, a sve oči uprte ka nebu, dok je prva dama sveta održala kratak prigodan govor, a zatim, u tačno određenom trenutku, kazala: "Krstim te 'Otkriće'." Tog časa, svi su pogledi skliznuli na nju; stojeći u svojoj plemenskoj nošnji, izgledala je veličanstveno i blistavo. Opšte divljenje prekinuo je generalni sekretar koji je pritisnuo jedno dugme.
<BR>&nbsp;&nbsp;&nbsp;&nbsp;&nbsp;Tačno iznad glava posmatrača, jedna zaslepljujuća zvezda plameno je oživela; blesak jačine milijardu sveća oblio je raskošnim sjajem Svemirsku stanicu jedan i 'Otkriće'. Blistavi tandem lagano se kretao sa zapada na istok, dok ga je ceo svet netremice posmatrao, kako neposredno sa Zemlje, tako i posredstvom kamera postavljenih na stanici. Najbrže vozilo koje je Čovek ikada napravio krstila je najbrža od svih stvari u prirodi - svetlost.
<BR>
<BR>&nbsp;&nbsp;&nbsp;&nbsp;&nbsp;Drugi, znatno važniji uređaji vezani za program imali su manji publicitet; među njima je postojao jedan koji se odigrao u potpunoj tajnosti.
<BR>&nbsp;&nbsp;&nbsp;&nbsp;&nbsp;Pre više nedelja, izvršen je konačan izbor članova posade i dvanaest alternativnih zamenika moralo je da se pomiri sa sudbinom. No, njihovo razočarenje bilo je kratkog veka, pošto su znali da će kucnuti i njihov čas; već je počelo da se priča o spasilačkoj misiji - drugom pohodu na Jupiter - u koji bi svi bili uključeni. Doduše, čak i sada, u ovim poslednjim trenucima, još se moglo dogoditi da neko od njih pođe sa 'Otkrićem'...
<BR>&nbsp;&nbsp;&nbsp;&nbsp;&nbsp;U velikoj operacionoj sali Svemirskog centra, koja je vrvela raznim uređajima, nalazila su se samo tri čoveka, od kojih jedan nije bio svestan onoga što ga je okružavalo. Ali prilika koja je ležala na operacionom stolu nije ni spavala niti bila pod anestezijom, pošto su joj oči stajale otvorene. One su prazno zurile negde u beskraj, uopšte ne videći besprekorno belu prostoriju i ostala dva čoveka koja su bila u njoj.
<BR>&nbsp;&nbsp;&nbsp;&nbsp;&nbsp;Lester Čepmen, upravnik misije na Jupiter, zabrinuto je pogledao glavnog lekara.
<BR>&nbsp;&nbsp;&nbsp;&nbsp;&nbsp;"Jeste li spremni?" upita on glasom koji je bez razloga prigušio u šapat.
<BR>&nbsp;&nbsp;&nbsp;&nbsp;&nbsp;Doktor Žiro prelete pogledom preko merača generatora za elektrohipnozu, opipa mlitav ručni zglob pacijenta i klimnu. Čepmen ovlaži usne i naže se preko stola.
<BR>&nbsp;&nbsp;&nbsp;&nbsp;&nbsp;"Dejvide - da li me čuješ?"
<BR>&nbsp;&nbsp;&nbsp;&nbsp;&nbsp;"Čujem." Odgovor je odmah usledio, ali glas nije imao nikakvu posebnu boju i sasvim je bio lišen osećanja.
<BR>&nbsp;&nbsp;&nbsp;&nbsp;&nbsp;"Prepoznaješ li moj glas?"
<BR>&nbsp;&nbsp;&nbsp;&nbsp;&nbsp;"Da. Vi ste Lester Čepmen."
<BR>&nbsp;&nbsp;&nbsp;&nbsp;&nbsp;"Dobro. Slušaj me sada veoma pažljivo. Postaviću ti jedno pitanje i ti ćeš odgovoriti na njega. Zatim ćeš zaboraviti i pitanje i odgovor. Da li me razumeš?"
<BR>&nbsp;&nbsp;&nbsp;&nbsp;&nbsp;Ponovo je usledio samrtan odgovor, kao da ga izriče neki zombi.
<BR>&nbsp;&nbsp;&nbsp;&nbsp;&nbsp;"Razumem vas. Odgovoriću na vaše pitanje. Zatim ću sve zaboraviti."
<BR>&nbsp;&nbsp;&nbsp;&nbsp;&nbsp;Čepmen zastade, hoteći da dobije na vremenu. Od ovoga je toliko zavisilo - i to mereno ne milionima, nego milijardama dolara - da se gotovo pribojavao da nastavi. Posredi je bio završni test, poznat samo šačici ljudi. O njemu su najmanje znali sami astronauti, pošto bi postao potpuno beskoristan ukoliko bi ga oni bili svesni.
<BR>&nbsp;&nbsp;&nbsp;&nbsp;&nbsp;"Samo napred", obodri ga Žiro, pošto je preduzeo sitno podešavanje kontrolnih uređaja generatora.
<BR>&nbsp;&nbsp;&nbsp;&nbsp;&nbsp;"Evo pitanja, Dejvide. Sasvim si završio sa obukom. Još samo nekoliko časova i poći ćeš na brod, a zatim će otpočeti završno odbrojavanje. Ali još ima vremena da se predomisliš.
<BR>&nbsp;&nbsp;&nbsp;&nbsp;&nbsp;Upoznat si sa rizicima kojima se izlažeš. Znaš da ćeš odsustvovati sa Zemlje najmanje pet godina. Svestan si da se možda nikada nećeš vratiti.
<BR>&nbsp;&nbsp;&nbsp;&nbsp;&nbsp;Ako se na bilo koji način ustežeš... ako te more ma kakvi strahovi koje nisi u stanju da obuzdaš... sve to sada možeš da kažeš. Niko nikada neće saznati pravi razlog. Imamo već spremljen medicinski alibi koji će te zaštititi. Dobro razmisli. Da li stvarno želiš da odeš?"
<BR>&nbsp;&nbsp;&nbsp;&nbsp;&nbsp;U operacionoj sali zavladala je duga tišina. Kakve li se misli, zapita se grozničavo Čepmen, obrazuju sada u tom mozgu koji leluja na granicama sna, na ničijoj zemlji hipnoze? Boumenova obuka stajala je pravo bogatstvo; umesto njega mogao je, doduše, da pođe neko od njegovih alternativnih zamenika, ali bi ova izmena nesumnjivo izazvala emocionalne stresove i poremećaje. Bio bi to krajnje neželjeni početak misije.
<BR>&nbsp;&nbsp;&nbsp;&nbsp;&nbsp;I, naravno, postojala je i ona sićušno mala mogućnost da oba alternativna zamenika takođe padnu na ovom ispitu. Ali oko toga nije sada valjalo lupati glavu...
<BR>&nbsp;&nbsp;&nbsp;&nbsp;&nbsp;Konačno, Boumen ponovo progovori. Sada se prvi put učinilo da mu se u glasu pojavio tračak osećajnosti, kao da je želeo da stvori utisak da je svoju odluku odavno doneo i da nema te spoljnje sile koja ga može pokolebati ili odvratiti.
<BR>&nbsp;&nbsp;&nbsp;&nbsp;&nbsp;"Idem... na... Jupiter", reče on otegnuto.
<BR>&nbsp;&nbsp;&nbsp;&nbsp;&nbsp;Isto su tako, svaki na svoj način, ubrzo odgovorili i Vajthed, Pol, Kaminski i Kimbol. I nijedan od njih nikada nije saznao da im je uopšte upućeno neko pitanje.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
