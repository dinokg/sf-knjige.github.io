<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RAKETA
<P>&nbsp;&nbsp;&nbsp;&nbsp;&nbsp;Mnogih noći budio bi se Fiorello Bodoni i slušao rakete kako uzdišu na mračnom nebu. Izvukao bi se iz kreveta na vrhovima prstiju, siguran da njegova dobra žena sanja, izlazio napolje u noćni vazduh. Nekoliko trenutaka oslobodio bi se mirisa stare hrane u kućici kraj reke. U jednom trenutku tišine pustio bi svoje srce da se vine samo u svemir, za raketama.
<BR>&nbsp;&nbsp;&nbsp;&nbsp;&nbsp;Sada, upravo, ove noći, stajao je polunag u tami i posmatrao vatrene mlazove kako mrmore u vazduhu. Rakete na svom dugom ludom putu za Mars, za Saturn i Veneru!
<BR>&nbsp;&nbsp;&nbsp;&nbsp;&nbsp;"Hajde, hajde, Bodoni."
<BR>&nbsp;&nbsp;&nbsp;&nbsp;&nbsp;Bodoni se trže.
<BR>&nbsp;&nbsp;&nbsp;&nbsp;&nbsp;Na gajbici za mleko, pored ćutljive reke, sedeo je jedan starac koji je isto tako posmatrao rakete kako promiču ponoćnom tišinom.
<BR>&nbsp;&nbsp;&nbsp;&nbsp;&nbsp;"O, to si ti, Bramante!"
<BR>&nbsp;&nbsp;&nbsp;&nbsp;&nbsp;"Izlaziš li svake noći, Bodoni?"
<BR>&nbsp;&nbsp;&nbsp;&nbsp;&nbsp;"Samo da se nadišem vazduha."
<BR>&nbsp;&nbsp;&nbsp;&nbsp;&nbsp;"Je l'? I ja više volim rakete", reče stari Bramante. "Bio sam dečko kada su se prvi put pojavile. Pre osamdeset godina, a ja još nikada nisam bio na raketi."
<BR>&nbsp;&nbsp;&nbsp;&nbsp;&nbsp;"Leteću ja jednom", reče Bodoni.
<BR>&nbsp;&nbsp;&nbsp;&nbsp;&nbsp;"Budalo!" uzviknu Bramante. "Nikada nećeš ići. Ovo je svet bogatih." Zavrte sedom glavom, sećajući se. "Kada sam bio mlad pisali su vatrenim slovima: SVET BUDUĆNOSTI! Nauka, Komfor, i Noviteti za sve! Ha! Osamdeset godina. Budućnost je Sada! Letimo li raketama! Ne! Živimo u šupama kao i naši preci pre nas."
<BR>&nbsp;&nbsp;&nbsp;&nbsp;&nbsp;"Možda će moji sinovi..." reče Bodoni.
<BR>&nbsp;&nbsp;&nbsp;&nbsp;&nbsp;"Ne, a ni njihovi sinovi!" povika starac. "Snovi i rakete su za bogate!"
<BR>&nbsp;&nbsp;&nbsp;&nbsp;&nbsp;Bodoni je oklevao. "Starče, ja sam uštedeo tri hiljade dolara. Šest godina sam štedeo. Za moju radnju, da uložim u mašine. Ali evo već mesec dana ja sam budan svake noći. Čujem rakete. Mislim. I večeras sam se odlučio. Jedan od nas će leteti na Mars!" Oči su mu mračno, sijale.
<BR>&nbsp;&nbsp;&nbsp;&nbsp;&nbsp;"Idiote", obrecnu se Bramante, "kako ćeš izabrati? Ko će da ide? Ako ideš ti, žena će te mrzeti jer ćeš biti samo malo bliže Bogu, u svemiru. Kada joj godinama budeš pričao o svom bajnom putovanju, zar je neće razgrizati gorčina?"
<BR>&nbsp;&nbsp;&nbsp;&nbsp;&nbsp;"Ne, ne!"
<BR>&nbsp;&nbsp;&nbsp;&nbsp;&nbsp;"Da! A deca? Hoće li im život biti ispunjen sećanjem na Tatu, koji je odleteo na Mars dok su oni ostali ovde? Kakav glupav zadatak ćeš postaviti svojim dečacima. Misliće na raketu celog života. Ležaće budni. Razboleće se od želje za njom. Baš kao što si ti sada bolestan. Želeće da umru ako ne mogu da idu. Ne postavljaj taj cilj, upozoravam te. Neka budu zadovoljni što su siromašni. Skreni im oči nadole na njihove ruke i na tvoje stovarište otpada a ne gore na zvezde."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Pretpostavimo, ode tvoja žena? Kako bi se ti osećao da znaš da je ona videla a da ti nisi? Ona bi postala nešto uzvišeno. Pomišljao bi da je baciš u reku. Ne, Bodoni, kupi ti novu mašinu za rasturanje koja ti je potrebna, rastrgni njom svoje snove, i zdrobi ih u komade!"
<BR>&nbsp;&nbsp;&nbsp;&nbsp;&nbsp;Starac splasnu, zagledan u reku u kojoj su, potopljeni, odrazi raketa goreli nebom.
<BR>&nbsp;&nbsp;&nbsp;&nbsp;&nbsp;"Laku noć", reče Bodoni.
<BR>&nbsp;&nbsp;&nbsp;&nbsp;&nbsp;"Lepo spavaj", reče onaj drugi.
<BR>
<BR>&nbsp;&nbsp;&nbsp;&nbsp;&nbsp;Kada prepečen komad hleba iskoči iz svoje srebrne kutije, Bodoni gotovo zavrišta. Proveo je noć bez sna. Među svojom nervoznom decom, pored gromadne žene, Bodoni se uvijao i buljio u ništa. Bramante je bio u pravu. Bolje uložiti novac. Zašto ga štedeti kad samo jedan iz porodice može da leti raketom, dok ostali ostaju da se grizu što im je to uskraćeno?
<BR>&nbsp;&nbsp;&nbsp;&nbsp;&nbsp;"Fiorelo, jedi to tvoje parče", reče njegova žena, Marija.
<BR>&nbsp;&nbsp;&nbsp;&nbsp;&nbsp;"Steglo me u grlu", reče Bodoni.
<BR>&nbsp;&nbsp;&nbsp;&nbsp;&nbsp;U kuću uleteše deca, tri dečaka koja su se tukla oko male rekete, dve devojčice sa lutkama koje su predstavljale stanovnike Marsa, Venere, i Neptuna, zelene modele sa po tri žuta oka i dvanaest prstiju.
<BR>&nbsp;&nbsp;&nbsp;&nbsp;&nbsp;"Video sam raketu za Veneru!" uzviknu Paolo.
<BR>&nbsp;&nbsp;&nbsp;&nbsp;&nbsp;"Uzletela je, zzzzzzzz!" zašišta Antonelo.
<BR>&nbsp;&nbsp;&nbsp;&nbsp;&nbsp;"Deco!" povika Bodoni, stavljajući ruke na uši.
<BR>&nbsp;&nbsp;&nbsp;&nbsp;&nbsp;Deca se zablenuše u njega. Retko je vikao.
<BR>&nbsp;&nbsp;&nbsp;&nbsp;&nbsp;Bodoni se diže. "Slušajte, svi vi", reče. "Imamo dovoljno novca da jedan od nas ode raketom na Mars."
<BR>&nbsp;&nbsp;&nbsp;&nbsp;&nbsp;Svi zagrajaše.
<BR>&nbsp;&nbsp;&nbsp;&nbsp;&nbsp;"Shvatate li?" zapita on. "Samo jedan od nas. Ko?"
<BR>&nbsp;&nbsp;&nbsp;&nbsp;&nbsp;"Ja, ja, ja!" povikaše deca.
<BR>&nbsp;&nbsp;&nbsp;&nbsp;&nbsp;"Ti", reče Marija.
<BR>&nbsp;&nbsp;&nbsp;&nbsp;&nbsp;"Ti", reče Bodoni njoj.
<BR>&nbsp;&nbsp;&nbsp;&nbsp;&nbsp;Svi zaćutaše.
<BR>&nbsp;&nbsp;&nbsp;&nbsp;&nbsp;Deca ponovo razmotriše stvar. "Neka ide Lorenco - on je najstariji."
<BR>&nbsp;&nbsp;&nbsp;&nbsp;&nbsp;"Neka ide Miriamna - ona je devojčica!"
<BR>&nbsp;&nbsp;&nbsp;&nbsp;&nbsp;"Pomisli šta bi video", reče žena Bodoniju. Ali oči su joj izgledale čudno. Glas joj je drhtao. "Meteore, kao ribe. Vasionu. Mesec. Treba da ide neko ko bi mogao lepo to da ispriča kada se vrati. Ti umeš da pričaš."
<BR>&nbsp;&nbsp;&nbsp;&nbsp;&nbsp;"Glupost. Umeš i ti", pobuni se on.
<BR>&nbsp;&nbsp;&nbsp;&nbsp;&nbsp;Svi uzdrhtaše.
<BR>&nbsp;&nbsp;&nbsp;&nbsp;&nbsp;"Evo", reče Bodoni nesrećno. Iz jedne metle izlomi slamke raznih dužina. "Dobija najkraća." Ispruži stisnutu pesnicu. "Birajte."
<BR>&nbsp;&nbsp;&nbsp;&nbsp;&nbsp;Svi se svečano izredaše.
<BR>&nbsp;&nbsp;&nbsp;&nbsp;&nbsp;"Dugačka."
<BR>&nbsp;&nbsp;&nbsp;&nbsp;&nbsp;"Dugačka."
<BR>&nbsp;&nbsp;&nbsp;&nbsp;&nbsp;Još jedna.
<BR>&nbsp;&nbsp;&nbsp;&nbsp;&nbsp;"Dugačka slamka."
<BR>&nbsp;&nbsp;&nbsp;&nbsp;&nbsp;Deca su završila. U sobi zavlada tišina.
<BR>&nbsp;&nbsp;&nbsp;&nbsp;&nbsp;Ostale su dve slamke. Bodoni oseti kako ga unutra boli srce. "Sada", prošapta "Marija."
<BR>&nbsp;&nbsp;&nbsp;&nbsp;&nbsp;Ona izvuče slamku.
<BR>&nbsp;&nbsp;&nbsp;&nbsp;&nbsp;"Kratka slamka", reče.
<BR>&nbsp;&nbsp;&nbsp;&nbsp;&nbsp;"Ah", uzdahnu Lorenco, upola srećan, upola tužan. "Mama ide na Mars."
<BR>&nbsp;&nbsp;&nbsp;&nbsp;&nbsp;Bodoni pokuša da se osmehne. "Čestitam. Danas ću ti kupiti kartu."
<BR>&nbsp;&nbsp;&nbsp;&nbsp;&nbsp;"Čekaj, Fiorelo..."
<BR>&nbsp;&nbsp;&nbsp;&nbsp;&nbsp;"Možeš da pođeš na put iduće nedelje", promrmlja on.
<BR>&nbsp;&nbsp;&nbsp;&nbsp;&nbsp;Videla je kako je deca gledaju tužnim očima, sa osmehom ispod svojih pravih, velikih noseva. Polako vrati slamku mužu. "Ne mogu da idem na Mars."
<BR>&nbsp;&nbsp;&nbsp;&nbsp;&nbsp;"Ali zašto ne možeš."
<BR>&nbsp;&nbsp;&nbsp;&nbsp;&nbsp;"Imaću posla sa još jednim detetom."
<BR>&nbsp;&nbsp;&nbsp;&nbsp;&nbsp;"Šta!"
<BR>&nbsp;&nbsp;&nbsp;&nbsp;&nbsp;Ona nije htela da gleda u njega. "Ne bi bilo dobro za mene da putujem u takvom stanju."
<BR>&nbsp;&nbsp;&nbsp;&nbsp;&nbsp;On je uze za lakat. "Je li to istina?"
<BR>&nbsp;&nbsp;&nbsp;&nbsp;&nbsp;"Vucite opet. Počni ponovo."
<BR>&nbsp;&nbsp;&nbsp;&nbsp;&nbsp;"Zašto mi ranije nisi rekla?" zapita on sa nevericom.
<BR>&nbsp;&nbsp;&nbsp;&nbsp;&nbsp;"Nisam se setila."
<BR>&nbsp;&nbsp;&nbsp;&nbsp;&nbsp;"Marija, Marija", prošapta on šljepnuvši je po licu. Okrete se deci. "Vucite opet."
<BR>&nbsp;&nbsp;&nbsp;&nbsp;&nbsp;Paolo odmah izvuče kratku slamku.
<BR>&nbsp;&nbsp;&nbsp;&nbsp;&nbsp;"Ja idem na Mars!" Zaigra kao lud. "Hvala ti, oče!"
<BR>&nbsp;&nbsp;&nbsp;&nbsp;&nbsp;Ostala deca se izmakoše ustranu. "To je bajno, Paolo."
<BR>&nbsp;&nbsp;&nbsp;&nbsp;&nbsp;Paolo prestade da se smeši i pogleda svoje roditelje i braću i sestre. "Ja mogu da idem, je l' da?" zapita nesigurno.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I volećete me kada se vratim?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Paolo se zadubi u dragocenu slamku iz metle u svojoj drhtavoj ruci i zavrte glavom. Zatim odbaci slamku. "Zaboravio sam. Počinje škola. Ne mogu da idem. Vucite ponovo."
<BR>&nbsp;&nbsp;&nbsp;&nbsp;&nbsp;Ali niko nije hteo da izvlači. Svi se pogružiše.
<BR>&nbsp;&nbsp;&nbsp;&nbsp;&nbsp;"Niko od nas neće ići", reče Lorenco.
<BR>&nbsp;&nbsp;&nbsp;&nbsp;&nbsp;"To je najbolje", reče Marija.
<BR>&nbsp;&nbsp;&nbsp;&nbsp;&nbsp;"Bramante je bio u pravu", reče Bodoni.
<BR>
<BR>&nbsp;&nbsp;&nbsp;&nbsp;&nbsp;Dok mu se doručak zgrušnjavao u stomaku, Fiorelo Bodoni je radio u svom stovarištu otpada, rezao metal, topio ga, izlivao ingote za upotrebu. Oprema mu se raspadala; već dvadeset godina konkurencija ga je držala na bezumnoj granici bede. Ovo je bilo vrlo loše jutro.
<BR>&nbsp;&nbsp;&nbsp;&nbsp;&nbsp;Po podne jedan čovek uđe u stovarište i viknu Bodonija koji je bio na svojoj mašini za rasturanje otpada. "Ej, Bodoni, imam neki metal za tebe!"
<BR>&nbsp;&nbsp;&nbsp;&nbsp;&nbsp;"Kakav metal, g. Metjus?" nemarno zapita Bodoni.
<BR>&nbsp;&nbsp;&nbsp;&nbsp;&nbsp;"Raketa. Šta je sad? Zar ga nećeš?"
<BR>&nbsp;&nbsp;&nbsp;&nbsp;&nbsp;"Da, da!" on zgrabi čoveka za ruku i stade, zbunjen. "Naravno", reče Metjus, "to je samo imitacija. Znaš. Kad planiraju da naprave raketu najpre izgrade model u punoj razmeri, od aluminijuma. Mogao bi malo da zaradiš ako je istopiš. Daću ti je za dve hiljade..."
<BR>&nbsp;&nbsp;&nbsp;&nbsp;&nbsp;Bodoni spusti ruku. "Nemam te pare."
<BR>&nbsp;&nbsp;&nbsp;&nbsp;&nbsp;"Žao mi je. Mislio sam da ti pomognem. Kad smo poslednji put razgovarali rekao si da svako ponudi višu cenu od tebe za otpad. Mislio sam da ti ono dam ispod ruke. Pa..."
<BR>&nbsp;&nbsp;&nbsp;&nbsp;&nbsp;"Treba mi nova oprema. Za to sam štedeo novac."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Kad bih kupio raketu, ne bih čak mogao ni da je rastopim. Prošle nedelje pokvarila mi se peć za aluminijum..."
<BR>&nbsp;&nbsp;&nbsp;&nbsp;&nbsp;"Jasno."
<BR>&nbsp;&nbsp;&nbsp;&nbsp;&nbsp;"Ne bih mogao da je iskorištim ako bih je kupio."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Bodoni zažmuri i zatvori oči. "Ali što sam ja budala. Uzeću novac iz banke da ti ga dam."
<BR>&nbsp;&nbsp;&nbsp;&nbsp;&nbsp;"Ali ako ne možeš da rastopiš raketu..."
<BR>&nbsp;&nbsp;&nbsp;&nbsp;&nbsp;"Isporuči je", reče Bodoni.
<BR>&nbsp;&nbsp;&nbsp;&nbsp;&nbsp;"U redu, kad kažeš. Večeras?"
<BR>&nbsp;&nbsp;&nbsp;&nbsp;&nbsp;"Večeras bi", reče Bodoni, "bilo dobro. Da, želio bih da imam raketni brod večeras."
<BR>
<BR>&nbsp;&nbsp;&nbsp;&nbsp;&nbsp;Bila je mesečina. Raketa je stajala bela i velika u stovarištu otpada. Imala je u sebi belinu meseca i plavetnilo zvezda. Bodoni ju je gledao i voleo svu. Želeo je da je miluje i legne pored nje, da pritisne obraz uz nju, da joj kaže sve tajne želje srca svog.
<BR>&nbsp;&nbsp;&nbsp;&nbsp;&nbsp;Zagledao se naviše u raketu. "Cela si moja", reče. "Čak i ako se nikada ne pokreneš niti izbljuješ vatru, i ako samo ležiš tu i rđaš pedeset godina, opet si moja."
<BR>&nbsp;&nbsp;&nbsp;&nbsp;&nbsp;Raketa je mirisala na vreme i daljinu. Bilo je to kao da ulaziš u časovnik. Bila je izrađena sa švajcarskom preciznošću. Čovek bi je mogao nositi na lancu za sat. "Mogao bih čak ovde noćas da spavam", uzbudeno prošapta Bodoni.
<BR>&nbsp;&nbsp;&nbsp;&nbsp;&nbsp;Sede na sedište za pilota.
<BR>&nbsp;&nbsp;&nbsp;&nbsp;&nbsp;Dodirnu jednu polugu.
<BR>&nbsp;&nbsp;&nbsp;&nbsp;&nbsp;Zujao je zatvorenim ustima, sa zatvorenim očima.
<BR>&nbsp;&nbsp;&nbsp;&nbsp;&nbsp;Zujanje se pojača, postade glasnije, glasnije, bešnje, čudnije, razdraganije, drhtalo je u njemu i naginjalo ga napred i vuklo njega i brod u tišini punoj urlanja i nekakvom metalnom vrisku, dok su mu pesnice letele po komandama, zatvorene oči treperile, i zvuk narastao i narastao dok se ne pretvori u vatru u snagu, u nadimanje i nalet energije koja ga je mogla raspoloviti. Hvatao je dah. Zijao. Zujao sve dalje, iznova i iznova, i nije se zaustavljao jer se nije moglo zaustaviti, moglo se samo nastavljati, sa još stisnutijim očima, pomahnitalim srcem. "Uzlećemo!" dreknu. Trzaj i udar vazduha! Grmljavina! "Mesec!" uzviknu on, stisnutih, slepih očiju. "Meteori!" Nemi juriš u vulkanskoj svetlosti. "Mars. Oh, Bože, Mars! Mars!"
<BR>&nbsp;&nbsp;&nbsp;&nbsp;&nbsp;Pade nauznak, iscrpen i dahćući. Drhtave ruke mu ispustiše komande, glavu plahovito zabaci unazad. Dugo je sedeo, zadihan, dok mu je srce usporavalo.
<BR>&nbsp;&nbsp;&nbsp;&nbsp;&nbsp;Lagano, lagano, otvori oči.
<BR>&nbsp;&nbsp;&nbsp;&nbsp;&nbsp;Stovarište otpada je i dalje bilo tu.
<BR>&nbsp;&nbsp;&nbsp;&nbsp;&nbsp;Nepokretno je sedeo. Gledao je nagomilane hrpe metala jedan minut, ne odvajajući oči od njih. Onda skoči, ritnu poluge. "Uzleći, prokletinjo!"
<BR>&nbsp;&nbsp;&nbsp;&nbsp;&nbsp;Brod je ćutao.
<BR>&nbsp;&nbsp;&nbsp;&nbsp;&nbsp;"Pokazaću ti ja!" viknu on.
<BR>&nbsp;&nbsp;&nbsp;&nbsp;&nbsp;Napolju na noćnom vazduhu, spotičući se, pokrenu besni motor svoje grozne mašine za rasturanje otpada i krenu ka raketi. Upravi masivne tegove u nebo osvetljeno mesečinom. Pripravi svoje drhtave ruke da baci tegove, da zdrobi, razdere taj uvredljivo lažni san, glupavu stvar koju je toliko platio, koja nije htela da se pokrene, nije htela da ga posluša. "Naučiću te ja!" vikao je.
<BR>&nbsp;&nbsp;&nbsp;&nbsp;&nbsp;Ali ruka mu ostade mirna.
<BR>&nbsp;&nbsp;&nbsp;&nbsp;&nbsp;Srebrna raketa ležala je na mesečini. A iza rakete videla su se žuta svetla njegove kuće, jedan blok dalje, i toplo gorela. Čuo je radio u kući kako svira neku daleku muziku. Sedeo je pola sata i razmišljao o raketi i svetlima iz kuće, žmureo i širom otvarao oči. Siđe sa mašine i krenu i u hodu poče da se smeje, i kada stiže do zadnjih vrata svoje kuće duboko udahnu vazduh i pozva: "Marija, Marija, počni da pakuješ. Idemo na Mars!"
<BR>
<BR>&nbsp;&nbsp;&nbsp;&nbsp;&nbsp;"Uh!"
<BR>&nbsp;&nbsp;&nbsp;&nbsp;&nbsp;"Ah!"
<BR>&nbsp;&nbsp;&nbsp;&nbsp;&nbsp;"Ne mogu da verujem!"
<BR>&nbsp;&nbsp;&nbsp;&nbsp;&nbsp;"Poverovaćeš, poverovaćeš."
<BR>&nbsp;&nbsp;&nbsp;&nbsp;&nbsp;Deca su se vrtela po vetrovitom stovarištu, ispod sjajne rakete, još je ne dodirujući. Počela su da viču.
<BR>&nbsp;&nbsp;&nbsp;&nbsp;&nbsp;Marija pogleda muža. "Šta si učinio?" reče. "Uzeo si naš novac za ovo? Nikada neće poleteti."
<BR>&nbsp;&nbsp;&nbsp;&nbsp;&nbsp;"Poleteće", reče on, gledajući raketu.
<BR>&nbsp;&nbsp;&nbsp;&nbsp;&nbsp;"Raketni brodovi koštaju milione. Imaš li ti milione?"
<BR>&nbsp;&nbsp;&nbsp;&nbsp;&nbsp;"Leteće", ponovi on mirno. "Hajde, idite u kuću, svi. Moram da istelefoniram, imam da radim. Sutra polazimo! Nikome ne govorite, razumete? Ovo je tajna."
<BR>&nbsp;&nbsp;&nbsp;&nbsp;&nbsp;Deca se udaljiše od rakete, spotičući se. Video je njihova mala, grozničava lica u prozorima kuće, u daljini.
<BR>&nbsp;&nbsp;&nbsp;&nbsp;&nbsp;Marija se nije ni pokrenula. "Upropastio si nas", reče.
<BR>&nbsp;&nbsp;&nbsp;&nbsp;&nbsp;"Naš novac dao si za ovo - ovu stvar. A trebalo je da njime platimo opremu."
<BR>&nbsp;&nbsp;&nbsp;&nbsp;&nbsp;"Videćeš", reče on.
<BR>&nbsp;&nbsp;&nbsp;&nbsp;&nbsp;Ona se okrete bez reči.
<BR>&nbsp;&nbsp;&nbsp;&nbsp;&nbsp;"Bog neka mi je u pomoći", prošapta on i krenu na posao.
<BR>
<BR>&nbsp;&nbsp;&nbsp;&nbsp;&nbsp;Tokom ponoćnih časova stizali su kamioni, isporučivali pakete, i Bodoni smeškajući se, iscrpi svoj račun u Banci. Nasrtao je na raketu sa let-lampom i trakama metalnog lima, dodavao, oduzimao, izvodio nad njom vatrene mađije, zadavao potajne povrede. U praznu kabinu za motore uglavi devet prastarih automobilskih motora. Onda zavari ulaz u kabinu, da niko ne bi mogao da vidi šta je on krišom uradio. U svitanje uđe u kuhinju. "Marija", reče, "sad mogu da doručkujem."
<BR>&nbsp;&nbsp;&nbsp;&nbsp;&nbsp;Ona nije htela da govori s njim.
<BR>
<BR>&nbsp;&nbsp;&nbsp;&nbsp;&nbsp;Kada je sunce zalazilo on pozva decu. "Spremni smo! Hajdete!" Kuća je bila nema.
<BR>&nbsp;&nbsp;&nbsp;&nbsp;&nbsp;"Zaključala sam ih u sobici", reče Marija.
<BR>&nbsp;&nbsp;&nbsp;&nbsp;&nbsp;"Šta hoćeš da kažeš", zapita on.
<BR>&nbsp;&nbsp;&nbsp;&nbsp;&nbsp;"Poginućeš u toj raketi", reče ona. "Kakvu raketu možeš kupiti za dve hiljade dolara? Nikakvu!"
<BR>&nbsp;&nbsp;&nbsp;&nbsp;&nbsp;"Slušaj me, Marija."
<BR>&nbsp;&nbsp;&nbsp;&nbsp;&nbsp;"Eksplodiraće. U svakom slučaju, ti nisi pilot."
<BR>&nbsp;&nbsp;&nbsp;&nbsp;&nbsp;"Ipak, mogu da upravljam ovim brodom. Sredio sam ga."
<BR>&nbsp;&nbsp;&nbsp;&nbsp;&nbsp;"Ti si poludeo", reče ona.
<BR>&nbsp;&nbsp;&nbsp;&nbsp;&nbsp;"Gde je ključ od sobice?"
<BR>&nbsp;&nbsp;&nbsp;&nbsp;&nbsp;"Imam ga ovde."
<BR>&nbsp;&nbsp;&nbsp;&nbsp;&nbsp;On pruži ruku. "Daj mi ga."
<BR>&nbsp;&nbsp;&nbsp;&nbsp;&nbsp;Ona mu ga predade. "Ubićeš ih."
<BR>&nbsp;&nbsp;&nbsp;&nbsp;&nbsp;"Ne, ne."
<BR>&nbsp;&nbsp;&nbsp;&nbsp;&nbsp;"Jeste, hoćeš. Osećam to."
<BR>&nbsp;&nbsp;&nbsp;&nbsp;&nbsp;On stade ispred nje. "Nećeš i ti da pođeš?"
<BR>&nbsp;&nbsp;&nbsp;&nbsp;&nbsp;"Ostaću ovde", reče ona.
<BR>&nbsp;&nbsp;&nbsp;&nbsp;&nbsp;"Shvatićeš; onda ćeš videti", reče on i osmehnu se. Otključa sobicu. "Hajdete, deco. Podite za svojim ocem."
<BR>&nbsp;&nbsp;&nbsp;&nbsp;&nbsp;"Zbogom, zbogom, Mama!"
<BR>&nbsp;&nbsp;&nbsp;&nbsp;&nbsp;Stajala je iza kuhinjskog prozora, gledala napolje u njih, veoma ćutke i veoma uspravna.
<BR>&nbsp;&nbsp;&nbsp;&nbsp;&nbsp;Kod vrata rakete otac reče: "Deco, bićemo na putu nedelju dana. Vi se morate vratiti u školu, a ja na posao." Redom uze svako dete za ruku. "Slušajte. Ova raketa je vrlo stara i leteće još samo jedan put. Više neće leteti. Ovo će biti ono jedno putovanje u vašem životu. Dobro otvorite oči."
<BR>&nbsp;&nbsp;&nbsp;&nbsp;&nbsp;"Da, Tata."
<BR>&nbsp;&nbsp;&nbsp;&nbsp;&nbsp;"Slušajte, otvorite uši. Mirišite mirise rakete. Osećajte. Pamtite. Pa kada se vratite pričaćete o tome do kraja života."
<BR>&nbsp;&nbsp;&nbsp;&nbsp;&nbsp;"Da, Tata."
<BR>&nbsp;&nbsp;&nbsp;&nbsp;&nbsp;Brod je bio miran kao zaustavljen časovnik. Vazdušna komora pod pritiskom zatvori se šišteći iza njih. On ih sve prikopča pojasevima, kao mumijice, u gumene mreže za ležanje. "Spremni?" zapita ih.
<BR>&nbsp;&nbsp;&nbsp;&nbsp;&nbsp;"Spremni!" odgovoriše svi.
<BR>&nbsp;&nbsp;&nbsp;&nbsp;&nbsp;"Uzlećemo!" Okrenu deset prekidača uz trzaj. Raketa zagrme i poskoči. Deca zaigraše u svojim mrežama, stadoše da vrište.
<BR>&nbsp;&nbsp;&nbsp;&nbsp;&nbsp;"Evo ga Mesec!"
<BR>&nbsp;&nbsp;&nbsp;&nbsp;&nbsp;Mesec se prosanja kraj njih. Meteori se rasprštaše kao vatromet. Vreme otplovi vijugavom trakom gasa. Deca su vikala. Puštena iz svojih ležaljki, mnogo časova kasnije, virila su kroz prozorčiće. "Eno Zemlje!" "Eno ga Mars!"
<BR>&nbsp;&nbsp;&nbsp;&nbsp;&nbsp;Raketa je ispuštala ružičaste latice vatre dok su časovi otpredali svoje krugove; deci se sklopiše oči. Najzad su visila kao pijane leptirice u svojim čaurastim mrežama.
<BR>&nbsp;&nbsp;&nbsp;&nbsp;&nbsp;"Dobro", prošapta Bodoni, sam.
<BR>&nbsp;&nbsp;&nbsp;&nbsp;&nbsp;Na prstima izađe iz komandne kabine i stade, poduže i sa strahom kod vrata sa vazdušnom komorom. Pritisnu-jedno dugme. Vrata se širom otvoriše. On iskorači napolje. U kosmos? U crne talase meteorske i gasovite vatre? U prostranstva koja proleću i u beskraj?
<BR>&nbsp;&nbsp;&nbsp;&nbsp;&nbsp;Ne. Bodoni se osmehivao.
<BR>&nbsp;&nbsp;&nbsp;&nbsp;&nbsp;Svuda oko rakete koja se tresla ležalo je stovarište otpada.
<BR>&nbsp;&nbsp;&nbsp;&nbsp;&nbsp;Zarđala, nepromenjena, stajala je kapija stovarišta sa katancem, tu je bila tiha kućica kraj reke, sa osvetljenim kuhinjskim prozorom, i reka je oticala u ono isto more. A u sredini otpada ležala je raketa, tresla se i prela, proizvodeći jedan magični san. Drmusala se i urlala, bacala privezanu decu tamo-amo kao muve u mreži.
<BR>&nbsp;&nbsp;&nbsp;&nbsp;&nbsp;Marija je stajala na kuhinjskom prozoru. On joj mahnu rukom i osmehnu se.
<BR>&nbsp;&nbsp;&nbsp;&nbsp;&nbsp;Nije mogao da vidi da li je i ona mahnula. Malo je mahnula, možda. Lako se nasmešila.
<BR>&nbsp;&nbsp;&nbsp;&nbsp;&nbsp;Rađalo se sunce.
<BR>&nbsp;&nbsp;&nbsp;&nbsp;&nbsp;Bodoni se žurno povuče u raketu. Tišina. Svi su još spavali. On je lako disao. Vezujući se u ležaljci, zatvori oči. Molio se u sebi. Oh neka se ništa ne pokvari u iluziji sledećih šest dana. Neka čitav svemir dođe i prođe neka nam se crveni Mars pojavi ispod broda, i Marsovi meseci, i neka ne bude greške u kolor filmu. Neka bude tri dimenzije; neka se ništa ne pokvari u skrivenim ogledalima i ekranima koji uobličavaju tu tananu iluziju. Neka vreme prođe bez krize.
<BR>&nbsp;&nbsp;&nbsp;&nbsp;&nbsp;On se probudi.
<BR>&nbsp;&nbsp;&nbsp;&nbsp;&nbsp;U blizini rakete lebdeo je crveni Mars.
<BR>&nbsp;&nbsp;&nbsp;&nbsp;&nbsp;"Tata!" bacakala su se deca da se izvuku iz mreža.
<BR>&nbsp;&nbsp;&nbsp;&nbsp;&nbsp;Bodoni pogleda i vide crveni Mars, i Mars je bio dobar, bez greške, i on je bio vrlo srećan.
<BR>&nbsp;&nbsp;&nbsp;&nbsp;&nbsp;O zalasku sunca sedmog dana raketa se zaustavi tresući se.
<BR>&nbsp;&nbsp;&nbsp;&nbsp;&nbsp;"Stigli smo kući", reče Bodoni.
<BR>&nbsp;&nbsp;&nbsp;&nbsp;&nbsp;Od otvorenih vrata rakete pođoše preko stovarišta, dok im je krv pevala, a lica sijala.
<BR>&nbsp;&nbsp;&nbsp;&nbsp;&nbsp;"Imam šunku i jaja za sve", reče Marija sa vrata kuhinje.
<BR>&nbsp;&nbsp;&nbsp;&nbsp;&nbsp;"Mama, Mama trebalo je da pođeš, da vidiš, da vidiš Mars, Mama, i Meteore, i sve!"
<BR>&nbsp;&nbsp;&nbsp;&nbsp;&nbsp;"Da", reče ona.
<BR>&nbsp;&nbsp;&nbsp;&nbsp;&nbsp;Pred spavanje, deca se okupiše oko Bodonija. "Hoćemo da ti zahvalimo, Tata."
<BR>&nbsp;&nbsp;&nbsp;&nbsp;&nbsp;"Nije to ništa."
<BR>&nbsp;&nbsp;&nbsp;&nbsp;&nbsp;"Pamtićemo ovo zauvek, Tata. Nikada nećemo zaboraviti."
<BR>&nbsp;&nbsp;&nbsp;&nbsp;&nbsp;Duboko u noć Bodoni otvori oči. Osetio je da žena leži pored njega i gleda ga. Veoma dugo se nije micala, a onda ga odjednom poljubi u obraze i čelo. "Šta je?" uzviknu on iznenađeno.
<BR>&nbsp;&nbsp;&nbsp;&nbsp;&nbsp;"Ti si najbolji otac na svetu", prošapta ona.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Sad vidim", reče ona. "Shvatam."
<BR>&nbsp;&nbsp;&nbsp;&nbsp;&nbsp;Leže i zatvori oči, držeći ga za ruku. "Je li divno putovanje?" zapita.
<BR>&nbsp;&nbsp;&nbsp;&nbsp;&nbsp;"Jeste", reče on.
<BR>&nbsp;&nbsp;&nbsp;&nbsp;&nbsp;"Možda", reče ona, "možda bi, neke noći, mogao da me povedeš samo na jedan kratak put, šta misliš?"
<BR>&nbsp;&nbsp;&nbsp;&nbsp;&nbsp;"Samo na kratko putovanje, možda", reče on.
<BR>&nbsp;&nbsp;&nbsp;&nbsp;&nbsp;"Hvala ti", reče ona. "Laku noć."
<BR>&nbsp;&nbsp;&nbsp;&nbsp;&nbsp;"Laku noć", reče Fiorelo Bodoni.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
