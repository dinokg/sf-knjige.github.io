<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ČOVEK
<P>&nbsp;&nbsp;&nbsp;&nbsp;&nbsp;Kapetan Hart je stajao u vratima rakete. "Zašto ne dolaze?" reče.
<BR>&nbsp;&nbsp;&nbsp;&nbsp;&nbsp;"Ko zna?" reče Martin, njegov poručnik. "Zar ja znam, Kapetane?"
<BR>&nbsp;&nbsp;&nbsp;&nbsp;&nbsp;"Pa kakvo je ovo mesto?" Kapetan zapali cigaru. Hitnu šibicu u svetlucavu livadu. Trava poče da gori.
<BR>&nbsp;&nbsp;&nbsp;&nbsp;&nbsp;Martin pođe da je ugasi čizmom.
<BR>&nbsp;&nbsp;&nbsp;&nbsp;&nbsp;"Ne", naredi kapetan Hart, "neka gori. Možda će onda doći da vide šta se dogada, neznalice."
<BR>&nbsp;&nbsp;&nbsp;&nbsp;&nbsp;Martin slegnu ramenima i povuče nogu od vatre koja se širila.
<BR>&nbsp;&nbsp;&nbsp;&nbsp;&nbsp;Kapetan Hart se zagleda u sat. "Sleteli smo ovamo pre jedan sat, i gde je odbor za doček koji trči sa bleh muzikom da se rukuje sa nama? Ništa od toga! Letimo milione milja kroz vasionu, a lepi građani nekog blesavog grada na nekakvoj nepoznatoj planeti ignorišu nas!" Frknu, poklopivši sat. "Pa, daću im još samo pet minuta, a onda..."
<BR>&nbsp;&nbsp;&nbsp;&nbsp;&nbsp;"A onda šta?" zapita Martin, učtivo kao uvek, gledajući kako se kapetanu trese podvaljak.
<BR>&nbsp;&nbsp;&nbsp;&nbsp;&nbsp;"Preletećemo opet preko njihovog pišljivog grada i istrešćemo ih iz gaća od straha." Glas mu se smirivao. "Šta misliš, Martine, možda nas nisu videli kada smo sletali?"
<BR>&nbsp;&nbsp;&nbsp;&nbsp;&nbsp;"Videli su nas. Gledali su gore dok smo preletali."
<BR>&nbsp;&nbsp;&nbsp;&nbsp;&nbsp;"Pa što onda ne dotrče preko polja? Da li se kriju? Jesu li kukavice?"
<BR>&nbsp;&nbsp;&nbsp;&nbsp;&nbsp;Martin zavrte glavom. "Ne. Uzmite ovaj dogled, gospodine. Pogledajte sami. Svi idu unaokolo. Nisu prestrašeni. Oni - pa, njih izgleda jednostavno nije briga."
<BR>&nbsp;&nbsp;&nbsp;&nbsp;&nbsp;Kapetan Hart namesti dogled na umorne oči. Martin diže pogled i imao je vremena da oko njih zapazi linije i ureze razdraženosti, umora, nervoze. Hart je izgledao kao da mu je hiljadu godina; nikada nije spavao, jedva da je jeo, i stalno je gonio sebe sve dalje i dalje. Sada mu se usta pokrenuše, ostarela i žalosna, ali oštra, ispod dogleda koji je držao.
<BR>&nbsp;&nbsp;&nbsp;&nbsp;&nbsp;"Zaista, Martine, ne znam zašto se uznemiravamo. Mi sagradimo rakete, izmučimo se da pređemo vasionu, tragamo za njima, a evo šta dobijemo. Zanemaruju nas. Gledaj one idiote kako bazaju tamo unutra. Zar ne shvataju kako je ovo veliko? Prva vasionska letelica koja je dotakla njihovo provincijsko tle. Koliko se puta to događa? Jesu li toliko blazirani?"
<BR>&nbsp;&nbsp;&nbsp;&nbsp;&nbsp;Martin nije znao.
<BR>&nbsp;&nbsp;&nbsp;&nbsp;&nbsp;Kapetan Hart mu umorno vrati dogled.
<BR>&nbsp;&nbsp;&nbsp;&nbsp;&nbsp;"Zašto mi ovo činimo, Martine? Mislim na to vasionsko putovanje. Stalno si u pokretu. Stalno tražiš. Večito smo napeti iznutra, nikad odmora."
<BR>&nbsp;&nbsp;&nbsp;&nbsp;&nbsp;"Možda tražimo mir i spokojstvo. Toga svakako nema na Zemlji", reče Martin.
<BR>&nbsp;&nbsp;&nbsp;&nbsp;&nbsp;"Ne, nema, je l' tako?" Kapetan Hart se zamisli, vatra je dogorela. "Nema još od Darvinovog vremena, je l'? Ne od kada je sve otišlo bestraga, sve u šta smo verovali, a? Božanska moć i sve to. I tako ti misliš možda zbog toga idemo na zvezde, a, Martine? Tražimo svoje izgubljene duše, je li tako? Pokušavamo da sa naše gadne planete odemo na neku dobru?"
<BR>&nbsp;&nbsp;&nbsp;&nbsp;&nbsp;"Možda, gospodine. Nešto svakako tražimo."
<BR>&nbsp;&nbsp;&nbsp;&nbsp;&nbsp;Kapetan Hart pročisti grlo i opet poprimi oštar ton. "Pa, upravo sada mi tražimo gradonačelnika onog grada tamo. Utrči, reci im ko smo, prva raketna ekspedicija na Planetu četrdeset tri u Zvezdanom sistemu tri. Kapetan Hart šalje vam svoje pozdrave i želi da se sastane sa gradonačelnikom. Trk!"
<BR>&nbsp;&nbsp;&nbsp;&nbsp;&nbsp;"Razumem, gospodine." Martin polako pođe preko livade.
<BR>&nbsp;&nbsp;&nbsp;&nbsp;&nbsp;"Požuri!" odreza kapetan.
<BR>&nbsp;&nbsp;&nbsp;&nbsp;&nbsp;"Da, gospodine!" Martin zakasa. Onda opet pređe u hod, smeškajući se sam za sebe.
<BR>&nbsp;&nbsp;&nbsp;&nbsp;&nbsp;Kapetan je popušio dve cigare pre nego što se Martin vrati.
<BR>&nbsp;&nbsp;&nbsp;&nbsp;&nbsp;Martin stade i pogleda gore u vrata rakete, klateći se, naizgled nesposoban da usredsredi pogled ili da misli.
<BR>&nbsp;&nbsp;&nbsp;&nbsp;&nbsp;"I?" odseče Hart. "Šta se dogodilo? Dolaze li da nam požele dobrodošlicu?"
<BR>&nbsp;&nbsp;&nbsp;&nbsp;&nbsp;"Ne", Martin je morao da se osloni o brod kao da ga je uhvatila vrtoglavica.
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Nije važno", reče Martin. "Dajte mi cigaretu, molim vas, Kapetane." Prsti su mu slepo pipali za paklom cigareta, jer je gledao u zlatan grad i žmirkao. Onda zapali cigaretu, i dugo je, ćuteći, spokojno pušio.
<BR>&nbsp;&nbsp;&nbsp;&nbsp;&nbsp;"Reci nešto!" uzviknu kapetan. "Zar ih ne zanima naša raketa?"
<BR>&nbsp;&nbsp;&nbsp;&nbsp;&nbsp;Martin reče: "Šta? A, da. Raketa?" Pažljivo se zagleda u cigaretu. "Ne, ne zanima ih. Izgleda da smo došli u nezgodno vreme."
<BR>&nbsp;&nbsp;&nbsp;&nbsp;&nbsp;"Nezgodno vreme!"
<BR>&nbsp;&nbsp;&nbsp;&nbsp;&nbsp;Martin je bio strpljiv. "Kapetane, slušajte. Nešto krupno se juče dogodilo u tom gradu. To je toliko veliko, toliko značajno, da smo mi na drugom mestu - druga violina. Moram da sednem." Izgubi ravnotežu i sede svom težinom, boreći se za dah.
<BR>&nbsp;&nbsp;&nbsp;&nbsp;&nbsp;Kapetan je besno žvakao cigaru. "Šta se desilo?"
<BR>&nbsp;&nbsp;&nbsp;&nbsp;&nbsp;Martin podiže glavu, dok se dim iz cigarete koja mu je gorela među prstima izvijao na vetru. "Gospodine, juče se, u tom gradu, pojavio jedan izuzetan čovek - dobar, inteligentan, saosećajan, i beskrajno mudar!"
<BR>&nbsp;&nbsp;&nbsp;&nbsp;&nbsp;Kapetan se zablenu u svog poručnika. "Kakve to veze ima sa nama?"
<BR>&nbsp;&nbsp;&nbsp;&nbsp;&nbsp;"Teško je objasniti. Ali to je čovek koga su dugo čekali - možda i milion godina. A juče im je ušao u grad. Zbog toga danas, gospodine, spuštanje naše rakete ne znači ništa."
<BR>&nbsp;&nbsp;&nbsp;&nbsp;&nbsp;Kapetan besno sede. "Ko je to bio? Nije Ešli? Da nije on stigao svojom raketom pre nas i ukrao mi slavu, a?" Zgrabi Martina za ruku. Lice mu je bilo bledo i očajno. "Nije Ešli, gospodine."
<BR>&nbsp;&nbsp;&nbsp;&nbsp;&nbsp;"Onda je Barton! Znao sam. Barton se prikrao ispred nas i upropastio mi iskrcavanje! Više nikome ne možeš verovati."
<BR>&nbsp;&nbsp;&nbsp;&nbsp;&nbsp;"Nije bio ni Barton, gospodine", reče mirno Martin.
<BR>&nbsp;&nbsp;&nbsp;&nbsp;&nbsp;Kapetan je gledao s nevericom. "Bile su samo tri rakete. Mi smo bili na čelu. Taj čovek koji je stigao ovamo ispred nas? Kako se zvao?"
<BR>&nbsp;&nbsp;&nbsp;&nbsp;&nbsp;"Bio je bez imena. Nije mu potrebno. Bilo bi drugačije na svakoj planeti, gospodine."
<BR>&nbsp;&nbsp;&nbsp;&nbsp;&nbsp;Kapetan se zagleda u svog poručnika teškim, ciničnim pogledom.
<BR>&nbsp;&nbsp;&nbsp;&nbsp;&nbsp;"Pa, šta je on to učinio tako čudesno da niko čak i ne gleda naš brod?"
<BR>&nbsp;&nbsp;&nbsp;&nbsp;&nbsp;"E pa", reče Martin staloženo, "on je izlečio bolesne i utešio siromahe. Borio se protiv licemerja i prljave politike i sedeo među ljudima, razgovarajući, ceo dan."
<BR>&nbsp;&nbsp;&nbsp;&nbsp;&nbsp;"Je li to tako čudesno?"
<BR>&nbsp;&nbsp;&nbsp;&nbsp;&nbsp;"Jeste, Kapetane."
<BR>&nbsp;&nbsp;&nbsp;&nbsp;&nbsp;"To ne razumem." Kapetan stade ispred Martina, zapilji mu se u lice i oči. "Pio si, a?" Podozrevao je. Onda se povuče. "Ne razumem."
<BR>&nbsp;&nbsp;&nbsp;&nbsp;&nbsp;Martin je gledao u grad. "Kapetane, ako ne shvatate, nema načina ni da vam se kaže."
<BR>&nbsp;&nbsp;&nbsp;&nbsp;&nbsp;Kapetan pođe za njegovim pogledom. Grad je bio spokojan i lep, i preko njega je ležao veliki mir. Kapetan kroči napred, izvadi cigaru iz usta. Zažmiri najpre na Martina, zatim na zlatne tornjeve zgrada.
<BR>&nbsp;&nbsp;&nbsp;&nbsp;&nbsp;"Ne misliš... ne možeš misliti... Taj čovek o kome govoriš ne bi mogao biti - -"
<BR>&nbsp;&nbsp;&nbsp;&nbsp;&nbsp;Martin klimnu glavom. "Baš to mislim, gospodine."
<BR>&nbsp;&nbsp;&nbsp;&nbsp;&nbsp;Kapetan je stajao ćutke, bez pokreta. Onda se sabra.
<BR>&nbsp;&nbsp;&nbsp;&nbsp;&nbsp;"Ne verujem", reče najzad.
<BR>&nbsp;&nbsp;&nbsp;&nbsp;&nbsp;Tačno u podne kapetan Hart uđe žustrim hodom u grad, u pratnji poručnika Martina i jednog pomoćnika koji je nosio neku električnu opremu. Kapetan se svaki čas glasno smejao, podbočio bi se, i vrteo glavom.
<BR>&nbsp;&nbsp;&nbsp;&nbsp;&nbsp;Načelnik grada stade pred njega. Martin postavi jedan tronožni stalak, navrte na njega kutiju i uključi baterije.
<BR>&nbsp;&nbsp;&nbsp;&nbsp;&nbsp;"Jeste li vi načelnik grada?" Kapetan ubode prstom u vazduh.
<BR>&nbsp;&nbsp;&nbsp;&nbsp;&nbsp;"Jesam", reče gradonačelnik.
<BR>&nbsp;&nbsp;&nbsp;&nbsp;&nbsp;Osetljivi aparat je stajao između njih, Martin i pomoćnik su baratali oko njega i podešavali ga. Kutija je davala simultane prevode sa svakog mogućeg jezika. Reči su zvučale jasno u blagom vazduhu grada.
<BR>&nbsp;&nbsp;&nbsp;&nbsp;&nbsp;"O ovom dogadaju juče", reče kapetan. "Je li se zbilo?"
<BR>&nbsp;&nbsp;&nbsp;&nbsp;&nbsp;"Zbilo se."
<BR>&nbsp;&nbsp;&nbsp;&nbsp;&nbsp;"Imate svedoke?"
<BR>&nbsp;&nbsp;&nbsp;&nbsp;&nbsp;"Imamo."
<BR>&nbsp;&nbsp;&nbsp;&nbsp;&nbsp;"Možemo li razgovarati s njima?"
<BR>&nbsp;&nbsp;&nbsp;&nbsp;&nbsp;"Razgovarajte sa bilo kime od nas", reče gradonačelnik. "Svi smo svedoci."
<BR>&nbsp;&nbsp;&nbsp;&nbsp;&nbsp;Postrance, kapetan dobaci Martinu: "Masovna halucinacija." Gradonačelniku: "Kako je taj čovek - taj stranac - izgledao?"
<BR>&nbsp;&nbsp;&nbsp;&nbsp;&nbsp;"To bi bilo teško reći", reče gradonačelnik, osmehnuvši se malčice.
<BR>&nbsp;&nbsp;&nbsp;&nbsp;&nbsp;"Zašto bi bilo teško?"
<BR>&nbsp;&nbsp;&nbsp;&nbsp;&nbsp;"Mišljenja bi se mogla malko razlikovati."
<BR>&nbsp;&nbsp;&nbsp;&nbsp;&nbsp;"Hteo bih da čujem vaše mišljenje, gospodine, na svaki način", reče kapetan. "Snimaj ovo", dobaci Martinu preko ramena. Poručnik pritisnu dugme magnetofona.
<BR>&nbsp;&nbsp;&nbsp;&nbsp;&nbsp;"Pa", reče načelnik grada, "bio je veoma nežan i ljubazan čovek. Čovek velike inteligencije i znanja."
<BR>&nbsp;&nbsp;&nbsp;&nbsp;&nbsp;"Da - da, znam, znam." Kapetan zavrte prstima. "Uopštavanja. Želim nešto određeno. Kako je izgledao?"
<BR>&nbsp;&nbsp;&nbsp;&nbsp;&nbsp;"Ne verujem da je to važno", odgovori gradonačelnik.
<BR>&nbsp;&nbsp;&nbsp;&nbsp;&nbsp;"Veoma je važno", strogo reče kapetan. "Hoću opis tog čoveka. Ako ga ne mogu dobiti od vas, dobiću ga od drugih." Onda Martinu: "Siguran sam da to mora da je bio Barton, izvodio je neki svoj štos."
<BR>&nbsp;&nbsp;&nbsp;&nbsp;&nbsp;Martin nije hteo da ga gleda u lice. Hladno je ćutao.
<BR>&nbsp;&nbsp;&nbsp;&nbsp;&nbsp;Kapetan pucnu prstima. "Bilo je nešto tako - neko isceljenje?"
<BR>&nbsp;&nbsp;&nbsp;&nbsp;&nbsp;"Mnoga ozdravljenja", reče gradonačelnik.
<BR>&nbsp;&nbsp;&nbsp;&nbsp;&nbsp;"Mogu li da vidim jedno?"
<BR>&nbsp;&nbsp;&nbsp;&nbsp;&nbsp;"Možete", reče načelnik grada. "Mog sina." Klimnu glavom prema jednom dečaku koji iskorači napred. "Njemu se sušila ruka. Pogledajte je sada."
<BR>&nbsp;&nbsp;&nbsp;&nbsp;&nbsp;Na to se kapetan popustljivo nasmeja. "Da, da. To nije čak ni posredan dokaz, znate. Ja nisam video dečakovu osušenu ruku. Ja njegovu ruku vidim samo zdravu i čitavu. To nije dokaz. Kakav dokaz imate da je dečakova ruka juče bila osušena a danas je zdrava?"
<BR>&nbsp;&nbsp;&nbsp;&nbsp;&nbsp;"Moja reč je dokaz", reče jednostavno gradonačelnik.
<BR>&nbsp;&nbsp;&nbsp;&nbsp;&nbsp;"Dragi moj!" uzviknu kapetan. "Ne očekujete valjda da se uhvatim na rekla-kazala? A, ne!"
<BR>&nbsp;&nbsp;&nbsp;&nbsp;&nbsp;"Žao mi je", reče gradonačelnik, gledajući kapetana s nekom kao radoznalošću i sažaljenjem.
<BR>&nbsp;&nbsp;&nbsp;&nbsp;&nbsp;"Imate li neke slike dečka od pre današnjeg dana?" zapita kapetan.
<BR>&nbsp;&nbsp;&nbsp;&nbsp;&nbsp;Za čas donesoše veliki portret rađen uljem, na kojem se video sin sa osušenom rukom.
<BR>&nbsp;&nbsp;&nbsp;&nbsp;&nbsp;"Druže moj dragi!" odmahnu kapetan rukom da sklone portret. "Sliku može svako da naslika. Slike lažu. Hoću dečakovu fotografiju."
<BR>&nbsp;&nbsp;&nbsp;&nbsp;&nbsp;Nije bilo fotografije. U njihovom društvu fotografija nije bila poznata umetnost.
<BR>&nbsp;&nbsp;&nbsp;&nbsp;&nbsp;"Pa", uzdahnu kapetan uz grč na licu, "dajte da razgovaram sa još nekoliko građana. Ovako ne dolazimo ni do čega." Uperi prst u jednu ženu. "Ti." Ona je oklevala. "Da, ti, dođi ovamo", naredi kapetan. "Ispričaj mi o tom čudesnom čoveku koga si juče videla."
<BR>&nbsp;&nbsp;&nbsp;&nbsp;&nbsp;Žena je postojano gledala u kapetana. "Išao je između nas i bio veoma fini i dobar."
<BR>&nbsp;&nbsp;&nbsp;&nbsp;&nbsp;"Kakve boje su mu bile oči?"
<BR>&nbsp;&nbsp;&nbsp;&nbsp;&nbsp;"Boje sunca, boje mora, boje cveta, boje planina, boje noći."
<BR>&nbsp;&nbsp;&nbsp;&nbsp;&nbsp;"U redu." Kapetan diže ruke uvis. "Vidiš li, Martine? Apsolutno ništa. Nekakav šarlatan se smuca i šapće im slatke koještarije na uvo i..."
<BR>&nbsp;&nbsp;&nbsp;&nbsp;&nbsp;"Molim vas, prestanite s tim", reče Martin.
<BR>&nbsp;&nbsp;&nbsp;&nbsp;&nbsp;Kapetan ustuknu korak. "Šta?"
<BR>&nbsp;&nbsp;&nbsp;&nbsp;&nbsp;"Čuli ste šta sam rekao", reče Martin. "Ovi ljudi mi se dopadaju. Verujem u to što govore. Vi imate pravo na svoje mišljenje, ali ga zadržite za sebe, gospodine."
<BR>&nbsp;&nbsp;&nbsp;&nbsp;&nbsp;"Ne možeš sa mnom razgovarati na takav način", izdra se kapetan.
<BR>&nbsp;&nbsp;&nbsp;&nbsp;&nbsp;"Dosta mi je vaše osionosti", odgovori Martin. "Ostavite te ljude na miru. Oni su dobili nešto dobro i čestito, a vi dođete i bacate se ljagom na to, i još se podsmevate. Znate, i ja sam sa njima razgovarao. Prošao sam kroz grad i video im lica, i oni imaju nešto što vi nikada nećete imati - jednu malu jednostavnu veru, i pokrenuće planine njom. Vi, vi ste pobesneli samo zato što vam je neko ukrao tačku, stigao ovamo pre vas i učinio vas time beznačajnim!"
<BR>&nbsp;&nbsp;&nbsp;&nbsp;&nbsp;"Daću ti pet sekundi da završiš", primeti kapetan. "Shvatam. Bio si izložen naporu, Martine. Meseci putovanja kroz vasionu, nostalgija, usamljenost. I sada, kad se ovo ovako događa, ja saosećam sa tobom, Martine. Previđam tvoju sitnu neposlušnost."
<BR>&nbsp;&nbsp;&nbsp;&nbsp;&nbsp;"Ja ne previdam vašu sitnu tiraniju", odgovori Martin. "Ja istupam. Ostajem ovde."
<BR>&nbsp;&nbsp;&nbsp;&nbsp;&nbsp;"To ne možeš učiniti!"
<BR>&nbsp;&nbsp;&nbsp;&nbsp;&nbsp;"Ne mogu? Pokušajte da me zaustavite. To je ono što sam došao da tražim. Nisam znao, ali to je to. Ovo je za mene. Nosite svoju prljavštinu negde drugde i napadajte druge kuće vašom sumnjom i vašim - naučnim metodom!" Pogleda hitro oko sebe. "Ovi ljudi su nešto doživeli, a vama izgleda ne ide u glavu da se to zaista dogodilo i da smo mi imali sreće da stignemo gotovo na vreme da budemo tu kada se to događa.
<BR>&nbsp;&nbsp;&nbsp;&nbsp;&nbsp;Ljudi na Zemlji govore o tom čoveku već dvadeset vekova pošto je on prošao starim svetom. Svi smo želeli da ga vidimo i čujemo, ali nikada nismo imali priliku. A sada, danas, propustili smo da ga vidimo za samo nekoliko časova."
<BR>&nbsp;&nbsp;&nbsp;&nbsp;&nbsp;Kapetan Hart pogleda Martinu u obraze. "Plačeš kao dete. Prestani."
<BR>&nbsp;&nbsp;&nbsp;&nbsp;&nbsp;"Baš me briga."
<BR>&nbsp;&nbsp;&nbsp;&nbsp;&nbsp;"E pa, mene je briga. Pred ovim urođenicima moramo sačuvati fasadu. Ti si prenapregnut. Kako sam rekao, opraštam ti."
<BR>&nbsp;&nbsp;&nbsp;&nbsp;&nbsp;"Ne želim vaš oproštaj."
<BR>&nbsp;&nbsp;&nbsp;&nbsp;&nbsp;"Ti idiote. Zar ne vidiš da je to jedan od Bartonovih trikova da namagarči ovaj svet, da ih zavara, da zasnuje svoje koncerne nafte i minerala pod maskom religije! Budalo jedna, Martine. Budalo apsolutna! Do sada bi trebalo da poznaješ Zemljane. Sve će učiniti - huliti, lagati, varati, krasti, ubijati, da se dokopaju svog cilja. Sve je dobro ako pali; pravi pragmatičar, to je Barton. Poznaješ ga!"
<BR>&nbsp;&nbsp;&nbsp;&nbsp;&nbsp;Kapetan se gadno podsmevao. "Sjaši, Martine, priznaj to; to je baš takva prljavština u kojoj bi Barton mogao da odnese šnjur, da obradi ove građane i očerupa ih kad budu zreli."
<BR>&nbsp;&nbsp;&nbsp;&nbsp;&nbsp;"Ne", reče Martin, razmišljajući o tome.
<BR>&nbsp;&nbsp;&nbsp;&nbsp;&nbsp;Kapetan podiže ruke. "To je Barton. To je on. To je njegova prljavština, to je njegov zločinački način. Moram da se divim starom zmaju. Da ognjevito uleti ovamo u blesku i sa oreolom i blagom rečju i dodirom u kome je ljubav, sa lekovitim pomazanjem tu i izlečujućim zrakom tamo. To može samo Barton!"
<BR>&nbsp;&nbsp;&nbsp;&nbsp;&nbsp;"Ne." Martin je govorio zapanjenim glasom. Onda pokri oči. "Ne, to ne verujem."
<BR>&nbsp;&nbsp;&nbsp;&nbsp;&nbsp;"Ne želiš da veruješ." Kapetan Hart nije popuštao. "Priznaj sada. Priznaj. To je upravo stvar koju bi Barton učinio. Prestani da sanjariš, Martine. Probudi se! Jutro je. Ovo je stvaran svet i mi smo stvarni, prljavi ljudi - a Barton je najprljaviji od svih nas!"
<BR>&nbsp;&nbsp;&nbsp;&nbsp;&nbsp;Martin se okrete.
<BR>&nbsp;&nbsp;&nbsp;&nbsp;&nbsp;"Hajde, hajde, Martine", reče Hart mehanički ga tapšući po leđima. "Razumem. To je za tebe stvarno udarac. Znam. Prljava sramota, i sve to. Taj Barton je hulja. Ne sekiraj se. Pusti da ja to sredim."
<BR>&nbsp;&nbsp;&nbsp;&nbsp;&nbsp;Martin se polako udalji prema raketi.
<BR>&nbsp;&nbsp;&nbsp;&nbsp;&nbsp;Kapetan Hart ga je posmatrao kako ide. Onda se, duboko udahnuvši, okrete ženi koju je ispitivao. "Dobro. Recite mi nešto više o tom čoveku. Kao što ste govorili, gospodo?"
<BR>
<BR>&nbsp;&nbsp;&nbsp;&nbsp;&nbsp;Kasnije su oficiri raketnog broda večerali napolju sa kartonskih stolova. Kapetan je izručivao svoje podatke ćutljivom Martinu koji je sedeo crvenih očiju i udubljen u misli nad svojim obedom.
<BR>&nbsp;&nbsp;&nbsp;&nbsp;&nbsp;"Intervjuisao sam preko trideset ljudi, i svi su puni istih gluposti i bućkuriša", reče kapetan. "To je Bartonovo delo, nema šta, siguran sam. Ima da padne opet ovamo sutra ili iduće nedelje da učvrsti svoja čudesa i da nas istisne iz naših poslova. Ama ja ću da ostanem i da mu pokvarim rabotu."
<BR>&nbsp;&nbsp;&nbsp;&nbsp;&nbsp;Martin namršteno diže pogled. "Ja ću ga ubiti", reče.
<BR>&nbsp;&nbsp;&nbsp;&nbsp;&nbsp;"Polako, polako, Martine! Ajde, ajde, mladiću."
<BR>&nbsp;&nbsp;&nbsp;&nbsp;&nbsp;"Ubiću ga - zato mi pomozite i ubiću ga."
<BR>&nbsp;&nbsp;&nbsp;&nbsp;&nbsp;"Stavićemo mu sidro na kola. Moraš da priznaš da je pametan. Nemoralan ali pametan."
<BR>&nbsp;&nbsp;&nbsp;&nbsp;&nbsp;"On je pogan."
<BR>&nbsp;&nbsp;&nbsp;&nbsp;&nbsp;"Moraš obećati da nećeš učiniti ništa nasilnički." Kapetan Hart proveri svoje brojeve. "Prema ovome, učinjeno je trideset čuda isceljenja, jednom slepom čoveku vraćen je vid, jedan gubavac je izlečen. Oh, Barton je efikasan, mora mu se priznati."
<BR>&nbsp;&nbsp;&nbsp;&nbsp;&nbsp;Začu se gong. Trenutak kasnije pritrča jedan čovek. "Kapetane, gospodine. Izveštaj! Spušta se Bartonov brod. I Ešlijev brod, gospodine!"
<BR>&nbsp;&nbsp;&nbsp;&nbsp;&nbsp;"Vidiš!" Kapetan Hart udari o sto. "Evo ih dolaze šakali na gozbu! Ne mogu da dočekaju da se nahrane. Čekaj dok ih susretnem. Nateraću ih da me uključe u gozbu - nateraću ih!"
<BR>&nbsp;&nbsp;&nbsp;&nbsp;&nbsp;Martin je izgledao bolestan. Buljio je u kapetana. "Biznis, dragi moj dečko, biznis", reče kapetan.
<BR>&nbsp;&nbsp;&nbsp;&nbsp;&nbsp;Svi su gledali uvis. Dve rakete se strmeknuše sa neba. Kada su sletele, rakete se gotovo smrskaše.
<BR>&nbsp;&nbsp;&nbsp;&nbsp;&nbsp;"Šta je to s tim budalama?" uzviknu kapetan i skoči. Ljudi potrčaše preko polja do brodova iz kojih je izbijala para. Stiže kapetan. Na Bartonovom brodu se uz prasak otvoriše pneumatična vrata.
<BR>&nbsp;&nbsp;&nbsp;&nbsp;&nbsp;"U ruke im ispade jedan čovek. Šta je?" uzviknu Hart.
<BR>&nbsp;&nbsp;&nbsp;&nbsp;&nbsp;Čovek je ležao na zemlji. Nagoše se nad njim i videše da je opečen, gadno opečen. Telo mu je bilo pokriveno ranama i ožiljcima i tkivom koje je bilo zapaljeno i dimilo se. Pogleda uvis iz natečenih očiju, dok mu se jezik micao među rascepljenim usnama.
<BR>&nbsp;&nbsp;&nbsp;&nbsp;&nbsp;"Šta se desilo?" zapita kapetan kleknuvši, cimajući čoveka za ruku.
<BR>&nbsp;&nbsp;&nbsp;&nbsp;&nbsp;"Gospodine, gospodine", prošapta samrtnik. "Pre četrdeset osam časova, tamo u Vasionskom sektoru sedamdeset devet DFS, u blizini Planete jedan u tom sistemu, naš brod i Ešlijev brod uleteli su u kosmičku oluju, gospodine." Iz čovekovih nozdrva tekla je siva tečnost. Krv mu je curila iz usta. "Zbrisani. Cela posada. Barton je mrtav. Ešli je umro pre jedan sat. Samo trojica preživeli."
<BR>&nbsp;&nbsp;&nbsp;&nbsp;&nbsp;"Slušaj me!" uzviknu Hart, saginjući se nad čovekom koji je krvavio. "Niste došli na ovu planetu pre ovog časa?"
<BR>&nbsp;&nbsp;&nbsp;&nbsp;&nbsp;Ćutanje.
<BR>&nbsp;&nbsp;&nbsp;&nbsp;&nbsp;"Odgovori mi!" uzviknu Hart.
<BR>&nbsp;&nbsp;&nbsp;&nbsp;&nbsp;Umirući reče: "Ne. Oluja. Barton umro pre dva dana. Ovo je prvo sletanje na bilo koji svet za šest meseci."
<BR>&nbsp;&nbsp;&nbsp;&nbsp;&nbsp;"Jesi li siguran?" vikao je Hart žestoko se tresući, stežući čoveka rukama. "Jesi li siguran?"
<BR>&nbsp;&nbsp;&nbsp;&nbsp;&nbsp;"Siguran, siguran", mrmljao je samrtnik.
<BR>&nbsp;&nbsp;&nbsp;&nbsp;&nbsp;"Barton umro pre dva dana? Siguran si?"
<BR>&nbsp;&nbsp;&nbsp;&nbsp;&nbsp;"Da, da", prošapta čovek. Glava mu klonu. Bio je mrtav.
<BR>&nbsp;&nbsp;&nbsp;&nbsp;&nbsp;Kapetan kleče kraj zanemelog tela. Lice mu se grčilo, brkovi trzali bez njegove volje. Ostali članovi povukoše se od njega gledajući u tle. Martin je čekao. Kapetan zatraži da mu pomognu da se digne na noge, najzad, i to bi učinjeno. Stajali su i gledali u grad. "To znači..."
<BR>&nbsp;&nbsp;&nbsp;&nbsp;&nbsp;"To znači?" reče Martin.
<BR>&nbsp;&nbsp;&nbsp;&nbsp;&nbsp;"Mi smo jedini koji su bili ovde", prošapta kapetan Hart. "A taj čovek..."
<BR>&nbsp;&nbsp;&nbsp;&nbsp;&nbsp;"Šta je s tim čovekom, Kapetane?" zapita Martin.
<BR>&nbsp;&nbsp;&nbsp;&nbsp;&nbsp;Kapetanovo lice se nesvesno trzalo. Izgledao je stvarno veoma star, i sed. Oči su mu bile staklaste. Pođe napred po suvoj travi.
<BR>&nbsp;&nbsp;&nbsp;&nbsp;&nbsp;"Hajde, Martine. Hajde. Pridrži me; mene radi, drži me. Bojim se da ću pasti. I požuri. Ne možemo gubiti vreme..."
<BR>&nbsp;&nbsp;&nbsp;&nbsp;&nbsp;Pođoše, posrćući, ka gradu, kroz visoku suvu travu, po vetru.
<BR>
<BR>&nbsp;&nbsp;&nbsp;&nbsp;&nbsp;Nekoliko časova kasnije sedeli su u gradonačelnikovom auditorijumu. Hiljadu ljudi je došlo i razgovaralo i otišlo. Kapetan je ostao da sedi, sa unezverenim licem, i slušao, slušao. U licima onih koji su dolazili da svedoče i govorili bilo je toliko svetlosti da nije mogao da podnese da ih vidi. I sve vreme ruke su mu se pomerale, na kolenima, zajedno, po opasaču, u trzajima i drhtavo.
<BR>&nbsp;&nbsp;&nbsp;&nbsp;&nbsp;Kada je bilo gotovo, kapetan Hart se okrete gradonačelniku i sa čudnim pogledom u očima reče:
<BR>&nbsp;&nbsp;&nbsp;&nbsp;&nbsp;"Ali morate znati kamo je otišao?"
<BR>&nbsp;&nbsp;&nbsp;&nbsp;&nbsp;"Nije rekao kamo ide", odgovori gradonačelnik.
<BR>&nbsp;&nbsp;&nbsp;&nbsp;&nbsp;"U jedan od ostalih obližnjih svetova?" nastojao je kapetan.
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Morate znati."
<BR>&nbsp;&nbsp;&nbsp;&nbsp;&nbsp;"Da li ga vidite?" zapita gradonačelnik, pokazujući na gomilu.
<BR>&nbsp;&nbsp;&nbsp;&nbsp;&nbsp;Kapetan pogleda. "Ne."
<BR>&nbsp;&nbsp;&nbsp;&nbsp;&nbsp;"Onda je verovatno otišao", reče gradonačelnik.
<BR>&nbsp;&nbsp;&nbsp;&nbsp;&nbsp;"Verovatno, verovatno!" slabašno uzviknu kapetan. "Napravio sam jednu strašnu grešku, i želim da ga vidim sada. Pa, sada mi je sinulo, ovo je jedna najneobičnija stvar u istoriji. Zadesiti se na nečem takvom. Ama, šanse su jedan od milijarde da stignemo na jednu određenu planetu među milionima planeta dan pošto je on došao! Morate znati kamo je otišao!"
<BR>&nbsp;&nbsp;&nbsp;&nbsp;&nbsp;"Njega svako nalazi na svoj sopstveni način", blago odgovori gradonačelnik.
<BR>&nbsp;&nbsp;&nbsp;&nbsp;&nbsp;"Vi ga krijete." Kapetanovo lice je polako ružnelo.
<BR>&nbsp;&nbsp;&nbsp;&nbsp;&nbsp;Nešto od stare grubosti se postepeno vraćalo. Poče da se diže na noge.
<BR>&nbsp;&nbsp;&nbsp;&nbsp;&nbsp;"Ne", reče gradonačelnik.
<BR>&nbsp;&nbsp;&nbsp;&nbsp;&nbsp;"Onda znate gde je?" Kapetanovi prsti prionuše uz kožnu futrolu za pištolj o desnom boku.
<BR>&nbsp;&nbsp;&nbsp;&nbsp;&nbsp;"Ne bih vam mogao reći tačno", reče gradonačelnik.
<BR>&nbsp;&nbsp;&nbsp;&nbsp;&nbsp;"Savetujem vam da počnete da govorite", i kapetan izvuče mali čelični pištolj.
<BR>&nbsp;&nbsp;&nbsp;&nbsp;&nbsp;"Nema načina", reče gradonačelnik, "da vam se išta kaže."
<BR>&nbsp;&nbsp;&nbsp;&nbsp;&nbsp;"Lažove!"
<BR>&nbsp;&nbsp;&nbsp;&nbsp;&nbsp;Dok je gledao u Harta, na gradonačelnikovom licu se ukaza izraz sažaljenja.
<BR>&nbsp;&nbsp;&nbsp;&nbsp;&nbsp;"Veoma ste umorni", reče. "Dugo ste putovali i spadate u ljude koji su već dugo bez vere, a sada toliko želite da verujete da sami sebi smetate. Samo ćete otežati stvar ako ubijate. Tako ga nikada nećete naći."
<BR>&nbsp;&nbsp;&nbsp;&nbsp;&nbsp;"Kuda bi otišao? Rekao vam je; vi znate. Hajde, kažite mi!" Kapetan je vitlao pištoljem.
<BR>&nbsp;&nbsp;&nbsp;&nbsp;&nbsp;Gradonačelnik zavrte glavom.
<BR>&nbsp;&nbsp;&nbsp;&nbsp;&nbsp;"Kažite mi! Kažite mi!"
<BR>&nbsp;&nbsp;&nbsp;&nbsp;&nbsp;Revolver puče jedanput, dvaput. Gradonačelnik pade sa ranjenom rukom.
<BR>&nbsp;&nbsp;&nbsp;&nbsp;&nbsp;Martin skoči. "Kapetane!"
<BR>&nbsp;&nbsp;&nbsp;&nbsp;&nbsp;Revolver blesnu na Martina. "Ne mešaj se."
<BR>&nbsp;&nbsp;&nbsp;&nbsp;&nbsp;Na podu, držeći se za ranjenu ruku, gradonačelnik je gledao uvis. "Položite revolver. Povređujete sebe. Vi nikada niste verovali, i sada kada mislite da verujete, povređujete ljude zbog toga."
<BR>&nbsp;&nbsp;&nbsp;&nbsp;&nbsp;"Vi mi niste potrebni", reče Hart stojeći nad njim. "Ako sam ga ovde promašio za jedan dan, produžiću za jedan drugi svet. I još jedan, i još jedan. Propustiću ga za pola dana na sledećoj planeti, i za dva sata na sledećoj, sat na onoj drugoj, i pola sata na onoj posle nje, i minut na sledećoj. Ali posle svega toga, jednog dana ću ga stići! Čujete li?" Sada je vikao, s mukom se naginjući nad čovekom na podu. Zatetura se od iscrpljenosti. "Hajdemo, Martine." Ostavi da mu pištolj visi u ruci.
<BR>&nbsp;&nbsp;&nbsp;&nbsp;&nbsp;"Ne", reče Martin. "Ja ostajem ovde."
<BR>&nbsp;&nbsp;&nbsp;&nbsp;&nbsp;"Ti si budala. Ostani ako ti se dopada. A ja odoh dalje, sa ostalima, dokle god mogu."
<BR>&nbsp;&nbsp;&nbsp;&nbsp;&nbsp;Gradonačelnik diže pogled na Martina: "Ja ću se srediti. Ostavite me. Drugi će mi lečiti rane."
<BR>&nbsp;&nbsp;&nbsp;&nbsp;&nbsp;"Vratiću se", reče Martin. "Idem samo do rakete."
<BR>&nbsp;&nbsp;&nbsp;&nbsp;&nbsp;Išli su kroz grad ludačkom brzinom. Moglo se videti sa kakvim naporom se kapetan borio da pokaže svu staru čvrstinu, da ne posustane. Kada stigoše do rakete, on drhtavom rukom pljesnu po njoj. Stavi revolver u futrolu. Pogleda u Martina.
<BR>&nbsp;&nbsp;&nbsp;&nbsp;&nbsp;"Pa, Martine"
<BR>&nbsp;&nbsp;&nbsp;&nbsp;&nbsp;Martin mu uzvrati pogled. "Pa, Kapetane?"
<BR>&nbsp;&nbsp;&nbsp;&nbsp;&nbsp;Kapetanove oči bile su uperene u nebo. "Sigurno nećeš da pođeš sa - sa mnom, a?"
<BR>&nbsp;&nbsp;&nbsp;&nbsp;&nbsp;"Ne, gospodine."
<BR>&nbsp;&nbsp;&nbsp;&nbsp;&nbsp;"Biće to velika avantura, tako mi Boga. Znam da ću ga naći."
<BR>&nbsp;&nbsp;&nbsp;&nbsp;&nbsp;"Vi ste se sada rešili na to, zar ne, gospodine?" upita Martin.
<BR>&nbsp;&nbsp;&nbsp;&nbsp;&nbsp;Kapetanu zadrhta lice i oči mu se zatvoriše. "Da."
<BR>&nbsp;&nbsp;&nbsp;&nbsp;&nbsp;"Ima jedna stvar koju bih želeo da znam."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Gospodine, kada ga nađete - ako ga nadete", zapita Martin, "šta ćete tražiti od njega?"
<BR>&nbsp;&nbsp;&nbsp;&nbsp;&nbsp;"Ovaj..." stade da muca kapetan i otvori oči. Stiskao je i otvarao šake. Zbuni se za trenutak, onda se čudno osmehnu. "Pa, zamoliću ga za malo - mira i spokojstva." Dodirnu raketu. "Ima već dugo, dugo, dugo kako - kako se nisam opustio."
<BR>&nbsp;&nbsp;&nbsp;&nbsp;&nbsp;"Da li ste ikada makar i pokušali, Kapetane?"
<BR>&nbsp;&nbsp;&nbsp;&nbsp;&nbsp;"Ne shvatam", reče Hart.
<BR>&nbsp;&nbsp;&nbsp;&nbsp;&nbsp;"Ne mari. Do viđenja, Kapetane."
<BR>&nbsp;&nbsp;&nbsp;&nbsp;&nbsp;"Do videnja, gospodine Martin."
<BR>&nbsp;&nbsp;&nbsp;&nbsp;&nbsp;Posada je stajala kraj izlaza. Od svih, samo su trojica nastavljala sa Hartom. Ostala sedmorica su ostajala, rekoše, sa Martinom.
<BR>&nbsp;&nbsp;&nbsp;&nbsp;&nbsp;Kapetan Hart ih obuhvati pogledom i izreče svoj sud: "Budale!"
<BR>&nbsp;&nbsp;&nbsp;&nbsp;&nbsp;On se, poslednji od svih, uspe u hermetičku ulaznu komoru, žustro salutira, kruto se nasmeja. Vrata se zalupiše.
<BR>&nbsp;&nbsp;&nbsp;&nbsp;&nbsp;Raketa se diže u nebo na vatrenom stubu.
<BR>&nbsp;&nbsp;&nbsp;&nbsp;&nbsp;Martin ju je gledao kako se udaljuje i iščezava.
<BR>&nbsp;&nbsp;&nbsp;&nbsp;&nbsp;Gradonačelnik, koga je pridržavalo nekoliko ljudi, pozivao je znacima sa drugog kraja polja.
<BR>&nbsp;&nbsp;&nbsp;&nbsp;&nbsp;"Otišao je", reče Martin prilazeći.
<BR>&nbsp;&nbsp;&nbsp;&nbsp;&nbsp;"Da, jadan čovek, otišao je", reče gradonačelnik. "I ići će dalje, od planete do planete, tražiće i tražiće, i uvek i uvek će zakasniti jedan sat, ili pola sata, ili deset minuta, ili minut. I konačno će promašiti za samo nekoliko sekundi. A kada bude posetio tri stotine svetova i bude mu sedamdeset ili osamdeset godina promašiće za samo delić sekunde, pa zatim za još manji delić sekunde. I teraće dalje i dalje, misleći kako da nađe onu istu stvar koju je ostavio za sobom ovde, na ovoj planeti, u ovom gradu..."
<BR>&nbsp;&nbsp;&nbsp;&nbsp;&nbsp;Martin je netremice gledao gradonačelnika.
<BR>&nbsp;&nbsp;&nbsp;&nbsp;&nbsp;Gradonačelnik ispruži ruku. "Zar je ikada bilo neke sumnje u to?" Dade znak ostalima i okrete se. "Hajdemo sada. Ne smemo ga ostaviti da čeka."
<BR>&nbsp;&nbsp;&nbsp;&nbsp;&nbsp;Uđoše u grad.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
