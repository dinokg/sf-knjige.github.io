<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NIKAKVA ODREĐENA NOĆ NITI JUTRO
<P>&nbsp;&nbsp;&nbsp;&nbsp;&nbsp;Za dva sata popušio je paklo cigareta.
<BR>&nbsp;&nbsp;&nbsp;&nbsp;&nbsp;"Koliko smo odmakli u svemiru?"
<BR>&nbsp;&nbsp;&nbsp;&nbsp;&nbsp;"Milijardu milja."
<BR>&nbsp;&nbsp;&nbsp;&nbsp;&nbsp;"Milijardu milja odakle?" reče Hičkok.
<BR>&nbsp;&nbsp;&nbsp;&nbsp;&nbsp;"Sve zavisi", reče Klemens koji uopšte nije pušio. "Milijardu milja od kuće, mogao bi reći."
<BR>&nbsp;&nbsp;&nbsp;&nbsp;&nbsp;"Pa onda reci."
<BR>&nbsp;&nbsp;&nbsp;&nbsp;&nbsp;"Od kuće. Od Zemlje. Njujorka. Čikaga. Odakle god da si bio."
<BR>&nbsp;&nbsp;&nbsp;&nbsp;&nbsp;"Više se i ne sećam", reče Hičkok. "Čak sada i ne verujem da postoji Zemlja, a ti?"
<BR>&nbsp;&nbsp;&nbsp;&nbsp;&nbsp;"Da", reče Klemens. "Sanjao sam je jutros."
<BR>&nbsp;&nbsp;&nbsp;&nbsp;&nbsp;"Nema jutra u svemiru."
<BR>&nbsp;&nbsp;&nbsp;&nbsp;&nbsp;"Onda u toku noći."
<BR>&nbsp;&nbsp;&nbsp;&nbsp;&nbsp;"Uvek je noć", reče mirno Hičkok. "Na koju noć misliš?"
<BR>&nbsp;&nbsp;&nbsp;&nbsp;&nbsp;"Zaveži", reče Klemens razdraženo. "Pusti me da završim."
<BR>&nbsp;&nbsp;&nbsp;&nbsp;&nbsp;Hičkok zapali još jednu cigaretu. Ruka mu se nije tresla, ali je izgledalo kao da unutra, u suncem opaljenom mesu, drhti sama za sebe, u svakoj ruci kao da je bila mala nevidljiva drhtavica, a u telu veliko nevidljivo drhtanje. Dvojica ljudi sedela su na podu hodnika za osmatranje i gledala napolje u zvezde. Klemensu su oči blistale, dok Hičkokove nisu bile usredsređene ni na šta; bile su prazne i zbunjene.
<BR>&nbsp;&nbsp;&nbsp;&nbsp;&nbsp;"Probudio sam se sam u 05.00", reče Hičkok, kao da govori svojoj desnoj ruci. "I čujem sebe kako vrištim, "Gde sam? Gde sam?" I odgovor: "Nigde!" Pa kažem: "Gde sam bio?" Pa kažem: "Na Zemlji!" "Šta je to Zemlja?" pitam se. "Tamo gde sam rođen", kažem. Ali to nije bilo ništa, i još je gore nego ništa. Ne verujem ni u šta što ne mogu da vidim ili da čujem ili da dodirnem. Zemlju ne mogu da vidim, zašto bih onda verovao u nju. Sigurnije je ovako, ne verovati."
<BR>&nbsp;&nbsp;&nbsp;&nbsp;&nbsp;"Zemlja postoji." Klemens pokaza prstom i osmehnu se. "To je ona svetla tačka tamo."
<BR>&nbsp;&nbsp;&nbsp;&nbsp;&nbsp;"To nije Zemlja; to je naše sunce. Odavde ne možeš videti Zemlju."
<BR>&nbsp;&nbsp;&nbsp;&nbsp;&nbsp;"Ja mogu da je vidim. Imam dobro pamćenje."
<BR>&nbsp;&nbsp;&nbsp;&nbsp;&nbsp;"To nije isto, budalo", odjednom reče Hičkok. U glasu mu se osećala ljutina. "Ja mislim stvarno da je vidiš. Uvek sam bio takav. Kada sam u Bostonu, Njujork je mrtav. Kada sam u Njujorku, Boston je mrtav. Kad čoveka ne vidim jedan dan, on je mrtav. Kada dolazi ulicom, moj Bože, to je onda uskrsnuće. Gotovo da zaigram, toliko mi je drago što ga vidim. Tako sam bar činio. Više ne igram. Samo gledam. I kada čovek ode, opet je mrtav."
<BR>&nbsp;&nbsp;&nbsp;&nbsp;&nbsp;Klemens se nasmeja. "Stvar je jednostavno u tome da tvoj mozak radi na jednom primitivnom nivou. Ti ne možeš da se držiš stvari. Nemaš mašte, stari. Moraš da naučiš da se zadržavaš na stvarima."
<BR>&nbsp;&nbsp;&nbsp;&nbsp;&nbsp;"Zašto bih se držao stvari koje ne mogu koristiti?" reče Hičkok, širom otvorenih očiju, zagledan u svemir. "Ja sam praktičan. Ako ovde nema Zemlje da šetam po njoj, ti želiš da hodam po sećanju? To boli. Sećanja su, kako jednom reče moj otac, kao ježevi. Neka idu do đavola! Drži se podalje od njih. Unesrećuju te. Kvare ti posao. Teraju te na plač."
<BR>&nbsp;&nbsp;&nbsp;&nbsp;&nbsp;"Ja baš sada hodam na Zemlji", reče Klemens, žmirkajući, ispuštajući dim.
<BR>&nbsp;&nbsp;&nbsp;&nbsp;&nbsp;"Šutiraš te ježeve. Posle nećeš moći da ručaš pa ćeš se čuditi zašto", reče Hičkok mrtvim glasom. "A to će biti zato što si nogu napunio bodljama pa te to boli. Do đavola s tim! Ako ne mogu da je popijem, uštinem, munem, legnem na nju, onda batali stvar. Mrtav sam ja za Zemlju. I ona je mrtva za mene. Nema nikog da plače za mnom u Njujorku večeras. Mani Njujork. Ovde nema nikakvog godišnjeg doba; zima i leto su nestali. Nema ni proleća ni jeseni. Nije nikakvo određeno veče niti jutro; svemir i svemir. Jedino što upravo sada jeste, to smo ti i ja i ovaj raketni brod. I jedina stvar u koju sam siguran sam ja. To je sve."
<BR>&nbsp;&nbsp;&nbsp;&nbsp;&nbsp;Klemens uopšte nije obraćao pažnju. "Baš sada stavljam deset centi u telefon", reče izvodeći pantomimu uz lagan osmeh. "I zovem moju devojku u Ivenstonu. Halo, Barbara!"
<BR>&nbsp;&nbsp;&nbsp;&nbsp;&nbsp;Raketa je jedrila dalje svemirom.
<BR>
<BR>&nbsp;&nbsp;&nbsp;&nbsp;&nbsp;Zvono za ručak zazvoni u 13.05. Ljudi su trčali u mekim patikama sa gumenim đonovima i sedali za tapacirane stolove.
<BR>&nbsp;&nbsp;&nbsp;&nbsp;&nbsp;Klemens nije bio gladan.
<BR>&nbsp;&nbsp;&nbsp;&nbsp;&nbsp;"Vidiš, šta sam ti rekao!" reče Hičkok. "Ti i tvoji prokleti ježevi! Ostavi ih na miru, kao što sam ti kazao. Pogledaj me, satirem hranu." To reče mehanički, sporim i neveselim glasom. "Gledaj me." Stavi veliki komad pite u usta i opipa ga jezikom. Gledao je u pitu na tanjiru kao da bi da vidi kako je napravljena. Pomeri je viljuškom. Opipavao je dršku viljuške. Gnječio nadev od limuna i gledao ga kako prolazi između zubaca. Onda opipa jednu bocu mleka od dna do vrha i nali mleko u čašu, slušajući ga kako klokoće. Gledao je mleko kao da bi da ga još više izbeli. Ispi ga tako brzo da mu nije mogao osetiti ukus. Pojeo je ceo ručak za nekoliko minuta, grozničavo ga trpajući u sebe, i sada se ogledao unaokolo tražeći još, ali više nije bilo. Zagleda se kroz prozor rakete, bez izraza u očima. "Ni one nisu stvarne", reče.
<BR>&nbsp;&nbsp;&nbsp;&nbsp;&nbsp;"Šta?" zapita Klemens.
<BR>&nbsp;&nbsp;&nbsp;&nbsp;&nbsp;"Zvezde. Ko je ikada dodirnuo zvezdu? Mogu ih videti, sigurno, ali šta vredi videti nešto što je milion ili milijardu milja daleko? Sve što je toliko daleko nije vredno razmišljanja."
<BR>&nbsp;&nbsp;&nbsp;&nbsp;&nbsp;"Zašto si pošao na ovaj put?" odjednom zapita Klemens.
<BR>&nbsp;&nbsp;&nbsp;&nbsp;&nbsp;Hičkok je piljio u svoju začuđujuće praznu čašu od mleka, pa je stište, onda olabavi ruku, pa je opet stište. "Ne znam." Prelazio je jezikom po ivici čaše. "Prosto sam morao, eto. Kako ti znaš zašto išta činiš u životu?"
<BR>&nbsp;&nbsp;&nbsp;&nbsp;&nbsp;"Sviđala ti se ideja o putovanju u svemir? Da ideš na razna mesta?"
<BR>&nbsp;&nbsp;&nbsp;&nbsp;&nbsp;"Ne znam. Da. Ne. Ne da idem na mesta. Da budem između." Po prvi put Hičkok pokuša da usredsredi oči na nešto, ali je to bilo toliko maglovito i tako daleko, da oči nisu mogle da mu se prilagode, iako se trudio i licem i rukama. "Najvećim delom svemir. Toliki prostor. Dopadala mi se pomisao da ništa nema na vrhu, ništa na dnu; i puno ničega između toga, a ja u sredini tog ničega."
<BR>&nbsp;&nbsp;&nbsp;&nbsp;&nbsp;"Još nikada nisam čuo da se to tako kaže."
<BR>&nbsp;&nbsp;&nbsp;&nbsp;&nbsp;"Ja samo to tako kažem; nadam se da si slušao."
<BR>&nbsp;&nbsp;&nbsp;&nbsp;&nbsp;Hičkok izvadi cigarete, zapali i stade da vuče i ispušta dimove; iznova i iznova.
<BR>&nbsp;&nbsp;&nbsp;&nbsp;&nbsp;Klemens reče: "kakvo si detinjstvo proveo, Hičkok?"
<BR>&nbsp;&nbsp;&nbsp;&nbsp;&nbsp;"Nikada nisam bio mlad. Ko god da sam bio, umro sam. To je više od tvojih bodljica. Ne želim da mi se napuni cela koža, hvala lepo. Uvek sam zamišljao kao da umireš svakog dana, a svaki dan je jedna kutija, vidiš, i svaka kutija je sređena i ima broj; ali nikad se ne vraćaj i ne diži poklopce, zato što si umro nekoliko hiljadu puta u životu, a to je mnogo leševa, svaki mrtav na drugačiji način, svaki sa jednim gorim izrazom. Svakog od tih dana si jedan različit ti, neko koga ne poznaješ ili ne shvataš, ili ne želiš da shvatiš."
<BR>&nbsp;&nbsp;&nbsp;&nbsp;&nbsp;"Tako sam sebe odsecaš."
<BR>&nbsp;&nbsp;&nbsp;&nbsp;&nbsp;"Zašto bih ja išta imao sa tim mlađim Hičkokom? On je bio budala i muvali su ga i iskorišćavali i upotrebljavali. Otac mu nije valjao, a bilo mu je drago kad mu je majka umrla, jer je bila ista. Treba li da se vraćam i da mu vidim lice toga dana, da se mirim nad njim? On je bio budala."
<BR>&nbsp;&nbsp;&nbsp;&nbsp;&nbsp;"Svi smo mi budale", reče Klemens, "sve vreme. Samo od druge vrste svakoga dana. Mislimo, danas nisam budala. Naučio sam svoje. Juče sam bio budala, ali jutros ne. Onda sutradan saznao da smo i danas, jeste, bili budale. Mislim da je jedini način da rastemo i uspemo na ovom svetu da prihvatimo činjenicu da nismo savršeni i da živimo u skladu s tim."
<BR>&nbsp;&nbsp;&nbsp;&nbsp;&nbsp;"Ne želim da se sećam nesavršenih stvari", reče Hičkok. "Ne mogu se rukovati sa tim mlađim Hičkokom, je l' tako? Gde je on? Možeš li da mi ga nađeš? On je mrtav, zato neka se nosi bestraga! Ono što činim sutra neću da uobličavam nekom bedom koju sam učinio juče."
<BR>&nbsp;&nbsp;&nbsp;&nbsp;&nbsp;"Pogrešno ti je to."
<BR>&nbsp;&nbsp;&nbsp;&nbsp;&nbsp;"Pa neka mi bude." Hičkok je sedeo završivši sa jelom i gledao kroz ulaz. Ostali su ga pogledali.
<BR>&nbsp;&nbsp;&nbsp;&nbsp;&nbsp;"Postoje li meteori?" zapita Hičkok.
<BR>&nbsp;&nbsp;&nbsp;&nbsp;&nbsp;"Pa znaš dobro da postoje."
<BR>&nbsp;&nbsp;&nbsp;&nbsp;&nbsp;"Na našim radarima - da, kao linije svetlosti u prostoru. Ne, ne verujem ja ni u šta što ne postoji i ne radi u mom prisustvu. Ponekad", klimnu glavom prema ljudima koji su završavali jelo, "ponekad ne verujem ni u koga i ni u šta osim u sebe." Uspravi se na stolici. "Ima li ovaj brod gornji nivo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Moram odmah da ga vidim."
<BR>&nbsp;&nbsp;&nbsp;&nbsp;&nbsp;"Ne uzbuđuj se."
<BR>&nbsp;&nbsp;&nbsp;&nbsp;&nbsp;"Vi čekajte ovde; odmah ću se vratiti." Hičkok brzo izađe. Ostali su sedeli i polako žvakali hranu. Prođe trenutak. Jedan od ljudi podiže glavu. "Koliko dugo ovo već traje? Mislim na Hičkoka."
<BR>&nbsp;&nbsp;&nbsp;&nbsp;&nbsp;"Danas je počeo."
<BR>&nbsp;&nbsp;&nbsp;&nbsp;&nbsp;"Čudno se ponašao i pre neki dan."
<BR>&nbsp;&nbsp;&nbsp;&nbsp;&nbsp;"Jeste, ali danas je gore."
<BR>&nbsp;&nbsp;&nbsp;&nbsp;&nbsp;"Je li neko rekao psihijatru?"
<BR>&nbsp;&nbsp;&nbsp;&nbsp;&nbsp;"Mislili smo da će ga proći. Svako malo oseti svemir kada prvi put izađe. I ja sam. Uhvati te neko ludačko filosofiranje, onda se prestraviš. Probije te znoj, pa onda sumnjaš u svoje poreklo, ne veruješ u Zemlju, napiješ se, probudiš se mamuran, i gotovo."
<BR>&nbsp;&nbsp;&nbsp;&nbsp;&nbsp;"Ali Hičkok se ne napija", reče neko, "voleo bi ja da se on napije."
<BR>&nbsp;&nbsp;&nbsp;&nbsp;&nbsp;"Kako li on to prođe kroz ispitnu komisiju?"
<BR>&nbsp;&nbsp;&nbsp;&nbsp;&nbsp;"Kako smo svi mi prošli? Trebaju im ljudi. Većina ljudi beži od kosmosa k'o đavo od krsta. Zato komisija propusti mnoge koji nisu ni tamo, ni amo."
<BR>&nbsp;&nbsp;&nbsp;&nbsp;&nbsp;"Taj čovek nije ni tamo ni amo", reče neko. "On je otkačen."
<BR>&nbsp;&nbsp;&nbsp;&nbsp;&nbsp;Čekali su pet minuta. Hičkok se ne vrati.
<BR>&nbsp;&nbsp;&nbsp;&nbsp;&nbsp;Klemens se najzad diže od stola, izađe i pope se uz kružne stepenice na gornju palubu. Tu je bio Hičkok, i pažljivo pipao po zidu.
<BR>&nbsp;&nbsp;&nbsp;&nbsp;&nbsp;"Ovde je", reče on.
<BR>&nbsp;&nbsp;&nbsp;&nbsp;&nbsp;"Naravno da jeste."
<BR>&nbsp;&nbsp;&nbsp;&nbsp;&nbsp;"Plašio sam se da možda nije." Hičkok je zurio u Klemensa. "I ti si živ."
<BR>&nbsp;&nbsp;&nbsp;&nbsp;&nbsp;"Već dugo sam živ."
<BR>&nbsp;&nbsp;&nbsp;&nbsp;&nbsp;"Ne", reče Hičkok. "Sada, upravo sada, ovog trenutka, dok si sa mnom, ti si živ. Pre jednog trenutka nisi bio ništa."
<BR>&nbsp;&nbsp;&nbsp;&nbsp;&nbsp;"Bio sam za sebe", reče onaj drugi. "To nije važno. Nisi bio ovde sa mnom." reče Hičkok. "Samo to je važno."
<BR>&nbsp;&nbsp;&nbsp;&nbsp;&nbsp;"Je li posada dole?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Možeš li to da dokažeš?"
<BR>&nbsp;&nbsp;&nbsp;&nbsp;&nbsp;"Slušaj, Hičkok, bolje da odeš do Dr. Edvardsa. Mislim da treba da ideš malo na servis."
<BR>&nbsp;&nbsp;&nbsp;&nbsp;&nbsp;"Ne, ja sam dobro. A ko je pa taj doktor? Možeš li da dokažeš da je na ovom brodu?"
<BR>&nbsp;&nbsp;&nbsp;&nbsp;&nbsp;"Mogu. Samo da ga zovnem."
<BR>&nbsp;&nbsp;&nbsp;&nbsp;&nbsp;"Ne. Mislim dok stojiš ovde, u ovom trenutku, ti ne možeš da dokažeš da je on ovde, je l' tako?"
<BR>&nbsp;&nbsp;&nbsp;&nbsp;&nbsp;"Ne, a da se ne pokrenem; ne mogu."
<BR>&nbsp;&nbsp;&nbsp;&nbsp;&nbsp;"Vidiš. Nemaš nikakav duhovni dokaz. To ja hoću, mentalni dokaz koji mogu osetiti. Ne želim fizički dokaz, da moraš da izađeš i da ga dovučeš ovamo. Želim dokaz koji možeš nositi u glavi i uvek dodirnuti i omirisati i osetiti. Ali za to nema načina. Da bi verovao u neku stvar moraš je nositi sa sobom. Ne možeš nositi Zemlju, ili čoveka u džepu. Želim da pronađem način kako bih to činio, da nosim stalno stvari sa sobom, da bih mogao da verujem u njih. Koliko je samo nespretno to što moraš da izlaziš i unosiš nešto strahovito fizičko da bi nešto dokazao. Mrzim fizičke stvari zato što se mogu ostaviti za sobom i što je posle nemoguće verovati u njih."
<BR>&nbsp;&nbsp;&nbsp;&nbsp;&nbsp;"To su pravila igre."
<BR>&nbsp;&nbsp;&nbsp;&nbsp;&nbsp;"Ja želim da ih promenim. Zar ne bi bilo lepo ako bismo mogli da stvari dokazujemo umom, i zasigurno znali da su one uvek na svom mestu. Voleo bih da znam kako neko mesto izgleda kada ja nisam tamo. Voleo bih da budem siguran."
<BR>&nbsp;&nbsp;&nbsp;&nbsp;&nbsp;"To nije moguće."
<BR>&nbsp;&nbsp;&nbsp;&nbsp;&nbsp;"Znaš", reče Hičkok, "prvi put mi je palo na pamet da dođem u svemir pre oko pet godina. Nekako kad sam ostao bez posla. Jesi li znao da želim da budem pisac? Oh da, jedan od onih ljudi koji večito pričaju o pisanju, ali retko da pišu. I koji su i suviše vatreni. Tako sam izgubio dobar posao i otišao iz izdavačke delatnosti, i nisam mogao da dobijem drugi posao pa tako nastavim nizbrdo. Onda mi umre žena. Vidiš, ništa ne ostane tamo gde si ga stavio - materijalnim stvarima ne možeš verovati. Morao sam sina da poverim staranju jedne tetke, i stvari se pogoršaju; zatim sam jednog dana dao da se objavi priča sa mojim imenom, ali to nisam bio ja."
<BR>&nbsp;&nbsp;&nbsp;&nbsp;&nbsp;"Ne razumem te."
<BR>&nbsp;&nbsp;&nbsp;&nbsp;&nbsp;Hičkok je bio bled u licu i znojio se.
<BR>&nbsp;&nbsp;&nbsp;&nbsp;&nbsp;"Mogu samo da kažem da sam pogledao u stranicu sa mojim imenom ispod naslova. Od Džozefa Hičkoka. Ali to je bio neki drugi čovek. Nije bilo načina da se dokaže - stvarno dokaže, istinski dokaže - da sam taj čovek ja. Priča je bila poznata - znao sam da sam je ja napisao ali ono ime na papiru ipak nisam bio ja. To je bio simbol, ime. Tuđe. I onda sam shvatio da čak i da sam uspeo u pisanju to meni ne bi značilo ništa, zato što ne bih mogao da se poistovetim sa tim imenom. To bi bio gar i pepeo. Zato više nisam ni pisao. Ionako nikada nisam bio siguran da su priče koje sam imao u stolu nekoliko dana kasnije moje, mada sam se sećao kako sam ih kucao. Uvek je tu bio taj jaz dokaza. Taj jaz između činim i učinio sam. Ono što je učinjeno mrtvo je i nije dokaz, jer to nije akcija. Važne su samo akcije. A komadi papira bili su ostaci učinjenih i završenih akcija koje se sada više ne vide. Sa dokazom činjenja bilo je svršeno. Nije ostalo ništa osim sećanja, a ja nisam imao poverenja u svoje pamćenje. Da li sam stvarno mogao dokazati da sam napisao te priče? Ne. Može li ijedan autor? Ja mislim na dokaz. Mislim na akciju kao dokaz. Ne. Zaista ne može. Ne, osim ako ti neko ne sedi u sobi dok kucaš, a ti to onda možda radiš po sećanju. A kada se stvar završi nema dokaza, samo sećanje. Tako sam onda počeo da nalazim praznine između svega. Sumnjao sam da sam oženjen, i da imam dete, ili da sam ikada u životu imao posao. Sumnjao sam da sam rođen u Ilinoisu i da sam imao pijanog oca i majku svinju od žene. Nisam mogao ništa da dokažem. Jeste, ljudi bi mogli da kažu: 'Takav si i takav, i ovakav i onakav', ali to nije bilo ništa."
<BR>&nbsp;&nbsp;&nbsp;&nbsp;&nbsp;"Trebalo bi da se maneš takvih misli", reče Klemens.
<BR>&nbsp;&nbsp;&nbsp;&nbsp;&nbsp;"Ne mogu. Sve te rupe i praznine. Tako sam i počeo da mislim o zvezdama. Mislio sam kako će mi se dopasti da budem u raketnom brodu u svemiru, u ničemu, u ničemu, da idem dalje u ništa, sa samo nečim tanušnim, tankom ljuskom od metala što me drži, da se udaljavam od svega - nečega sa rupama u sebi što ne može sebe da dokaže. Znao sam tada da je svemir jedina sreća za mene. Kada stignem na Aldebaran II potpisaću da se vraćam petogodišnjim putem na Zemlju, pa ću tako da šetam tamo i nazad kao ping-pong loptica sve do kraja života."
<BR>&nbsp;&nbsp;&nbsp;&nbsp;&nbsp;"Jesi li razgovarao o tome sa psihijatrom?"
<BR>&nbsp;&nbsp;&nbsp;&nbsp;&nbsp;"Da bi on pokušao da mi zamalteriše te praznine, da ispuni rupe bukom i toplom vodom i rečima i šakama koje me opipavaju, i tako to? Hvala lepo." Hičkok zastade. "Pogoršava mi se stanje, je li tako? Mislio sam. Jutros kad sam se probudio, pomislim - gore mi je. Ili bolje?" Opet zastade i uperi oprezan pogled u Klemensa. "Jesi li tamo? Jesi li stvarno tu? Hajde, dokaži."
<BR>&nbsp;&nbsp;&nbsp;&nbsp;&nbsp;Klemens ga pljesnu po ruci, jako.
<BR>&nbsp;&nbsp;&nbsp;&nbsp;&nbsp;"Da", reče Hičkok trljajući ruku, detaljno je zagledajući, sa čuđenjem, uze da je masira. "Bio si tu. Kratak delić trenutka. Ali pitam se da li jesi - sada."
<BR>&nbsp;&nbsp;&nbsp;&nbsp;&nbsp;"Vidimo se kasnije", reče Klemens. Pođe da traži doktora i udalji se.
<BR>&nbsp;&nbsp;&nbsp;&nbsp;&nbsp;Zazvoni jedno zvono. Zazvoniše dva zvona, tri zvona. Brod se zaljulja, kao da ga je ošamarila neka ruka. Začu se zvuk usisavanja, zvuk uključenog usisivača za prašinu. Klemens je čuo krikove i oseti kako se vazduh razređuje. Vazduh mu je šištao oko ušiju. Odjednom mu u nosu i u plućima nije bilo ničega. On se spotače, i tada šištanje prestade.
<BR>&nbsp;&nbsp;&nbsp;&nbsp;&nbsp;Čuo je nekoga kako viče. "Meteor." Jedan drugi glas reče: "Zakrpljeno je!" To je bilo tačno. Brodski pauk za hitne intervencije, pretrčavajući spolja preko školjke prilepio je vrelu zakrpu na rupu u metalu i čvrsto je zavario.
<BR>&nbsp;&nbsp;&nbsp;&nbsp;&nbsp;Neko je govorio i govorio, zatim počinjao da viče u daljini. Klemens potrča hodnikom kroz osvežavajući, zgušnjujući vazduh. Pri skretanju vide rupu u čeličnom zidu, sveže zapušenu; vide krhotine meteora kako leže po sobi kao komadi kakve igračke. Video je kapetana i članove posade i jednog čoveka kako leži na podu. Čovek je bio Hičkok. Oči su mu bile zatvorene, i plakao je. "Pokušao je da me ubije", neprekidno je ponavljao. "Pokušao je da me ubije." Podigoše ga na noge. "To ne mogu učiniti", reče Hičkok. "To nije kako treba. Ne mogu se događati takve stvari, je li tako? Ušao je za mnom. Zašto je to učinio?"
<BR>&nbsp;&nbsp;&nbsp;&nbsp;&nbsp;"Dobro, dobro, Hičkok", reče kapetan.
<BR>&nbsp;&nbsp;&nbsp;&nbsp;&nbsp;Doktor je previjao malu posekotinu na Hičkokovoj ruci. Hičkok podiže pogled, bleda lica, i vide Klemensa kako ga brižno posmatra. "Pokušao je da me ubije", reče on poluglasno.
<BR>&nbsp;&nbsp;&nbsp;&nbsp;&nbsp;"Znam", reče Klemens.
<BR>&nbsp;&nbsp;&nbsp;&nbsp;&nbsp;Prođe sedamnaest časova. Brod je išao dalje kroz svemir.
<BR>&nbsp;&nbsp;&nbsp;&nbsp;&nbsp;Klemens kroči kroz jedan pregradni zid i sačeka. Tu su bili psihijatar i kapetan. Hičkok je sedeo na podu sa nogama privučenim uz grudi, obujmivši ih čvrsto rukama.
<BR>&nbsp;&nbsp;&nbsp;&nbsp;&nbsp;"Hičkok", reče kapetan.
<BR>&nbsp;&nbsp;&nbsp;&nbsp;&nbsp;Nema odgovora.
<BR>&nbsp;&nbsp;&nbsp;&nbsp;&nbsp;"Hičkok slušaj me", reče psihijatar.
<BR>&nbsp;&nbsp;&nbsp;&nbsp;&nbsp;Okrenuše se Klemensu. "Ti si mu prijatelj?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Hoćeš li da nam pomogneš?"
<BR>&nbsp;&nbsp;&nbsp;&nbsp;&nbsp;"Ako mogu."
<BR>&nbsp;&nbsp;&nbsp;&nbsp;&nbsp;"Taj prokleti meteor", reče kapetan. "Ovo se možda ne bi desilo da nije bilo toga."
<BR>&nbsp;&nbsp;&nbsp;&nbsp;&nbsp;"Desilo bi se svakako, kad-tad", reče doktor. Onda se obrati Klemensu: "Mogao bi da razgovaraš s njim."
<BR>&nbsp;&nbsp;&nbsp;&nbsp;&nbsp;Klemens mirno priđe, čučnu uz Hičkoka i stade da ga blago drma za ruku, pozivajući ga tihim glasom. "Čuj, Hičkok."
<BR>&nbsp;&nbsp;&nbsp;&nbsp;&nbsp;Nema odgovora.
<BR>&nbsp;&nbsp;&nbsp;&nbsp;&nbsp;"Hej, to sam ja. Ja, Klemens", reče Klemens. "Slušaj evo me." Šljepnu ga po ruci. Masirao je ukrućeni vrat, nežno, i zatiljak pognute glave. Baci pogled na psihijatra, koji vrlo tiho uzdahnu. Kapetan sleže ramenima.
<BR>&nbsp;&nbsp;&nbsp;&nbsp;&nbsp;"Šok terapija, Doktore?"
<BR>&nbsp;&nbsp;&nbsp;&nbsp;&nbsp;Psihijatar klimnu glavom. "Počećemo za jedan sat."
<BR>&nbsp;&nbsp;&nbsp;&nbsp;&nbsp;Jeste, pomisli Klemens, šok terapija. Odsviraš mu desetak ploča džeza, prođeš mu bocom svežeg zelenog hlorofila i maslačka ispod nosa, staviš mu travu pod noge, poprskaš Šanel po vazduhu, odsečeš mu kosu, podrežeš nokte, dovedeš mu neku ženu, vičeš mu, lupaš i treskaš, spržiš ga strujom, ispuniš rupu i jaz, ali gde ti je dokaz? Ne možeš mu večito dokazivati i dokazivati. Ne možeš zabavljati bebu zvečkama i sirenama po celu noć svake noći tokom sledećih trideset godina. Jednom moraš prestati. Kad to učiniš, on je opet izgubljen. To jest, ako uopšte obraća pažnju na tebe.
<BR>&nbsp;&nbsp;&nbsp;&nbsp;&nbsp;"Hičkok!" uzviknu što je glasnije mogao, gotovo izbezumljeno, kao da se odmakao sa visoke litice. "To sam ja. Tvoj drugar! Hej!"
<BR>&nbsp;&nbsp;&nbsp;&nbsp;&nbsp;Onda se okrete i izađe iz zamukle sobe.
<BR>
<BR>&nbsp;&nbsp;&nbsp;&nbsp;&nbsp;Dvanaest časova kasnije zazvoni još jedno zvonce.
<BR>&nbsp;&nbsp;&nbsp;&nbsp;&nbsp;Pošto je sva strka zamrla, kapetan objasni: "Hičkok se povratio u život na čas. Bio je sam. Uvukao se u kosmičko odelo. Otvorio hermetičku komoru. Onda išetao u kosmos - sam."
<BR>&nbsp;&nbsp;&nbsp;&nbsp;&nbsp;Klemens je žmirkao kroz ogroman zastakljeni otvor, gde su se videle nejasne zvezde i daleka tama. "On je sada tamo napolju?"
<BR>&nbsp;&nbsp;&nbsp;&nbsp;&nbsp;"Da. Milione milja iza nas. Nikada ga ne bismo našli. Saznao sam da je izvan broda tek kada nam se radio iz njegovog skafandra umešao u zrak u kontrolnoj sobi. Čuo sam ga kako govori sam sa sobom."
<BR>&nbsp;&nbsp;&nbsp;&nbsp;&nbsp;"Šta je rekao?"
<BR>&nbsp;&nbsp;&nbsp;&nbsp;&nbsp;"Nešto kao: 'Sada više nema vasionskog broda. Nije ga nikada ni bilo. Nema ljudi. Nikoga u celoj vasioni. Nikada nikoga nije ni bilo. Nema biljaka. Nema zvezda.' To je rekao. Onda priča nešto o svojim šakama, o stopalima i nogama. 'Nema šaka', kaže. 'Više nema šaka. Nikada nisam ni imao. Ni stopala. Nikada ih nisam imao. Ne mogu da dokažem. Nemam tela. Nisam ga nikada imao. Nema usana. Nema lica. Nema glave. Ničega. Samo prostor. Samo prostor. Samo praznina.'"
<BR>&nbsp;&nbsp;&nbsp;&nbsp;&nbsp;Ljudi se polako okrenuše da gledaju kroz zastakljen otvor u daleke i hladne zvezde.
<BR>&nbsp;&nbsp;&nbsp;&nbsp;&nbsp;Kosmos, razmišljao je Klemens. Svemir koji je Hičkok toliko voleo. Prostor, bez ičega na vrhu, bez ičega na dnu, mnogo praznog ničega između, i Hičkok koji pada usred ničega, na svom putu ni u kakvu određenu noć i ni u kakvo određeno jutro...
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
