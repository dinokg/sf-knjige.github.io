<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POSLEDNJA NOĆ SVETA
<P>&nbsp;&nbsp;&nbsp;&nbsp;&nbsp;"Šta bi ti radila kada bi saznala da je ovo poslednja noć sveta?"
<BR>&nbsp;&nbsp;&nbsp;&nbsp;&nbsp;"Šta bih radila? Ozbiljno misliš?"
<BR>&nbsp;&nbsp;&nbsp;&nbsp;&nbsp;"Da, ozbiljno."
<BR>&nbsp;&nbsp;&nbsp;&nbsp;&nbsp;"Ne znam. Nisam razmišljala."
<BR>&nbsp;&nbsp;&nbsp;&nbsp;&nbsp;On sipa malo kafe. U pozadini, dve devojčice su se igrale kockama na ćilimu u salonu na svetlosti uraganskih svetiljki. U večernjem vazduhu osećao se lak, čist miris skuvane kafe.
<BR>&nbsp;&nbsp;&nbsp;&nbsp;&nbsp;"Pa, bolje počni da misliš o tome", reče on.
<BR>&nbsp;&nbsp;&nbsp;&nbsp;&nbsp;"Valjda ne misliš stvarno!"
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Rat?"
<BR>&nbsp;&nbsp;&nbsp;&nbsp;&nbsp;On odmahnu glavom.
<BR>&nbsp;&nbsp;&nbsp;&nbsp;&nbsp;"Nije hidrogenska ili atomska bomba?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ili bakteriološki rat?"
<BR>&nbsp;&nbsp;&nbsp;&nbsp;&nbsp;"Ništa od svega toga", reče on, polako mešajući kafu. "Već prosto, recimo, zatvara se knjiga."
<BR>&nbsp;&nbsp;&nbsp;&nbsp;&nbsp;"Mislim da ne razumem."
<BR>&nbsp;&nbsp;&nbsp;&nbsp;&nbsp;"Ne, a ne razumem ni ja, stvarno; to je samo osećaj. Ponekad me prepadne, ponekad uopšte nisam uplašen, već miran." Baci pogled na devojčice i njihove plave kose koje su se presijavale pod svetiljkama. "Nisam ti ništa rekao. To mi se prvi put dogodilo pre oko četiri noći."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Jedan san koji sam sanjao. Sanjao sam da će se sve svršiti, i jedan glas kako kaže da je gotovo; ne neki glas da bih mogao da ga se setim, nego tako, glas, i kaže kako će ovde na Zemlji sve da stane. Sutradan nisam mnogo razmišljao o tome, ali kad sam otišao u kancelariju vidim Stena Vilisa zagledao se kroz prozor, onako usred dana, kažem ja njemu da se kladimo da znam šta misliš, Stene, a on kaže sanjao sam nešto noćas, i još pre nego što mi je ispričao san, ja sam znao šta je. Mogao sam ja njemu da kažem, ali on priča meni, a ja slušam."
<BR>&nbsp;&nbsp;&nbsp;&nbsp;&nbsp;"To je bio isti san?"
<BR>&nbsp;&nbsp;&nbsp;&nbsp;&nbsp;"Isti. Kažem Stenu da sam ga i ja sanjao. Nije izgledao iznenađen. Laknulo mu je, u stvari. Onda prođemo kroz kancelarije. To nije bilo planirano. Nismo rekli: 'Hajde da prošetamo okolo.' Prosto idemo za svoj groš, i svuda vidimo ljude kako gledaju u svoje stolove, ili u ruke ili kroz prozore. Razgovarao sam sa nekolicinom. A i Sten."
<BR>&nbsp;&nbsp;&nbsp;&nbsp;&nbsp;"I svi su sanjali?"
<BR>&nbsp;&nbsp;&nbsp;&nbsp;&nbsp;"Svi. Isti san, bez razlike."
<BR>&nbsp;&nbsp;&nbsp;&nbsp;&nbsp;"Veruješ li ti u to?"
<BR>&nbsp;&nbsp;&nbsp;&nbsp;&nbsp;"Da. Nikada nisam bio sigurniji."
<BR>&nbsp;&nbsp;&nbsp;&nbsp;&nbsp;"I kada će biti kraj? Sveta, mislim?"
<BR>&nbsp;&nbsp;&nbsp;&nbsp;&nbsp;"Negde tokom noći za nas, a onda kako se noć dalje pomera oko sveta, ima i to da ide dalje. Za dvadeset četiri sata sve će da bude gotovo."
<BR>&nbsp;&nbsp;&nbsp;&nbsp;&nbsp;Sedeli su neko vreme ne pipnuvši kafu. Onda je polako podigoše i ispiše, gledajući jedno u drugo.
<BR>&nbsp;&nbsp;&nbsp;&nbsp;&nbsp;"Jesmo li mi to zaslužili?" reče ona.
<BR>&nbsp;&nbsp;&nbsp;&nbsp;&nbsp;"Nije stvar u tome da li smo zaslužili; jednostavno nije uspelo. Vidim da se čak nisi ni raspravljala oko toga. Zašto nisi?"
<BR>&nbsp;&nbsp;&nbsp;&nbsp;&nbsp;"Valjda imam razloga", reče ona.
<BR>&nbsp;&nbsp;&nbsp;&nbsp;&nbsp;"Onaj isti razlog koji su imali svi u kancelariji?" Ona polako klimnu glavom. "Nisam želela ništa da kažem. Desilo se noćas. I žene iz bloka su pričale među sobom o tome, danas. Sanjale su. Mislila sam da se to samo slučajno poklopilo." Podiže večernje novine. "Nema ništa u novinama o tome."
<BR>&nbsp;&nbsp;&nbsp;&nbsp;&nbsp;"Svi znaju, tako da nema potrebe."
<BR>&nbsp;&nbsp;&nbsp;&nbsp;&nbsp;On se zavali u stolici, posmatrajući je. "Bojiš li se?"
<BR>&nbsp;&nbsp;&nbsp;&nbsp;&nbsp;"Ne. Uvek sam mislila da ću se plašiti, ali se ne plašim."
<BR>&nbsp;&nbsp;&nbsp;&nbsp;&nbsp;"Gde li je onaj duh nazvan samoočuvanje o kojem toliko govore?"
<BR>&nbsp;&nbsp;&nbsp;&nbsp;&nbsp;"Ne znam. Ne uzbuduješ se i suviše kada osećaš da su stvari logične. Ovo je logično. Kako smo živeli, drugo se ništa nije ni moglo desiti."
<BR>&nbsp;&nbsp;&nbsp;&nbsp;&nbsp;"Nismo bili baš mnogo loši, zar ne?"
<BR>&nbsp;&nbsp;&nbsp;&nbsp;&nbsp;"Ne, a ni grdno dobri. Pretpostavljam da je to nevolja - nismo bili bog zna šta ni u kom pogledu osim to što smo bili, dok se veliki deo sveta upinjao da bude mnogo šta drugo."
<BR>&nbsp;&nbsp;&nbsp;&nbsp;&nbsp;Devojčice su se smejale u salonu.
<BR>&nbsp;&nbsp;&nbsp;&nbsp;&nbsp;"Uvek sam mislio da će ljudi u ovakvom jednom trenutku da vrište po ulicama."
<BR>&nbsp;&nbsp;&nbsp;&nbsp;&nbsp;"Mislim da neće. Ne vrišti se zbog prave stvari."
<BR>&nbsp;&nbsp;&nbsp;&nbsp;&nbsp;"Znaš, ništa mi neće nedostajati osim tebe i devojčica. Nikada nisam voleo gradove, niti svoj posao, niti išta osim vas tri. Ništa mi neće nedostajati osim možda promena vremena, i čaša hladne vode kada je vruće, i možda bi mi nedostajalo spavanje. Kako možemo da sedimo tu i tako pričamo?"
<BR>&nbsp;&nbsp;&nbsp;&nbsp;&nbsp;"Zato što nam ništa drugo ne ostaje."
<BR>&nbsp;&nbsp;&nbsp;&nbsp;&nbsp;"To je, naravno; jer kad bi bilo nečeg drugog, mi bismo to činili. Rekao bih da je ovo valjda prvi put u istoriji sveta da svako zna tačno šta će raditi sledeće noći."
<BR>&nbsp;&nbsp;&nbsp;&nbsp;&nbsp;"Pitam se šta li će svi ostali sada da rade, večeras, sledećih nekoliko sati."
<BR>&nbsp;&nbsp;&nbsp;&nbsp;&nbsp;"Ići će na neku predstavu, slušati radio, gledati televiziju, igrati karte, stavljati decu u krevet, i sami odlaziti na spavanje, kao i uvek."
<BR>&nbsp;&nbsp;&nbsp;&nbsp;&nbsp;"U neku ruku, time se možemo ponositi - kao i uvek."
<BR>&nbsp;&nbsp;&nbsp;&nbsp;&nbsp;Još malo su sedeli, onda on sipa sebi još jednu šolju kafe. "Zašto pretpostavljaš da će to biti noćas?"
<BR>&nbsp;&nbsp;&nbsp;&nbsp;&nbsp;"Tako."
<BR>&nbsp;&nbsp;&nbsp;&nbsp;&nbsp;"Zašto to ne bi bila neka druga noć u prošlom veku, ili pre pet vekova, ili pre deset?"
<BR>&nbsp;&nbsp;&nbsp;&nbsp;&nbsp;"Možda zato što nikada nije bio 19. oktobar 1969, nikada pre u istoriji, a sada jeste, i to ti je; zato što ovaj datum znači više nego što je i jedan drugi ikada značio; zato što je to godina kada su stvari takve kakve su u celom svetu i zato je kraj."
<BR>&nbsp;&nbsp;&nbsp;&nbsp;&nbsp;"Noćas preko okeana u oba pravca prelaze po zadatku bombarderi koji nikada neće ugledati kopno."
<BR>&nbsp;&nbsp;&nbsp;&nbsp;&nbsp;"To je jedan deo razloga."
<BR>&nbsp;&nbsp;&nbsp;&nbsp;&nbsp;"Pa", reče on ustajući, "šta ćemo mi? Da operemo sudove?"
<BR>&nbsp;&nbsp;&nbsp;&nbsp;&nbsp;Opraše sudove i posebno uredno ih složiše. U osam i trideset stavili su devojčice u krevet i poljubili ih, upalili male svetiljke kraj njihovih kreveta i ostavili im otškrinuta vrata.
<BR>&nbsp;&nbsp;&nbsp;&nbsp;&nbsp;"Mislim se", reče muž dolazeći iz spavaće sobe i osvrćući se, zastavši trenutak sa lulom u ruci.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Da li da vrata budu zatvorena, ili da ostanu samo malo otškrinuta tako da ulazi svetlost."
<BR>&nbsp;&nbsp;&nbsp;&nbsp;&nbsp;"Mislim se da li deca znaju."
<BR>&nbsp;&nbsp;&nbsp;&nbsp;&nbsp;"Ne, naravno da ne znaju."
<BR>&nbsp;&nbsp;&nbsp;&nbsp;&nbsp;Sedeli su i čitali novine i razgovarali, slušali neku muziku na radiju, pa onda sedeli zajedno kraj kamina i gledali u žeravicu dok je sat odbijao deset i trideset, pa jedanaest, pa jedanaest i trideset. Mislili su na sve druge ljude na svetu koji provode to veče, svaki na svoj sopstveni način.
<BR>&nbsp;&nbsp;&nbsp;&nbsp;&nbsp;"E pa", reče on najzad.
<BR>&nbsp;&nbsp;&nbsp;&nbsp;&nbsp;Dugo je ljubio svoju ženu.
<BR>&nbsp;&nbsp;&nbsp;&nbsp;&nbsp;"Bili smo dobri jedno drugome, u svakom slučaju."
<BR>&nbsp;&nbsp;&nbsp;&nbsp;&nbsp;"Hoćeš da zaplačeš?" zapita on.
<BR>&nbsp;&nbsp;&nbsp;&nbsp;&nbsp;"Mislim da neću."
<BR>&nbsp;&nbsp;&nbsp;&nbsp;&nbsp;Prođoše kroz kuću, pogasiše svetla i odoše u spavaću sobu. Stajali su u prohladnoj noćnoj tami, i svlačili se, sklanjajući prekrivače. "Čaršavi su tako čisti i lepi."
<BR>&nbsp;&nbsp;&nbsp;&nbsp;&nbsp;Umorna sam.
<BR>&nbsp;&nbsp;&nbsp;&nbsp;&nbsp;"Svi smo umorni."
<BR>&nbsp;&nbsp;&nbsp;&nbsp;&nbsp;Smestiše se u postelju.
<BR>&nbsp;&nbsp;&nbsp;&nbsp;&nbsp;"Trenutak", reče ona.
<BR>&nbsp;&nbsp;&nbsp;&nbsp;&nbsp;Čuo je kako ustaje iz kreveta i odlazi u kuhinju. Vrati se trenutak kasnije. "Ostavila sam vodu da teče u lavabo", reče ona.
<BR>&nbsp;&nbsp;&nbsp;&nbsp;&nbsp;Nešto je u tome bilo toliko smešno da je morao da se nasmeje.
<BR>&nbsp;&nbsp;&nbsp;&nbsp;&nbsp;Ona se smejala s njim, znajući šta je toliko smešno u tome što je učinila. Najzad prestadoše da se smeju, i tako su ležali u postelji u svežoj noći držeći se za ruke, sa priljubljenim glavama.
<BR>&nbsp;&nbsp;&nbsp;&nbsp;&nbsp;"Laku noć", reče on posle kratkog vremena.
<BR>&nbsp;&nbsp;&nbsp;&nbsp;&nbsp;"Laku noć", reče ona.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
