<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Nagoveštaj dobrih vesti bila je činjenica da je zatekao Peti kod kuće; ona lično mu otvori vrata stana i reče: "Oh, Bože, ti si taj s mojim tekstom. Al' si rano došao; preko vidfona si rek'o..."
<BR>&nbsp;&nbsp;&nbsp;&nbsp;&nbsp;"Završih ranije nego što sam očekivao." Čak uđe u njen stan, osmotri nameštaj moderan do preteranosti; po stilu, neopretkolumbovski, zasnovan na novim arheološkim otkrićima o kulturi Inka u Južnoj Americi. Sav proizveden, naravno, ručnim radom. Na zidovima su visili primerci novog, animiranog, akcionog slikarstva, slike koje se nikad ne prestaju kretati; svaka je, zapravo, bila dvodimenziona mašina i radila je uz tihi žubor, kao naletanje na obalu talasa nekog dalekog okeana. Ili, pomisli on tačnije, kao podzemna automatska fabrika; a ovo drugo nije baš siguran da voli.
<BR>&nbsp;&nbsp;&nbsp;&nbsp;&nbsp;"Doneo si sa sobom", reče gospođica Viver oduševljeno. Na sebi je imala - a to je izgledalo malo čudno, tako rano predveče - parisku haljinu visoke mode, kakve je viđao po časopisima, ali nikad susreo u stvarnom životu. Daleko je dogurao od onog radnog stola u CIA! Haljina beše raskošna i složena, nalik na latice nekog ne-zemaljskog cveta; morala je koštati bar hiljadu kožica, zaključi Čak. Tako nešto oblači osoba koja polazi da dobije zaposlenje; desna sisa, čvrsta i blago podignuta, cela je otkrivena pogledu; stvarno, maksi moderno. Da nije, možda, očekivala nekog drugog? Bani Hentmena, recimo?
<BR>&nbsp;&nbsp;&nbsp;&nbsp;&nbsp;"Mislila sam da iziđem", objasni Peti Viver. "Na koktel. Al sad ću zvati i otkazati." Ode do video-telefona; njene oštre potpetice zvučno su udarale o sintetički 'zemljani' pod u Inka-stilu.
<BR>&nbsp;&nbsp;&nbsp;&nbsp;&nbsp;"Nadam se da će ti se dopasti tekst", reče on, lunjajući po stanu i osećajući se kao sitan siromašak. Zalutao u bogatije vode, gde su haljine složene i skupe, nameštaj ručno deljan od drveta... Stade pred jednu sliku, pogleda kako ne-objektivne površine klize jedna pod drugu i menjaju se, daju uvek nove, neponovljive, kombinacije.
<BR>&nbsp;&nbsp;&nbsp;&nbsp;&nbsp;Peti se vrati sa video-telefonskog razgovora. "Uhvatila sam ga pre nego što je krenuo iz MGB studija." Nije kazala koga, a Čak odluči da ne pita; verovatno bi se osetio samo još više kao 'izduvan balon'. "Pićence?" Prišla je niskom ormanu od pretkolumbovskog drveta i zlata, otvorila ga, i ukazale su se boce, jedna do druge. "'Oš jedan iovski vazbol? To ti 'e sad glavna fora; mora probaš. Kladim se da nije još dospela u severnu Kaliforniju... vi ste tako..." Mahnula je rukom. "Takve plinske glave, tamo." Poče mešati pića.
<BR>&nbsp;&nbsp;&nbsp;&nbsp;&nbsp;"Mogu li pomoći?" Priđe joj bliže, obuzet osećajem da je zaštitnik i ozbiljan čovek... obuzet, bar, željom da se oseća tako.
<BR>&nbsp;&nbsp;&nbsp;&nbsp;&nbsp;"Neka, hvala", reče Peti, dodavši mu, veštim pokretom, čašu. "Da te ja pitam nešto", reče ona, "pre nego što čak i pogledam tekst. Je li moja uloga velika?"
<BR>&nbsp;&nbsp;&nbsp;&nbsp;&nbsp;"Hm", reče on. Uvećavao je njenu rolu koliko god je mogao, ali istina je istina: i sad je to majušna uloga. Peti je dobačena riblja glava, a fileti su, kao što je i moralo biti, pripali Baniju.
<BR>&nbsp;&nbsp;&nbsp;&nbsp;&nbsp;"Znači, mala je", reče Peti, prišavši sofi, koja je više ličila na klupu, i sevši; latice haljine raširiše se levo i desno od nje. "Daj da vidim, molim te." Sad je oko sebe širila atmosferu pronicljivosti i potpune profesionalnosti; smirena, potpuno smirena.
<BR>&nbsp;&nbsp;&nbsp;&nbsp;&nbsp;Čak sede na drugi kraj sofe i dade joj stranice. Tu je bilo sve: i onaj deo koji je poslat Baniju, i novi deo, sa njenom ulogom, koji do Banija još nije dospeo. Možda nije u redu pokazivati tekst glumici pre nego Baniju... ali Čak je odlučio da uradi tako, bilo greška ili ne.
<BR>&nbsp;&nbsp;&nbsp;&nbsp;&nbsp;"Ova druga žena", reče Peti uskoro; nije joj dugo trebalo da isprelista sve stranice. "Supruga. Opasnica, koju Zigi odlučuje da ubije. Njena uloga je mnogo veća; ona je od početka do kraja tu, a ja, zapravo, samo u ovoj jednoj sceni. U njegovoj kancelariji, kad ona ulazi... u štabu CIA..." Pokaza prstom taj deo.
<BR>&nbsp;&nbsp;&nbsp;&nbsp;&nbsp;Istinu je rekla. On se potrudio najbolje što je mogao, ali činjenica je činjenica, a Peti je, profesionalno, suviše mudra da bi u ovome bila prevarena.
<BR>&nbsp;&nbsp;&nbsp;&nbsp;&nbsp;"Trudio sam se što sam najbolje umeo da ta uloga bude obimnija", reče on iskreno.
<BR>&nbsp;&nbsp;&nbsp;&nbsp;&nbsp;Peti reče: "Maltene je kao jedna od onih groznih uloga gde devojku dovedu samo da stoji i izgleda seksi, a ne da stvarno radi bilo šta. Neću da samo uđem u tesnoj dekoltiranoj haljini i budem ukras. Ja sam glumica; hoću da govorim." Ona mu vrati scenario. "Molim te, Ritersdorfe, za ima Isusa", reče, "izgradi malo više moju ulogu. Bani ovo nije video, je l' tako? Sve je još i sad između tebe i mene. Znači, možda možemo zajednički nešto i da smislimo. 'Aj, jedna scena u restoranu? Zigi se sreće sa tom curom - Šeron - u tom superiška, malom, zabačenom restoranu, kad upada njegova žena... Zigi se svađa sa ženom tu, a ne kod kuće u njihovom stanu. Na taj način se može umešati i Šeron, to jest moja uloga."
<BR>&nbsp;&nbsp;&nbsp;&nbsp;&nbsp;"Hmmm", reče on. Pio je pomalo; to u njegovoj čaši bila je neka čudnovata, slatka mešavina, u velikoj meri nalik na medovinu. Pade mu na um da se zapita šta je sve sipano unutra. Peti je, sedeći tako nasuprot njega, već popila jednu punu čašu; ona ustade i priđe ormanu za piće, da napravi novu količinu.
<BR>&nbsp;&nbsp;&nbsp;&nbsp;&nbsp;Ustade i on, priđe joj i stade pored nje; njeno malo rame se očešalo o njega, a svud oko njih bio je čudni miris pića koje je mešala. Jedan sastojak, primeti on, sipala je iz boce jasno ne-T izgleda; tekst na etiketi kao da je bio alfanski.
<BR>&nbsp;&nbsp;&nbsp;&nbsp;&nbsp;"Sa Alfe Jedan", reče Peti. "Dao mi Bani; on je dobio od nekih Alfana koje poznaje; Bani poznaje sve vrste stvorenja u celoj nastanjenoj Vaseljeni. Jesi znao da je on neko vreme stanovao u sistemu Alfe?" Podigla je svoju čašu, okrenula se licem ka njemu i stajala zamišljena, pijući pomalo. "E, kad bi mogla ja da posetim neki drugi zvezdani sistem. Sigurno se od toga čovek oseti maltene - znaš - natčovečanski."
<BR>&nbsp;&nbsp;&nbsp;&nbsp;&nbsp;Čak ostavi čašu i položi šake na ramena, malena ali prilično tvrda, Peti Viver. Haljina se na tim mestima nagužva u sitne bore. "Mogu donekle da proširim tvoju ulogu", reče on.
<BR>&nbsp;&nbsp;&nbsp;&nbsp;&nbsp;"Važi", reče Peti. Naslonila se na njega, uzdahnula i položila glavu na njegovo rame. "To mi zaista znači." Njena kosa, dugačka, crvenokestenjasta, ovlaš dotače njegovo lice, zagolica ga po nosu. On uze čašu od nje, popi jedan gutljaj, i ostavi i tu drugu na orman.
<BR>&nbsp;&nbsp;&nbsp;&nbsp;&nbsp;Dok se snašao, dok je shvatio šta se dešava, već su bili u spavaćoj sobi.
<BR>&nbsp;&nbsp;&nbsp;&nbsp;&nbsp;Ovo piće, pomisli on. Pomešao sam ga sa nezakonitim talamusnim GB-40 stimulantom dobijenim og Lorda... kako li se ono zvaše. U spavaćoj sobi bio je maltene mrak, ali on je ipak video, kao obrise u produžetku njegove desne ruke, Peti Viver kako seda na krevet i otkopčava neki složen deo na haljini. Haljina najzad spade i Peti je odnese pažljivo do ormana i okači unutra; onda se vrati, radeći nešto čudno sa svojim dojkama. Gledao ju je nekoliko trenutaka i onda shvatio da to ona masira grudni koš; u haljini je bila utegnuta, sad se mogla opustiti, razgibati slobodno. Vide da su joj obe dojke idealne veličine, iako obe, većim delom, sintetičke. Dok je hodala, nisu mahale levo i desno, ni najmanje; leva je, kao i desna koju je već od dolaska u ovaj stan gledao golu, bila upadljivo čvrsta.
<BR>&nbsp;&nbsp;&nbsp;&nbsp;&nbsp;Peti se sruči, kao dobro podmazani kamen, na krevet pored njega; on je već ležao na leđima. Ali videotelefon zazvoni.
<BR>&nbsp;&nbsp;&nbsp;&nbsp;&nbsp;"E, kurac", reče ona. Trgao se na takvu njenu reč. Skliznula je sa postelje, ustala, pipanjem potražila kućnu haljinu; nabacivši je na sebe, pošla bosa iz spavaće sobe, privezujući opasač kućne haljine u čvor oko struka. "'Odma se vraćam, dragi", reče ona običnim glasom. "Ti samo ostani tu."
<BR>&nbsp;&nbsp;&nbsp;&nbsp;&nbsp;Ležao je i buljio u plafon, osećao mekoću i udisao lepi miris postelje. Činilo mu se da je prošlo dugo, dugo. Bio je veoma srećan. Ovakvo čekanje je jedno veliko, smireno zadovoljstvo.
<BR>&nbsp;&nbsp;&nbsp;&nbsp;&nbsp;Onda, najednom, u vratima spavaće sobe stoji Peti Viver, sa kosom opuštenom na ramena. Kosa kao razasuti oblak. Čekao je, ali ona nikako da priđe krevetu. Najednom, Čak shvati da ona neće ni prići; neće ulaziti u sobu. Istog trena on se pridiže u sedeći položaj; njegovo raspoloženje za opuštanje na leđima naglo se smanjilo i iščezlo.
<BR>&nbsp;&nbsp;&nbsp;&nbsp;&nbsp;"Ko je bio?" upita.
<BR>&nbsp;&nbsp;&nbsp;&nbsp;&nbsp;"Bani."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Otkazan je ceo posao." Sada je ušla, ali samo do ormana; iz koga izvadi jednostavnu suknju i bluzu. Uze i svoje gaćice i ode napolje, očito da se obuče na nekom drugom mestu.
<BR>&nbsp;&nbsp;&nbsp;&nbsp;&nbsp;"Zašto je otkazan?" Iskočio je iz kreveta, počeo se oblačiti grozničavo. Peti je nestala; negde u stanu jedna vrata se zatvoriše. Nije mu odgovorila. Nije ga, dabome, ni čula.
<BR>&nbsp;&nbsp;&nbsp;&nbsp;&nbsp;Seo je, sada sasvim obučen, opet na krevet. Upravo kad je vezivao pertle, Peti se opet pojavila. I ona sasvim obučena. Stala je i počela četkati kosu, lica bez izraza; gledala je kako on petlja oko cipela i ništa nije komentarisala. Ponaša se kao da je svetlosnu godinu udaljena, pomisli on; spavaća soba je sad prožeta njenom neutralnom hladnoćom.
<BR>&nbsp;&nbsp;&nbsp;&nbsp;&nbsp;"Kaži mi", reče on ponovo, "zašto je posao otkazan. Reci mi tačno šta je Bani Hentmen kazao."
<BR>&nbsp;&nbsp;&nbsp;&nbsp;&nbsp;"Pa, rek'o je da neće upotrebiti tvoj tekst, a ako me ti zoveš, ili ako ja pozovem tebe..." Sada su, prvi put posle telefonskog poziva, njene oči pogledale pravo u njega i izoštrile sliku; kao da ga je tek sad videla. "Nisam rekla da si ovde. Ali rekao je, ako razgovaramo da ti ja kažem da je po njegovom mišljenju s tvojom idejom gotovo i ne valja ništa."
<BR>&nbsp;&nbsp;&nbsp;&nbsp;&nbsp;"Sa mojom idejom?"
<BR>&nbsp;&nbsp;&nbsp;&nbsp;&nbsp;"Pa, ceo scenario. Bani je dobio stranice koje si mu poslao i kaže da su užasne."
<BR>&nbsp;&nbsp;&nbsp;&nbsp;&nbsp;Čak oseti da mu se uši istovremeno smrzavaju i razbuktavaju; bol mu se širio po licu, kao mraz, tako da su mu uskoro otupeli usne i nos.
<BR>&nbsp;&nbsp;&nbsp;&nbsp;&nbsp;"I zato", reče Peti, "on daje Mračnom i Džonsu, koji su njegovi redovni pisci, da naprave nešto sasvim drugo."
<BR>&nbsp;&nbsp;&nbsp;&nbsp;&nbsp;Posle dužeg vremena Čak reče promuklo: "Treba li da stupim u vezu s njim?"
<BR>&nbsp;&nbsp;&nbsp;&nbsp;&nbsp;"Nije rek'o." Dovršila je četkanje kose; otišla iz spavaće sobe, opet nestala. On ustade, pođe za njom, i nađe je u dnevnoj sobi kako bira broj na videotelefonu.
<BR>&nbsp;&nbsp;&nbsp;&nbsp;&nbsp;"Koga zoveš?" upita.
<BR>&nbsp;&nbsp;&nbsp;&nbsp;&nbsp;Peti reče udaljeno: "Jednog koga poznajem. Da me izvede na večeru."
<BR>&nbsp;&nbsp;&nbsp;&nbsp;&nbsp;Glasom koji je pucketao od zavidljive uskraćenosti, Čak reče: "Pa, daj da te ja izvedem na večeru. Veoma bih to voleo."
<BR>
<BR>&nbsp;&nbsp;&nbsp;&nbsp;&nbsp;Devojka se nije ni potrudila da odgovori; nastavila je da bira broj.
<BR>&nbsp;&nbsp;&nbsp;&nbsp;&nbsp;On ode do pretkolumbovske klupe i poče prikupljati stranice svog rukopisa; vrati ih u koverat. Za to vreme Peti je dobila vezu sa nekim; čuo je, u pozadini, njen tih, prigušen glas.
<BR>&nbsp;&nbsp;&nbsp;&nbsp;&nbsp;"Vidimo se", reče Čak. Nabaci kaput i ode krupnim koracima iz stana.
<BR>&nbsp;&nbsp;&nbsp;&nbsp;&nbsp;Nije ni digla pogled sa ekrana; sasvim obuzeta razgovorom.
<BR>&nbsp;&nbsp;&nbsp;&nbsp;&nbsp;U bolovima od gneva, on zalupi vrata za sobom i pohita zastrtim hodnikom do lifta. Dva puta se spotače i pomisli: Bože, to piće me još vrti. Ma, sve je ovo, možda, halucinacija, izazvana mešanjem GB-40 i... kako je ono nazvala. Ganimedsko vaz-krzno ili kako već beše. Imao je utisak da mu je mozak mrtav, hladan i lišen animacije; njegov duh se smrznuo sasvim, i on sad može samo da razmišlja da treba izići iz ove zgrade, izvući se iz Santa Monike, vratiti gore u severnu Kaliforniju, pa u stan.
<BR>&nbsp;&nbsp;&nbsp;&nbsp;&nbsp;Da li je London bio u pravu? To Čak nije mogao oceniti; možda je istina naprosto ono što Viverica kaže: stranice koje je poslao Baniju grozne su, i tačka. Ali, s druge strane...
<BR>&nbsp;&nbsp;&nbsp;&nbsp;&nbsp;Moram se javiti Baniju, uvide on. Odmah sad. Zapravo, trebalo je da ga zovem odmah iz njenog apartmana.
<BR>&nbsp;&nbsp;&nbsp;&nbsp;&nbsp;U prizemlju zgrade sa stanovima za izdavanje, on pronađe javnu telefonsku kabinu; uđe i poče tipkati broj Hentmenove organizacije. Onda najednom vrati slušalicu na mesto. Da li hoću da znam? - upita se. Mogu li podneti saznanje?
<BR>&nbsp;&nbsp;&nbsp;&nbsp;&nbsp;Iziđe i postoja nekoliko trenutaka ispred kabine, a onda prođe kroz glavna vrata zgrade, na predvečernje ulice. Bar da sačekam dok mi se razbistri u glavi, pomisli. Dok se to piće ne istroši, taj ne-zemaljski intoksikant koji mi je uvalila.
<BR>&nbsp;&nbsp;&nbsp;&nbsp;&nbsp;Ruku nabijenih u džepove, poče pešačiti besciljno duž trotoarskog žleba. Iz minuta u minut sve više potišten i ispunjen zebnjom. Sve se oko njega raspada. A on, nemoćan da zaustavi to rušenje; samo ga kao svedok gleda sa strane, sasvim nemoćan, zahvaćen i ponet procesima koji su toliko moćni da ih on ne može ni razumeti.
<BR>&nbsp;&nbsp;&nbsp;&nbsp;&nbsp;Glasić u njegovom uvu, ženski, snimljen, ponavlja, ponavlja. "To će izneti jednu četvrtinu kožice, gospodine. Molim, ubacite kovani novac, ne papirni."
<BR>&nbsp;&nbsp;&nbsp;&nbsp;&nbsp;Čak poče žmirkati i osvrtati se, otkrivajući da je opet u videotelefonskoj kabini. Ali koga poziva? Banija Hentmena? Poče preturati po džepovima, nađe novčić od četvrt kožice, ubaci ga u prorez vidfona. Slika se najednom razbistri.
<BR>&nbsp;&nbsp;&nbsp;&nbsp;&nbsp;Nije pozvao Banija Hentmena. Na ekranu je bila, i u njega gledala, minijaturna slika Džoane Trieste.
<BR>&nbsp;&nbsp;&nbsp;&nbsp;&nbsp;"Šta je bilo?" upita Džoan zabrinuto. "Izgledaš grozno, Čak. Jesi li bolestan? Odakle telefoniraš?"
<BR>&nbsp;&nbsp;&nbsp;&nbsp;&nbsp;"Iz Santa Monike", reče. Bar je pretpostavljao da je tako: nije pamtio nikakvu vožnju gore ka Zalivu. Nije imao ni osećaj da je proteklo neko dugo vreme... ili možda jeste? Pogleda na ručni časovnik. Dva sata je minulo; već je prošlo osam sati uveče. "Ne mogu da poverujem", reče, "ali jutros su me suspendovali iz CIA, kao rizičnog za bezbednost, a sad..."
<BR>&nbsp;&nbsp;&nbsp;&nbsp;&nbsp;"Za ime svega", reče Džoan, koja ga je pomno slušala.
<BR>&nbsp;&nbsp;&nbsp;&nbsp;&nbsp;On graknu: "I Bani... Hentmen me je otpustio, izgleda, mada to nisam siguran. Ali se plašim da ga pozovem."
<BR>&nbsp;&nbsp;&nbsp;&nbsp;&nbsp;Ćutanje je zavladalo. Onda Džoan smireno reče: "Moraš ga zvati, Čak. Ili ga mogu zvati ja, u tvoje ime; reći ću mu da sam tvoja sekretarica, ili tako nešto - umem ja to, ne brini. Daj mi broj telefonske govornice u kojoj se nalaziš. I ne predaj se potištenosti; već sam te dovoljno upoznala da znam da se vraćaš ka razmišljanjima o samoubistvu, a ako to uradiš u Santa Moniki, neću moći da ti pomognem, ne bih stigala donde na vreme."
<BR>&nbsp;&nbsp;&nbsp;&nbsp;&nbsp;"Hvala", reče on. "Lepo je znati da je nekome stalo."
<BR>&nbsp;&nbsp;&nbsp;&nbsp;&nbsp;"Imao si naprosto previše raznih potresa u životu u poslednje vreme", reče Džoan, na svoj pametan, zdravorazumski način. "Prvo propast braka, pa sad..."
<BR>&nbsp;&nbsp;&nbsp;&nbsp;&nbsp;"Zovi ga", prekide je Čak. "Evo broja." Podiže cedulju ka ekranu, a Džoan zapisa broj.
<BR>&nbsp;&nbsp;&nbsp;&nbsp;&nbsp;Kad je okačio slušalicu na mesto, ostao je u telefonskoj govornici, pušeći i meditirajući. Mozak mu se počeo razbistrivati, i on se zapita šta je radio između šest i osam. Noge su mu bile krute, bolele su ga od umora; možda je pešačio. Po ulicama Santa Monike, bez odredišta, bez plana.
<BR>&nbsp;&nbsp;&nbsp;&nbsp;&nbsp;Posegnu u džep kaputa i izvuče limenu kutijicu sa kapsulama GB-40 koju je poneo sa sobom; uspe da proguta jednu, bez vode. To će - pretpostavljao je - odstraniti posledice zamora. Ali ništa, ništa osim hirurškog odstranjenja cele prednje strane mozga, ne može ukloniti njegovu svest o katastrofalnoj situaciji u kojoj se našao.
<BR>&nbsp;&nbsp;&nbsp;&nbsp;&nbsp;Ljigavac, pomisli on. Možda mi ljigavac može pomoći.
<BR>&nbsp;&nbsp;&nbsp;&nbsp;&nbsp;Od informacijske službe oblasti Marin on dobi telefonski broj Lorda Teciostrige; i pozva ga, odmah, i ubaci novčić. Čekao je; vidfon je zvonio, ali je ekran ostao prazan.
<BR>&nbsp;&nbsp;&nbsp;&nbsp;&nbsp;"Zdravo." Pozdravila ga je ta jedna reč, ne izgovorena, nego napisana na ekranu; ljigavac ne može da govori zvukom, pa ni preko telefona.
<BR>&nbsp;&nbsp;&nbsp;&nbsp;&nbsp;"Čak Ritersdorf ovde", reče on.
<BR>&nbsp;&nbsp;&nbsp;&nbsp;&nbsp;Nove reči ispoljile su se na ekranu. "U nevolji si. Ne mogu ti pročitati um na ovoj razdaljini, ali osećam to po nijansama u tvom glasu."
<BR>&nbsp;&nbsp;&nbsp;&nbsp;&nbsp;"Imaš li ti uticaja kod Hentmena?" upita Čak.
<BR>&nbsp;&nbsp;&nbsp;&nbsp;&nbsp;"Kao što sam te obavestio ranije..." Te reči su, kao uzana traka teksta, prolazile jedna po jedna preko ekrančića. "...tog čoveka čak ni ne znam."
<BR>&nbsp;&nbsp;&nbsp;&nbsp;&nbsp;Čak reče: "Izgleda da me je otpustio. Voleo bih da ga ti pokušaš nagovoriti da me opet primi." Bože, pomisli on, moram imati neko zaposlenje. "Ti si me naveo da potpišem ugovor s njim; poprilična odgovornost se može staviti na tvoj prag."
<BR>&nbsp;&nbsp;&nbsp;&nbsp;&nbsp;"Tvoj posao kod CIA..."
<BR>&nbsp;&nbsp;&nbsp;&nbsp;&nbsp;"Suspendovan sam. Zbog druženja sa Hentmenom." Čak dodade, grubo: "Hentmen ima preveliki broj ne-zemaljskih poznanika."
<BR>&nbsp;&nbsp;&nbsp;&nbsp;&nbsp;"Vidim", uobličiše se reči. "Tvoja visoko-neurotična bezbednosna agencija. Trebalo je to da očekujem, ali nisam očekivao. Trebalo je da ti očekuješ, godinama si radio tamo."
<BR>&nbsp;&nbsp;&nbsp;&nbsp;&nbsp;"Vidi", reče Čak. "Nisam te pozvao da bismo se raspravljali ko je kriv; ja samo hoću zaposlenje, bilo kakvo zaposlenje." I to moram naći odmah, noćas, reče on sebi. Ne mogu čekati.
<BR>&nbsp;&nbsp;&nbsp;&nbsp;&nbsp;"Moram da razmislim temeljito o ovome", saopšti mu ljigavac pokretnom trakom reči. "Daj mi..."
<BR>&nbsp;&nbsp;&nbsp;&nbsp;&nbsp;Čak divljačćki tresnu slušalicu na mesto.
<BR>&nbsp;&nbsp;&nbsp;&nbsp;&nbsp;Ostade zatvoren u kabini, pušeći i čekajući, pitajući se šta će Džoan reći kad pozove. Možda neće pozvati, razmišljao je. Naročito ako su vesti loše. Koji haos. Kakvu sam situaciju, samo svojim sopstvenim...
<BR>&nbsp;&nbsp;&nbsp;&nbsp;&nbsp;Telefon zazvoni.
<BR>&nbsp;&nbsp;&nbsp;&nbsp;&nbsp;On podiže slušalicu i reče: "Džoan?"
<BR>&nbsp;&nbsp;&nbsp;&nbsp;&nbsp;Na ekranu se pojavi njena malena slika. "Zvala sam taj broj koji si mi dao, Čak. Dobila sam nekoga iz njegovog osoblja, nekog gospodina Felda. Tamo je opšta uzbuna. Feld mi je samo rekao da pogledam večernje kućne novine."
<BR>&nbsp;&nbsp;&nbsp;&nbsp;&nbsp;"Dobro", reče Čak, osetivši se hladniji nego dosad. "Hvala. Kupiću neke losanđeleske novine ovde, pa ću te možda videti kasnije." Prekide vezu, žurno iziđe iz govornice i pođe ulicom u potrazi za samohodnim kioskićem za prodaju novina.
<BR>&nbsp;&nbsp;&nbsp;&nbsp;&nbsp;Posle samo nekoliko trenutaka, dočepao se jednog primerka večernjih uličnih novina; poče ih čitati pri svetlosti jednog izloga. Stvar je bila na naslovnoj strani. A gde bi, inače, mogla biti? - pomisli on. Kad je reč o Hentmenu, najpoznatijem televizijskom klovnu.
<BR>
<BR>&nbsp;&nbsp;&nbsp;&nbsp;&nbsp;BANI HENTMENA HAPSILA CIA KAO AGENTA
<BR>&nbsp;&nbsp;&nbsp;&nbsp;&nbsp;NE-T SILE, POBEGAO U LASERSKOJ PUCNJAVI
<BR>
<BR>&nbsp;&nbsp;&nbsp;&nbsp;&nbsp;Morao je dvaput pročitati taj članak da bi poverovao da se desilo to što se desilo. CIA je, kroz svoju obaveštajnu mrežu, saznala u toku dana da je Hentmenova organizacija otpustila izvesnog čoveka koji je Hentmena interesovao samo zbog 'Operacije pedeset minuta' na M2 Alfe Tri. Izvesnog Čaka Ritersdorfa. Zaključili su da je Hentmen, kao što su odavno podozrevali, agent Alfanaca, i zato su stupili u akciju istog trenutka, jer da su oklevali, mogao je neko, možda neki Hentmenov doušnik unutar CIA, da ga upozori, pa bi Bani Hentmen pobegao. Sve je bilo vrlo jednostavno i vrlo užasno; ruke su mu se tresle dok je držao novine na svetlosti.
<BR>&nbsp;&nbsp;&nbsp;&nbsp;&nbsp;A Hentmen im je ipak pobegao. Uprkos tako brzoj akciji CIA. Možda je od svoje mašinerije dobio upozorenje na vreme; očekivao je dolazak akcionog odreda CIA koji ga je pokušao uhapsiti u TV studiju u Njujorku, pisalo je u novinskom članku.
<BR>&nbsp;&nbsp;&nbsp;&nbsp;&nbsp;Gde je, dakle, begunac sada? Valjda već na putu za alfanski sistem. A gde je Čak Ritersdorf? Na putu ka nigde; pred njim leži samo jedna močvarna praznina koju ne ispunjavaju nikakve osobe, nikakvi zadaci, niti razlozi za postojanje. Hentmen je stigao da pozove Peti Viver, TV starletu, i da joj kaže da otpušta Čaka, ali se nije potrudio da...
<BR>&nbsp;&nbsp;&nbsp;&nbsp;&nbsp;Vidfonski poziv od Hentmena stigao je tek predveče. Posle neuspelog hapšenja. Prema tome, Peti Viver je znala gde se Hentmen tada nalazio. Ili je bar moguće da je znala. Ali i to je neko početno uporište.
<BR>&nbsp;&nbsp;&nbsp;&nbsp;&nbsp;On uhvati taksi i odjuti natrag do veličanstvene zgrade Peti Viver; plati vožnju i pohita do ulaza u zgradu; pritisnu dugme interkoma za njen stan.
<BR>&nbsp;&nbsp;&nbsp;&nbsp;&nbsp;"Ko je?" Njen glas je i sad bio hladan, bezličan, čak i više nego ranije.
<BR>&nbsp;&nbsp;&nbsp;&nbsp;&nbsp;"Ritersdorf", reče Čak. "Ostao mi je deo rukopisa kod tebe."
<BR>&nbsp;&nbsp;&nbsp;&nbsp;&nbsp;"Ja ne vidim nijednu stranicu." Nije zvučala ubeđeno.
<BR>&nbsp;&nbsp;&nbsp;&nbsp;&nbsp;"Ako me pustiš unutra, mislim da ću se odmah setiti gde su. Za minut."
<BR>&nbsp;&nbsp;&nbsp;&nbsp;&nbsp;"'Aj, važi." Visoka metalna vrata su škljocnula i otvorila se; Peti je, na spratu, pritiskom na dugme upravljala da tako bude.
<BR>&nbsp;&nbsp;&nbsp;&nbsp;&nbsp;Popeo se liftom. Vrata njenog apartmana bila su već otvorena, i on odmah uđe. Peti ga dočeka u dnevnoj sobi, pozdravom ledeno ravnodušnim; stajala je sa rukama prekrštenim preko grudi i gledala kamenim pogledom kroz prozor, panoramu noćnog Los Anđelesa. "Nema ovde nijedne stranice tvog prokletog rukopisa", reče mu ona. "Ne znam šta..."
<BR>&nbsp;&nbsp;&nbsp;&nbsp;&nbsp;"Onaj poziv od Banija", reče on. "Odakle je bio?"
<BR>&nbsp;&nbsp;&nbsp;&nbsp;&nbsp;Osmotrila ga je, uzvijajući jednu obrvu. "Ne sećam se."
<BR>&nbsp;&nbsp;&nbsp;&nbsp;&nbsp;"Videla si večerašnje homeo-novine?"
<BR>&nbsp;&nbsp;&nbsp;&nbsp;&nbsp;Posle duže pauze, slegnula je ramenima. "Može biti."
<BR>&nbsp;&nbsp;&nbsp;&nbsp;&nbsp;"Bani te je pozvao posle tog pokušaja hapšenja. Ti to znaš, i ja to znam."
<BR>&nbsp;&nbsp;&nbsp;&nbsp;&nbsp;"Pa šta?" Nije se potrudila čak ni da ga pogleda; u celom njegovom životu još niko ga nije tako ledeno ignorisao. A ipak, njemu se činilo da ispod te njene tvrdoće postupanja leži strah. Ipak, tako je mlada, nema ni dvadeset. On odluči da se kocka ulaganjem na tu kartu.
<BR>&nbsp;&nbsp;&nbsp;&nbsp;&nbsp;"Gospođice Viver, ja sam agent CIA." Imao je, i sad, značku CIA kod sebe; poseže pod kaput i izvadi je, pruži ka njoj. "Uhapšeni ste."
<BR>&nbsp;&nbsp;&nbsp;&nbsp;&nbsp;Trgla se, oči jako raširila; naglo se okrenula oko sebe, sa prigušenim uzvikom. Video je koliko joj se disanje izmenilo - iz korena izmenilo; teški crveni pulover brzo se nadizao i spuštao. "Stavrno si agent tajne službe?" upita ona, pridavljenim šapatom. "Mislila sam da si pisac TV scenarija; tako je Bani rekao."
<BR>&nbsp;&nbsp;&nbsp;&nbsp;&nbsp;"Mi smo se ubacili u Hentmenovu organizaciju. Ja sam glumio TV pisca. Idemo." Uhvatio je Patriciju Viver za lakat jedne ruke.
<BR>&nbsp;&nbsp;&nbsp;&nbsp;&nbsp;"Kuda idemo?" Pokušavala se izvući, užasnuta.
<BR>&nbsp;&nbsp;&nbsp;&nbsp;&nbsp;"U ogranak CIA za L. A. Tamo ćeš biti stavljena u zatvorsku ćeliju."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Znaš gde je Bani Hentmen", reče on.
<BR>&nbsp;&nbsp;&nbsp;&nbsp;&nbsp;Nastalo je ćutanje.
<BR>&nbsp;&nbsp;&nbsp;&nbsp;&nbsp;"Ne znam", reče ona i sva se poguri. "Zaista ne znam. Kad je pozvao, ja nisam znala da su ga hapsili, niti bilo šta - nije rek'o ništa o tome. Tek kad sam izišla na večeru, posle tvog odlaska, videla sam u novinama naslove." Ona potišteno pođe ka spavaćoj sobi. "Da uzmem ja kaput i tašnu. I da nabacim malo karmina. A za ovo, govorim ti istinu; časna reč."
<BR>&nbsp;&nbsp;&nbsp;&nbsp;&nbsp;On pođe za njom; ona, u spavaćoj sobi, uze jedan kaput sa okačaljke u ormanu, onda otvori jednu ladicu da nađe torbicu.
<BR>&nbsp;&nbsp;&nbsp;&nbsp;&nbsp;"Šta misliš, koliko dugo će me zadržati?" upita, preturajući po unutrašnjosti torbice.
<BR>&nbsp;&nbsp;&nbsp;&nbsp;&nbsp;"Pa, ne duže od..." poče on. I zaćuta. Jer je Peti uperila u njega laserski pištolj. Našla ga je u tašnici.
<BR>&nbsp;&nbsp;&nbsp;&nbsp;&nbsp;"Ne verujem da si agent tajne službe", reče.
<BR>&nbsp;&nbsp;&nbsp;&nbsp;&nbsp;"Ali jesam", reče Čak.
<BR>&nbsp;&nbsp;&nbsp;&nbsp;&nbsp;"Ispadaj napolje. Ne razumem šta pokušavaš da uradiš, ali Bani mi je dao ovo i rekao mi da ga upotrebim kad i ako budem morala." Ruka joj se tresla, ali je laserski pištolj ostajao uperen u njega. "Molim te, idi", reče ona. "Ispadaj iz mog stana - ako ne, ubiću te; časna reč, ubiću te." Izgledala je užasno, užasno uplašena.
<BR>&nbsp;&nbsp;&nbsp;&nbsp;&nbsp;On se okrete i ode iz apartmana, u hodnik, do lifta, koji je još bio tu. On samo zakorači u njega.
<BR>&nbsp;&nbsp;&nbsp;&nbsp;&nbsp;Uskoro se nađe na ulici, pruži korake po mračnom pločniku. Dobro; ovo je gotovo, pomisli on. Mada nije baš završeno kao što je on nameravao. S druge strane, pomisli stoički, ništa nije ni izgubio... osim, možda, svoje dostojanstvo. A to će se, proticanjem vremena, vratiti.
<BR>&nbsp;&nbsp;&nbsp;&nbsp;&nbsp;Nema se sad kuda, nego u severnu Kaliforniju.
<BR>&nbsp;&nbsp;&nbsp;&nbsp;&nbsp;Petnaest minuta kasnije bio je u vazduhu, odmicao kući, ka svom 'ćumezu' kod one gazdarice u oblasti Marin. Sve u svemu, njegov boravak u Los Anđelesu nije protekao bog-zna-kako uspešno.
<BR>
<BR>&nbsp;&nbsp;&nbsp;&nbsp;&nbsp;Kad je stigao, zatekao je upaljena svetla u svom stanu i uključeno grejanje; u fotelji je sedela, i slušala jednu od ranih Hajdnovih simfonija na FM radiju, Džoan Trieste. Čim ga je ugledala, skočila je na noge. "Hvala Bogu", reče ona. "Toliko sam se brinula za tebe." Sagnula se i dohvatila primerak lista 'Hronika San Franciska'. "Video si novine već. Gde to postavlja tebe, Čak? Znači li da CIA juri sad i tebe? Kao Banijevog službenika?"
<BR>&nbsp;&nbsp;&nbsp;&nbsp;&nbsp;"Ne'am pojma", reče on i zatvori vrata stana. Činilo mu se da ga CIA ne juri, baš, ali da o tome treba razmisliti; Džoan je dobro rekla. Ode u kuhinju i pristavi čajnik pun vode, da zakuva kafu. Nedostajao mu je, u ovakvim trenucima, onaj autonomni uređaj za pravljenje kafe koji je bio deo kuhinjskog štednjaka u ranijem stanu. On je kupio Meri taj štednjak, zajedno sa tim ugrađenim robotom za kafu; kupio joj, i ostavio joj, kao i gotovo svu drugu imovinu.
<BR>&nbsp;&nbsp;&nbsp;&nbsp;&nbsp;Džoan se pojavi na vratima kuhinje. "Čak, mislim da treba da pozoveš CIA, da popričaš sa nekim koga poznaješ tamo. Tvog dosadašnjeg gazdu. Važi?"
<BR>&nbsp;&nbsp;&nbsp;&nbsp;&nbsp;On reče, ogorčeno: "Ala si sklona poštovanju zakona. Uvek sve uraditi kako vlasti kažu, a?" Nije joj rekao da je u časovima krize, kad se sve raspadalo svud oko njega, prvi njegov poriv bio da se obrati Baniju Hentmenu, ne cijašima.
<BR>&nbsp;&nbsp;&nbsp;&nbsp;&nbsp;"Molim te", reče Džoan. "Razgovarala sam sa Lordom Teciostrigom, i on misli isto. Slušala sam vesti na radiju, kažu da je u toku hapšenje drugih pripadnika Hentmenove organizacije..."
<BR>&nbsp;&nbsp;&nbsp;&nbsp;&nbsp;"Samo me ostavite na miru." Uze odozgo, iz ormarića, teglu sa instant-kafom; drhtavim rukama ubaci jednu punu kašiku u čajnik.
<BR>&nbsp;&nbsp;&nbsp;&nbsp;&nbsp;"Ako ne stupiš u vezu sa njima", reče Džoan, "ja neću moći ništa da učinim za tebe. U tom slučaju, mislim da je najbolje da odem."
<BR>&nbsp;&nbsp;&nbsp;&nbsp;&nbsp;Čak reče: "A šta bi inače mogla učiniti za mene? Šta si dosad učinila za mene? Kladim se da pre mene nisi u životu srela nikog ko je izgubio dva zaposlenja za jedan dan."
<BR>&nbsp;&nbsp;&nbsp;&nbsp;&nbsp;"Onda, šta ćeš?"
<BR>&nbsp;&nbsp;&nbsp;&nbsp;&nbsp;"Mislim da ću emigrirati na Alfu", reče Čak. I to, konkretno, na drugi mesec treće planete tog sistema, pomisli on. Da je samo uspeo pronaći Hentmena...
<BR>&nbsp;&nbsp;&nbsp;&nbsp;&nbsp;"Znači, CIA je u pravu", reče Džoan; oči su joj gorele od ljutnje. "Hentmenova mašina je plaćenička, radi za jednu vanzemaljsku državu."
<BR>&nbsp;&nbsp;&nbsp;&nbsp;&nbsp;"Bože!" reče Čak, zgađeno. "Rat je završen pre toliko godina! Muka mi je od tih koještarija o špijunaži. Toga sam se naslušao dovoljno za celu večnost. Ako hoću da emigriram, onda me pustite da emigriram."
<BR>&nbsp;&nbsp;&nbsp;&nbsp;&nbsp;"Ono što bi ja trebalo učiniti", reče Džoan, nimalo poletno, "jeste da te uhapsim. Ja sam naoružana." Pokaza mu neverovatno malen, ali van svake sumnje pravi, pištolj koji je nosila uz telo. "Ali ne mogu. Žao mi te je. Kako si mogao tako da zabrljaš svoj život? Teciostriga se toliko potrudio..."
<BR>&nbsp;&nbsp;&nbsp;&nbsp;&nbsp;"Okrivi njega", reče Čak.
<BR>&nbsp;&nbsp;&nbsp;&nbsp;&nbsp;"On je samo želeo da pomogne; video je da ne preuzimaš odgovornost." Njene oči sevnuše. "Nikakvo čudo da se Meri razvela od tebe."
<BR>&nbsp;&nbsp;&nbsp;&nbsp;&nbsp;On zastenja.
<BR>&nbsp;&nbsp;&nbsp;&nbsp;&nbsp;"Ti, naprosto, nećeš da se potrudiš", reče Džoan. "Digao si ruke; ni..." Zaćuta. Zgleda se s njim. Čuo je i on. Oboje su čuli misli ganimedskog ljigavca iz stana preko puta hodnika.
<BR>&nbsp;&nbsp;&nbsp;&nbsp;&nbsp;"Gospodine Ritersdorfe, jedan džentlmen se kreće hodnikom u pravcu tvog stana; on je naoružan, i namerava da te prisili da pođeš s njim. Ne mogu doznati ko je ili šta želi, jer ima oko glave postavljenu neku vrstu rešetke ili zaštitne kutije za sprečavanje telepatskog pristupa; to znači da je on ili vojno lice, ili pripadnik snaga bezbednosti ili tajne policije, ili neke kriminalne ili izdajničke organizacije. U svakom slučaju, pripremi se."
<BR>&nbsp;&nbsp;&nbsp;&nbsp;&nbsp;Čak reče Džoani: "Daj mi taj tvoj laserski pištoljčić."
<BR>&nbsp;&nbsp;&nbsp;&nbsp;&nbsp;"Ne." Podigla je pištolj iz futrolice i uperila ga prema vratima stana; lice joj je bilo bistro i sveže. Očigledno je savršeno dobro kontrolisala svoje postupke.
<BR>&nbsp;&nbsp;&nbsp;&nbsp;&nbsp;"Bože", reče Čak, "ti ćeš poginuti." Znao je to; video unapred; jasno u celosti, kao da je prekognitivac. Njegove ruke poleteše u stranu, munjevito, kao bič, dograbiše lasersku cev i otrgnuše je iz Džoanine ruke. Ali pištolj ispade i njemu iz ruke; pa se i on, i Džoan baciše naglavačke da ga dočepaju; sudariše se u vazduhu, i Džoan jeknu i odlete o zid kuhinje. Čak dohvati oružje i ustade, držeći ga.
<BR>&nbsp;&nbsp;&nbsp;&nbsp;&nbsp;Nešto ga udari po ruci, neka vrelina; on ispusti maleni laserski pištolj koji odzveketa po podu. U isti mah, u njegovom sluhu odjeknu glas - njemu nepoznat - nekog muškarca. "Ritersdorfe, ubiću te ako opet pokušaš podići tu cevčicu." Čovek je već bio u dnevnoj sobi; zatvorio je ulazna vrata stana i načinio nekoliko koraka prema kuhinji, držeći svoj laserski pištolj uperen ka Džoani. Bio je srednjih godina, u nekom jeftinom, sivom kaputu od domaćeg materijala i starim, arhaičnim čizmama; preko Čaka pređe sev utiska da taj čovek dolazi iz neke potpuno tuđinske ekologije, možda čak sa druge planete.
<BR>&nbsp;&nbsp;&nbsp;&nbsp;&nbsp;"Mislim da je ovo Banijev čovek", reče Džoan, ustajući polako. "Dakle, verovatno bi to uradio. Ali ako misliš da možeš dohvatiti laser pre nego..."
<BR>&nbsp;&nbsp;&nbsp;&nbsp;&nbsp;"Ne", reče Čak odmah. "Poginuli bismo oboje." Pogleda tog čoveka. "Pokušao sam ja već da pozovem Banija."
<BR>&nbsp;&nbsp;&nbsp;&nbsp;&nbsp;"Važi", reče čovek, i pokretom ruke pokaza ka vratima. "Dama može ostati ovde; hoću samo tebe, Ritersdorfe. Polazi, nemojmo fnopovati vreme; pred nama je dug put."
<BR>&nbsp;&nbsp;&nbsp;&nbsp;&nbsp;"Pitajte malu Vivericu", reče Čak, polazeći ispred tog čoveka, u hodnik.
<BR>&nbsp;&nbsp;&nbsp;&nbsp;&nbsp;Iza njega čovek zamumla. "Nikakve više pričancije, Ritersdorfe. Već je bilo suviše glakovanih pričancija."
<BR>&nbsp;&nbsp;&nbsp;&nbsp;&nbsp;"Na primer, kakvih?" Čak zastade; u sebi je osećao zloslutne gradacije straha.
<BR>&nbsp;&nbsp;&nbsp;&nbsp;&nbsp;"Na primer, to što si ti ušao u našu organizaciju, a bio si uhoda CIA. Sad je nama jasno zašto si ti hteo da nam budeš scenarista; da bi izmamio neke dokaze protiv Bana. I šta si otkrio? Video si jednog Alfanca; je li to krivično delo?"
<BR>&nbsp;&nbsp;&nbsp;&nbsp;&nbsp;"Nije", reče Čak.
<BR>&nbsp;&nbsp;&nbsp;&nbsp;&nbsp;"Oni će njega kamenovati do smrti, zbog toga", reče čovek sa pištoljem. "Do vraga, a znaju već godinama da je on stanovao u alfanskom sistemu. Rat je završen. Bani, dabome, ima ekonomske veze sa Alfom; a koji biznismen nema? Ali on je nacionalna figura, slavan; publika zna za njega. Ja ću da ti kažem zašto je CIA odlučila da se okomi na njega. Zbog te njegove ideje za scenario u kome cijaški sim ubije nekog; pomislili su da će on koristiti svoju TV seriju za napade na..."
<BR>&nbsp;&nbsp;&nbsp;&nbsp;&nbsp;Ispred njih, u hodniku, pojavio se ganimedski ljigavac, zaprečio im put. Bio je iscureo iz svog stana i zauzeo taj položaj.
<BR>&nbsp;&nbsp;&nbsp;&nbsp;&nbsp;"Puštaj nas da prođemo", reče čovek.
<BR>&nbsp;&nbsp;&nbsp;&nbsp;&nbsp;"Žao mi je", dopreše misli Lorda Teciostrige do Čaka. "Ali ja sam kolega gospodina Ritersdorfa; bilo bi mi, iz praktičnih razloga, nepovoljno da dozvolim da on bude odveden."
<BR>&nbsp;&nbsp;&nbsp;&nbsp;&nbsp;Laserski zrak se šumno uključi; crven i tanak, stvori se naporedo sa Čakom i nestade u središtu gomile sluzi, koja se, uz zvuke pucketanja i razdiranja, sasuši i pretvori u crnu, spečenu masu; dimilo se iz nje, izletale su žiške, progoreo je tepih, a ispod tepiha nagoreo je čak i drveni pod hodnika.
<BR>&nbsp;&nbsp;&nbsp;&nbsp;&nbsp;"Napred pođi", reče čovek sa pištoljem Čaku.
<BR>&nbsp;&nbsp;&nbsp;&nbsp;&nbsp;"Pa on je mrtav", reče Čak. Nije mogao poverovati.
<BR>&nbsp;&nbsp;&nbsp;&nbsp;&nbsp;"Ima ih još", reče čovek sa pištoljem. "Na Ganimedu." Njegovo mesnato lice nije ispoljavalo nikakva osećanja, samo budnost. "Kad uđemo u lift, pritisni dugme za gore; moj brod je na krovu, a ovo vaše sletište ovde je stvarno malecko i lauzlovano."
<BR>&nbsp;&nbsp;&nbsp;&nbsp;&nbsp;Čak, sav otupeo, uđe u lift. Čovek sa pištoljem uđe za njim; sledećeg trena bili su na krovu i iskoračivali u hladnoću maglovite noći. "Kaži mi kako se zoveš", reče Čak. "Samo to: kako se zoveš."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Da te nađem jednog dana. Što si ubio Lorda Teciostrigu." A dan će doći kada će on biti postavljen u isti vektor sa ovom osobom.
<BR>&nbsp;&nbsp;&nbsp;&nbsp;&nbsp;"Vrlo rado ću ti reći moje ime", reče čovek, terajući Čaka u parkirani mlazni skakač; na vozilu su stop-svetla blistala, a turbina tiho zujala. "Alf Čerigan", reče on, sedajući pred kontrolnu ploču.
<BR>&nbsp;&nbsp;&nbsp;&nbsp;&nbsp;Čak klimnu glavom.
<BR>&nbsp;&nbsp;&nbsp;&nbsp;&nbsp;"Dopada ti se moje ime? Nalaziš da je prijatno?"
<BR>&nbsp;&nbsp;&nbsp;&nbsp;&nbsp;Čak je ćutao i zurio napred.
<BR>&nbsp;&nbsp;&nbsp;&nbsp;&nbsp;"Ućutao si se", primeti Čerigan. "Živa šteta, jer ti i ja ćemo biti ovako zajedno sve do Lune, do Brahe-grada." On pruži ruku i uključi automatskog pilota.
<BR>&nbsp;&nbsp;&nbsp;&nbsp;&nbsp;Ispod njih se skakač trže i prope, ali ne uzlete.
<BR>&nbsp;&nbsp;&nbsp;&nbsp;&nbsp;"Čekaj tu", reče Alf Čerigan i mahnu laserskim pištoljem prema Čaku. "Ne pipaj kontrole." Otvori vrata skakača, hermetički zatvarajuća, i nervozno izviri celom glavom napolje, u mrak, da vidi šta je to sprečilo uzletanje. "E, vraga ti tvoga", reče, "spoljašnji provodnik zadnjih ruba..." Njegov govor prestade; on se baci nazad u sedište i ispali jedan laserski zrak.
<BR>&nbsp;&nbsp;&nbsp;&nbsp;&nbsp;Iz tmine krova stiže mu, kao odgovor, drugi laserski zrak, uporedan sa njegovim, pružen kroz vrata još i sad otvorena, pravo u njegovo telo; Čerigan ispusti oružje i praćaknu se, grunu glavom o unutrašnju stranu kabine, onda, sav izvijen, klonu kao okrvavljena životinja; usta su mu visila mlitavo, oči su bile sada razgrađene i neodređene.
<BR>&nbsp;&nbsp;&nbsp;&nbsp;&nbsp;Čak se sagnu, podiže odbačeni laserski pištolj i pogleda u mrak da vidi ko je to bio. Bila je Džoan; ona je pratila njega i Čerigana, krenula ručno kontrolisanim liftom za spasavanje u slučaju požara, i stigla malo posle njih dvojice. On iziđe, oklevajući, iz vozila; zatim pozdravi Džoanu. Čerigan je načinio grešku; nije bio upoznat sa činjenicom da je Džoan policajka, navikla na dramatične situacije. Ni samom Čaku nije bilo lako da shvati da je sve to uspela tako brzo: jednim hicem onesposobila sistem za upravljanje, drugim hicem ubila Čerigana.
<BR>&nbsp;&nbsp;&nbsp;&nbsp;&nbsp;"Hoćeš li, već, izići iz tog skakača?" upita Džoan. "Nisam pogodila tebe, a?"
<BR>&nbsp;&nbsp;&nbsp;&nbsp;&nbsp;"Ja sam nedirnut", reče Čak.
<BR>&nbsp;&nbsp;&nbsp;&nbsp;&nbsp;"Slušaj." Ona priđe vratima džet-hopera i osmotri skljokanu, odbačenu hrpu koja je do maločas bila Alf Čerigan. "Ja ga mogu vratiti. Imaš to na umu? Želiš li da ga vratim, Čak?"
<BR>&nbsp;&nbsp;&nbsp;&nbsp;&nbsp;On razmisli nekoliko trenutaka o tome; seti se Lorda Teciostrige. I zbog toga, odmahnu glavom odrečno.
<BR>&nbsp;&nbsp;&nbsp;&nbsp;&nbsp;"Na tebi je da odlučiš", reče Džoan. "Ja ću ga pustiti da ostane mrtav. Ne volim to, ali razumem."
<BR>&nbsp;&nbsp;&nbsp;&nbsp;&nbsp;"A Lord..."
<BR>&nbsp;&nbsp;&nbsp;&nbsp;&nbsp;"Čak, za njega ne mogu učiniti ništa; prekasno je. Prošlo je više od pet minuta. Morala sam da biram, da li da ostanem uz njega ili da pođem za tobom i pokušam ti pomoći."
<BR>&nbsp;&nbsp;&nbsp;&nbsp;&nbsp;"Mislim da je možda bilo bolje da si..."
<BR>&nbsp;&nbsp;&nbsp;&nbsp;&nbsp;"Ne", reče Džoan čvrsto. "Uradila sam pravu stvar; videćeš i zašto. Imaš uveličavajuće staklo?"
<BR>&nbsp;&nbsp;&nbsp;&nbsp;&nbsp;Ovo ga je iznenadilo. "Naravno da nemam."
<BR>&nbsp;&nbsp;&nbsp;&nbsp;&nbsp;"Potraži u alatu za opravke vozila. To ti je ispod komandne table. Tamo su i mikro-alati, za popravljanje elektronike... tamo ćeš naći lupu."
<BR>&nbsp;&nbsp;&nbsp;&nbsp;&nbsp;Otvorio je tu pregradu u džet-skakaču i počeo preturati po njoj; postupao je, bez ikakve upotrebe uma, po uputstvima Džoaninim. Začas nađe juvelirsku lupu; iskorači iz vozila, držeći je.
<BR>&nbsp;&nbsp;&nbsp;&nbsp;&nbsp;"Vraćamo se dole", reče ona. "Do njega."
<BR>&nbsp;&nbsp;&nbsp;&nbsp;&nbsp;Uskoro su njih dvoje bili nagnuti nad gomilu pepela koja je ranije bila njihov sadrug, Ganimedanac. "E, sad namesti tu lupu na oko", reče Džoan, "i traži po podu. Sasvim izbliza, naročito između vlakana tepiha."
<BR>&nbsp;&nbsp;&nbsp;&nbsp;&nbsp;"Šta tražim?"
<BR>&nbsp;&nbsp;&nbsp;&nbsp;&nbsp;"Njegove spore", reče Džoan.
<BR>&nbsp;&nbsp;&nbsp;&nbsp;&nbsp;Zbunjen, on reče: "Zar je imao prilike da..."
<BR>&nbsp;&nbsp;&nbsp;&nbsp;&nbsp;"Kod njih sporifikacija nastupa automatski, u trenu kad ih neko napadne; nadam se, i trenutno. Spore će biti veoma sitne, smeđe, okrugle; trebalo bi da se pod lupom vide. Golim okom ih je nemoguće videti, dabome. Dok ti to radiš, ja ću pripremiti podlogu." Zašla je u Čakov stan; on se neko vreme dvoumio, onda spustio na kolena i šake i počeo da traga po tepihu hodnika za sporama Lorda Teciostrige.
<BR>&nbsp;&nbsp;&nbsp;&nbsp;&nbsp;Kad se Džoan vratila, imao je, u dlanu jedne ruke, sedam majušnih sfera; pod sočivom su bile smeđe, glatke i sjajne, svakako spore. Našao ih je u blizini posmrtnih ostataka ljigavca.
<BR>&nbsp;&nbsp;&nbsp;&nbsp;&nbsp;"Njima je potrebno zemljište", reče Džoan, gledajući kako Čak istresa spore u 'mericu' za merenje šećera i brašna koju je Džoan pronašla u njegovoj kuhinji. "I vlaga. I vreme. Nađi bar dvadeset, jer, dabome, neće sve one preživeti."
<BR>&nbsp;&nbsp;&nbsp;&nbsp;&nbsp;Posle dužeg truda uspeo je da prikupi, iz prljavog, mnogo pohabanog tepiha, ukupno dvadeset pet spora. Sve ih prebaciše u mericu, a onda su Džoan i on sišli u prizemlje i izišli u zadnje dvorište. U mraku su zahvatali šakama zemlju i ubacivali je, rastresitu i crnu, u mericu. Džoan pronađe i crevo za polivanje; nakaplja tu i tamo pomalo vode na zemlju, a onda, da bi onemogućila pristup vazduha, zateže plastičnu kesu preko otvora merice i čvrsto je uveza.
<BR>&nbsp;&nbsp;&nbsp;&nbsp;&nbsp;"Na Ganimedu je atmosfera topla i gusta", objasni ona. "Ovo je najbolje što mogu učiniti da simuliram potrebne uslove za spore. Mislim da će uspeti. Teciostriga mi je rekao jednom prilikom da su neki Ganimedanci, u kritičnoj situaciji, uspeli da se sporifikuju na Zemlji, i to pod vedrim nebom. Nadajmo se, dakle." Zajedno sa Čakom, ona se vrati u zgradu, noseći pažljivo mericu.
<BR>&nbsp;&nbsp;&nbsp;&nbsp;&nbsp;"Koliko dugo će trebati?" upita on. "Pre nego što budemo znali?"
<BR>&nbsp;&nbsp;&nbsp;&nbsp;&nbsp;"Nisam sigurna. Možda samo dva dana, ali to zavisi od mesečeve mene koja je sad; moglo bi da potraje i mesec dana. Znam", objasni Džoan, "da zvuči kao sujeverje, ali mesec utiče na aktiviranje ovih spora. Pomiri se, dakle, s tim. Što je puniji mesec, to bolje; potražićemo u večerašnjim novinama kakav je noćas mesec." Popeli su se liftom na njegov sprat.
<BR>&nbsp;&nbsp;&nbsp;&nbsp;&nbsp;"Koliko će pamćenja ostati u novom..." Zastao je. "U novom pokolenju sluzi? Da li će on, to jest one, pamtiti nas i ovdašnje događaje?"
<BR>&nbsp;&nbsp;&nbsp;&nbsp;&nbsp;Sedeći i pregledajući novine, Džoan reče: "To u celosti zavisi od toga koliko brzo je on uspeo da reaguje. Ako je izbacio ove spore iz svog..." Sklopila je novine. "Spore bi trebalo da reaguju kroz nekoliko dana."
<BR>&nbsp;&nbsp;&nbsp;&nbsp;&nbsp;"A šta bi se desilo", upita Čak, "ako bih ja odneo njih sa Zemlje? Sasvim izvan uticaja Lune?"
<BR>&nbsp;&nbsp;&nbsp;&nbsp;&nbsp;"Ipak bi rasle. Ali bi moglo duže potrajati. Šta to imaš na umu?"
<BR>&nbsp;&nbsp;&nbsp;&nbsp;&nbsp;"Ako bi Hentmenova organizacija poslala nekog da me nađe", reče Čak, "i ako bi se tom nekom desilo nešto..."
<BR>&nbsp;&nbsp;&nbsp;&nbsp;&nbsp;"A-ha, da, naravno", reče Džoan. "Može se očekivati da će poslati drugog. Verovatno kroz nekoliko sati, čim shvate da smo sredili prvog. Možda je on imao negde na sebi aparat za signalizaciju smrti, tako da su obavešteni čim mu je srce stalo. Mislim da si u pravu; trebalo bi da poletiš sa Zemlje što je pre moguće. Ali kako, Čak? Da bi stvarno nestao, morao bi imati resurse, novac, podršku, a ti to nemaš; ti sad nemaš nikakav izvor prihoda. Imaš li ikakvu ušteđevinu?"
<BR>&nbsp;&nbsp;&nbsp;&nbsp;&nbsp;"Meri je prisvojila ceo naš zajednički tekući račun", reče on, duboko zamišljen. Seo je u fotelju, pripalio cigaretu. "Imam jednu ideju", reče konačno, "šta bih mogao pokušati. Ali bih radije da ti ne čuješ to. Shvataš? Zvučim li kao neurotik ili kukavica?"
<BR>&nbsp;&nbsp;&nbsp;&nbsp;&nbsp;"Samo zvučiš zabrinuto. A ti i treba da budeš zabrinut." Ustala je. "Idem u hodnik; znam da hoćeš nekog da pozoveš. Dok ti radiš to, ja ću se povezati sa policijskom stanicom Ros i reći im da dođu i pokupe onoga u mlaznom skakaču iznad nas." Ipak je zastala na vratima stana. "Čak, drago mi je što sam uspela da ih sprečim da te odvedu. Jedva sam uspela. Kuda je skakač bio krenuo?"
<BR>&nbsp;&nbsp;&nbsp;&nbsp;&nbsp;"To bih radije da ti ne kažem. Radi tvoje bezbednosti."
<BR>&nbsp;&nbsp;&nbsp;&nbsp;&nbsp;Klimnula je glavom. I vrata su se zatvorila za njom. Ostao je sam.
<BR>&nbsp;&nbsp;&nbsp;&nbsp;&nbsp;Istog trenutka je pozvao kancelariju CIA u San Francisku. Posle dosta vremena i truda uspeo je dobiti vezu sa svojim donedavnim gazdom, Džekom Elvudom, koji je sad bio kod svoje kuće, sa porodicom. Elvud je primio poziv, ali razdražljivo; kad je video ko zove, nije se nimalo obradovao.
<BR>&nbsp;&nbsp;&nbsp;&nbsp;&nbsp;"Napraviću pogodbu sa vama", reče Čak.
<BR>&nbsp;&nbsp;&nbsp;&nbsp;&nbsp;"Pogodbu! Mi verujemo da si ti, neposredno ili posredno, upozorio Hentmena, koji nam je zato i klisnuo. Zar nije tako bilo? Čak znamo i ko ti je bio pomagač: ta starleta u Santa Moniki, Hentmenova sadašnja ljubavnica." Elvud se namrštio.
<BR>&nbsp;&nbsp;&nbsp;&nbsp;&nbsp;Ovo je za Čaka bila novost; nije znao to o Peti Viver. Ali sad mu nije bilo ni važno. "Pogodba", reče Čak, "koju mislim da sklopim sa vama - sa CIA, zvanično - jeste ova. Znam gde je Hentmen."
<BR>&nbsp;&nbsp;&nbsp;&nbsp;&nbsp;"To me ne iznenađuje. Samo me iznenađuje tvoja voljnost da nam kažeš. Otkud to, Čak? Je li bila svađa u Hentmenovoj srećnoj porodici, pa si se ti našao napolju?"
<BR>&nbsp;&nbsp;&nbsp;&nbsp;&nbsp;"Hentmenova organizacija je već poslala jednog da me ukeba", reče Čak. "Uspeli smo da ga sredimo, ali oni će posleti sledećeg, pa sledećeg, sve dok me Hentmen konačno ne ulovi." Nije se trudio da objašnjava Elvudu zamršenost situacije; njegov dojučerašnji poslodavac ne bi mu poverovao, a i kad bi poverovao, njegove nevolje ostale bi iste. "Ja vama kažem gde se Hentmen krije, a vi meni zauzvrat stavite na raspolaganje jedan nadsvetlosni brod CIA. Međusistemski, jedan od onih malih koji su pravljeni kao vojni goniči. Znam da ih imate mnogo; možete mi dati jedan, a zauzvrat dobijate nešto od ogromne vrednosti." Dodade: "A ja ću vratiti brod - na kraju. Samo mi je potrebno da ga upotrebim."
<BR>&nbsp;&nbsp;&nbsp;&nbsp;&nbsp;"Ti stvarno zvučiš kao da bi hteo da pobegneš", reče Elvud pronicljivo.
<BR>&nbsp;&nbsp;&nbsp;&nbsp;&nbsp;"I hteo bih."
<BR>&nbsp;&nbsp;&nbsp;&nbsp;&nbsp;"U redu." Elvud slegnu ramenima. "Ja ti verujem; zašto ne? I šta fali? Reci mi gde je Hentmen; urediću da ti brod stigne u roku od pet sati."
<BR>&nbsp;&nbsp;&nbsp;&nbsp;&nbsp;Drugim rečima, uvide Čak, oni će odugovlačiti sa isporukom broda sve dok ne provere moju informaciju. Ako ne nađu Banija Hentmena, nema broda; čekaću uzalud. Ali ne može se ni očekivati da profesionalci tajne službe operišu na neki drugi način; ovo je njihov posao - život je za njih jedno veliko kartanje.
<BR>&nbsp;&nbsp;&nbsp;&nbsp;&nbsp;On otupljeno reče: "Hentmen je na Luni, u gradu Braheu."
<BR>&nbsp;&nbsp;&nbsp;&nbsp;&nbsp;"Čekaj u tvom stanu", reče Elvud istog trena. "Brod će ti stići do dva ujutro. Ako." Pogleda Čaka.
<BR>&nbsp;&nbsp;&nbsp;&nbsp;&nbsp;Prekinuvši vezu, Čak ode da uzme pikavac svoje cigarete sa ivice kafe-stočića u dnevnoj sobi. Pa, dobro; ako se brod ne pojavi, to je kraj. On nema nikakav drugi plan, nikakvo alternativno rešenje. Možda će ga Džoan Trieste ponovo spasti; ako ne, ako neki Hentmenov gorila uspe da ga ubije, ona će ga, možda, bukvalno vratiti u život... ali ako ostane na Zemlji, ranije ili kasnije Hentmenovci će ga naći i uništiti ili bar zarobiti: instrumenti za pronalaženje ljudi naprosto su previše dobri, takvo je ovo doba. Ako im se da dovoljno vremena, a traženi čovek je ostao na Zemlji, naći će ga svakako. Ali je Luna, za razliku od Zemlje, slabo poznata teritorija; otkrivanje tamo nije tako lako. Postoje i daleke planete, i njihovi meseci, gde je praktično nemoguće da bilo ko pronađe bilo koga.
<BR>&nbsp;&nbsp;&nbsp;&nbsp;&nbsp;Jedna od takvih zona je Alfin sistem. Eto, na primer, planeta Alfa Tri, koja ima nekoliko prirodnih satelita; jedan od tih je M2. Naročito, naročito M2. Pomoću cijaškog FTL broda, on može stići tamo za samo nekoliko dana. Kao što su učinili Meri i grupa sa njom.
<BR>&nbsp;&nbsp;&nbsp;&nbsp;&nbsp;On otvori vrata stana, pogleda u hodnik i reče Džoani: "U redu, obavio sam moj jedan, jadan, pozivčić. I to je sve."
<BR>&nbsp;&nbsp;&nbsp;&nbsp;&nbsp;"Odlaziš li sa Zemlje, ili ne?" Njene su oči bile ogromne i tamne.
<BR>&nbsp;&nbsp;&nbsp;&nbsp;&nbsp;"Videćemo." Seo je, pripremio se da čeka i dočeka.
<BR>&nbsp;&nbsp;&nbsp;&nbsp;&nbsp;Džoan vrlo obazurivo stavi mericu sa sporama na rukonaslon Čakove fotelje. "Evo ti ovo. Znam da ih želiš; on je dao život za tebe, pa se osećaš odgovoran. A sad bi dobro bilo da ti ja ispričam šta treba da se radi čim se spore aktiviraju."
<BR>&nbsp;&nbsp;&nbsp;&nbsp;&nbsp;Uzeo je hartiju i pisaljku i počeo zapisivati njena uputstva.
<BR>&nbsp;&nbsp;&nbsp;&nbsp;&nbsp;Tek nekoliko sati kasnije - dugo pošto je policija iz stanice Ros došla i odnela mrtvaca sa krova, a Džoan otišla - Čak shvati šta je uradio. Učinio je da ono što je Hentmen mislio bude istina: sad je stvarno otcinkario Hentmena tajnoj policiji. Uradio je to, međutim, da bi spasao svoj život. Ovo, međutim, nije nikakvo opravdanje, ako se gleda Hentmenovim očima; jer, i Bani Hentmen pokušava da spase svoj život.
<BR>&nbsp;&nbsp;&nbsp;&nbsp;&nbsp;U svakom slučaju, bilo je učinjeno. Nastavio je da čeka, sam u stanu, da mu dođe, od tajne službe, brod brži od svetlosti. Brod koji, po svoj prilici, neće doći nikad. Ako ne dođe... šta dalje? U tom slučaju, zaključi on, sedeću ovde i čekaću nešto drugo - naime, da stigne sledeći majmun iz Hentmenove organizacije. To bi značilo da se moj preostali život može izmeriti pomoću nekoliko kafenih kašičica.
<BR>&nbsp;&nbsp;&nbsp;&nbsp;&nbsp;Pakleno dugo potraja to čekanje.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
