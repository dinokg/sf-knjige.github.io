<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Tavernor odbaci čaršave i ustade iz kreveta.
<BR>&nbsp;&nbsp;&nbsp;&nbsp;&nbsp;Uzevši naočare sa stočića i stavivši ih, Tavernor se približi velikom ogledalu u sobi. Znao je tačno kako izgleda - Halovo sećanje bilo je istovremeno i njegovo sećanje - a ipak je osećao potrebu da proceni telo u kojem se našao i da, možda, usaglasi telo i duh. Ogledalo je pokazivalo visoku figuru uskih ramena, retke kose i izduženog, nervoznog lica. Prsa su mu bila neznatno uvučena, a udovi s vrlo malo mišićavog tkiva; laktovi i kolena su ličili na čvorove na konopcu.
<BR>&nbsp;&nbsp;&nbsp;&nbsp;&nbsp;Kako je odraz u ogledalu žmirkao i pokretao ruke, kao odgovor na njegove sopstvene radnje, Tavernor se oseti beznačajnim i neodraslim. Šta bi ovog časa mogao da uradi?
<BR>&nbsp;&nbsp;&nbsp;&nbsp;&nbsp;Dvadeset je godina prošlo od njegove 'smrti', Dvadeset godina! Toliko je vremena prošlo, a bilo je toliko toga što je trebalo uraditi. On shvati, iako sa zakašnjenjem, da nije u potpunosti razumeo suštinu naloga super-egona. Mislio je da će njegova celokupna ličnost, na neki način, biti u trenu premeštena - ako ne u mozak novorođenog deteta, a ono, bar, u mozak Hala kad je ovaj bio dete.
<BR>&nbsp;&nbsp;&nbsp;&nbsp;&nbsp;Ali možda je bilo potrebno sačekati da se mozak razvije, dok centralni i periferni nervni sistem ne postanu dovoljno složeni? Uostalom, ionako nije bilo ničega što bi jedno dete moglo učiniti. Kad je već kod toga - šta bi i mladić od devetnaest godina mogao učiniti? Kako da ubedi prezauzete generale Glavnog operativnog štaba da je njihova jedina, iako gotovo beznadežna nada da ipak pobede Pitsikane, bila u tome da se odreknu brodova-leptira? Kako da ih ubedi da gotovo nestvarne čeljusti međuzvezdanih brodova za svoje pogonsko gorivo troše besmrtne duše čovečanstva?
<BR>&nbsp;&nbsp;&nbsp;&nbsp;&nbsp;On odjednom oseti kako mu kolena klecaju i sede na krevet nastojeći da umiri drhtanje svojih udova. Kao egon, on je pojmove i doživljaje na nivou egona prihvatio s intelektualnim, hladnim divljenjem; ali u telu nedoraslog dečaka to znanje gotovo da je prevazilazilo njegove mogućnosti poimanja. Sve je to bilo tako... ogromno. On ispruži ruke i snagom volje pokuša da primora svoje prste da se smire. Međutim, nervozno drhtanje se nastavljalo, i on polako poče da shvata da će ovladavanje ovim nervoznim, krhkim i nepouzdanim telom biti vrlo težak, a možda i nemoguć zadatak.
<BR>&nbsp;&nbsp;&nbsp;&nbsp;&nbsp;U svom ranijem životu je ponekad, doduše vrlo retko, razmišljao o tome kako je imao sreće da poseduje snažno, zdravo telo sa živcima na koje se mogao osloniti; sada je, međutim, shvatao da nikad nije dovoljno uvažavao teškoće ljudi koji nisu bili obdareni kao što je on bio. Ali da li je i ova nekontrolisana uzmahanost bila normalna? On poseže za Halovim detinjstvom, pređe, kao reflektorom, preko niza groznih scena i napokon dođe do odgovora. Užasni haos u njegovom nervnom sistemu se sve više razbuktavao dok je posmatrao, u ogledalu Halovih uspomena, ličnosti koje su uobličavale njegov karakter. Džervis Farel - hladna, zastrašujuća figura oca koji svoj bes iskaljuje precizno odmerenim dozama. Lisa, koja je drugome prepustila kontrolu nad samom sobom, koja se uništavala jelom, koja je prepustila da se njen plamen uguši i ugasi. Betija, stara dvadeset i...
<BR>&nbsp;&nbsp;&nbsp;&nbsp;&nbsp;Pomisao na Betiju učini da počne da se smiruje. Halovo sećanje mu je reklo da ona živi na univerzitetu u Ceruliji, radeći na postdiplomskom istraživanju iz psihologije. Izrasla je u visoku, savršenu lepoticu s očima koje su gledale pravo i ispitivački, i koje su Hala uvek činile nervoznim. Ponekad je, ipak, pokazivala znakove one Betije iz detinjstva - male princeze iz bajke, čiji su prsti imali magičnu moć isceljenja i čije su oči bile upravljene put dalekih obzorja - i u tim trenucima Hal je prema njoj osećao stidljivu i beznadežnu ljubav. Tavernorove sopstvene uspomene u kojima je video Betiju dok je bila još mlađa pojačavale su Halov utisak da je reč o osobi za koju nisu važili uobičajeni zakoni ljudske prirode i ljudskog ponašanja. Ako je ikome smeo da se poveri, to je bila upravo Betija.
<BR>&nbsp;&nbsp;&nbsp;&nbsp;&nbsp;Postepeno, Tavernoru pođe za rukom da svoje živce stavi pod kontrolu. Ugasivši svetlo, leže na krevet i stade posmatrati nisku dragulja na noćnom nebu Mnemozine sve dok ga san ne savlada.
<BR>
<BR>&nbsp;&nbsp;&nbsp;&nbsp;&nbsp;Otvorivši oči pri jutarnjoj svetlosti, Tavernor dožive jedan užasan trenutak potpune pometenosti. Nejasne pojedinosti na tavanici podsetiše ga da su mu sada potrebne naočare - i stavivši ih, sve odjednom dođe na svoje mesto. On odmah ustade i ode u kupatilo. Izgledalo je da osim njega nema nikoga u kući - očigledno je bilo da je nešto vrlo značajno zadržalo Farela u bazi čitave noći.
<BR>&nbsp;&nbsp;&nbsp;&nbsp;&nbsp;Dok se umivao, ponovo je s interesovanjem posmatrao sebe u ogledalu, fasciniran kontrastom između tela koje je sada posedovao i onoga u kojem je bio pre samo nekoliko časova - dakako, po subjektivnom vremenu. Doživljaji na nivou egona izgledali su mu vanvremenski, što je moglo značiti da su se odigrali u mikrosekundama, i da je njegovih devetnaest godina provedenih u Halovoj podsvesti prošlo kao san. On ispravi ramena i poče s kontrolisanim joga disanjem, koje je trebalo da mu poveća kapacitet pluća i, vremenom, dovede do regulacije nerava.
<BR>&nbsp;&nbsp;&nbsp;&nbsp;&nbsp;Dok se oblačio, jedan napad slabosti učini da gotovo izgubi svest; to ga je držalo u uzbuđenju sve dok nije shvatio da je njegovo novo telo gladno. Sišavši u kuhinju, stavi nekoliko sintjaja i kvaskavica u tiganj; i dok su se ovi pržili, on ode do faksmašine da bi uzeo najnoviji bilten s vestima. Papir je opet bio vlažan i lepljiv. On ga zgužva i baci, a onda otvori mašinu i posle kratkotrajnog proučavanja podesi količinu pare za razvijanje. Minut kasnije, ponovo okrenu broj za bilten. Papir je ovog puta bio čist i suv, i on ga odnese u kuhinju baš u trenutku kada se lampica na kontrolnoj tablici tiganja upali, pokazujući da je hrana spremna.
<BR>&nbsp;&nbsp;&nbsp;&nbsp;&nbsp;Tavernoru je bilo teško da guta visokoproteinsku hranu, čak i uz obilate količine mleka - Hal je živeo uglavnom od cerealija - ali, ipak, nije odustajao. Privevši doručak kraju oseti mučninu u stomaku, i jedva mu pođe za rukom da je otkloni pomoću nekoliko minuta pranajame, podešavajući disanje prema neodgovarajućem respiratornom sistemu koji je nasledio od Hala. Ovo telo neće nikada biti onako snažno i otporno kakvo je bilo ono drugo, ali on ipak odluči da mu poklanja isto onoliko pažnje koliko i svakoj drugoj neefikasnoj mašini.
<BR>&nbsp;&nbsp;&nbsp;&nbsp;&nbsp;Upravo je stavljao upotrebljeni tanjir i šolju u aparat za odstranjivanje, kad neka kola prođoše pored kuhinjskog prozora. Nekoliko minuta kasnije Džervis Farel uđe u kuhinju. Oči su mu bile naduvene, a brada crna i neobrijana. Tavernor ga je posmatrao s interesovanjem, čudeći se samom sebi zbog odsustva mržnje ili ma kakve druge emocije prema njemu. Jedan jedini pogled na večnost mnogo šta je izmenio u njemu.
<BR>&nbsp;&nbsp;&nbsp;&nbsp;&nbsp;"Skuvaj mi malo kafe." Ferelov pogled letimično prelete preko Tavernora.
<BR>&nbsp;&nbsp;&nbsp;&nbsp;&nbsp;"Svakako." Tavernor uključi mašinu za kafu, a Farel sede za sto. "Teška noć?"
<BR>&nbsp;&nbsp;&nbsp;&nbsp;&nbsp;Farel je posmatrao bilten. "Zar je faksmašina opravljena?"
<BR>&nbsp;&nbsp;&nbsp;&nbsp;&nbsp;"Pa... jeste."
<BR>&nbsp;&nbsp;&nbsp;&nbsp;&nbsp;"Isuse! Eto vidiš." Govorio je s ogorčenjem. "Sad vrše popravke!"
<BR>&nbsp;&nbsp;&nbsp;&nbsp;&nbsp;"A zašto sada ne bi vršili popravke?" Tavernor je osećao neku nelagodnost.
<BR>&nbsp;&nbsp;&nbsp;&nbsp;&nbsp;"Požuri s tom kafom."
<BR>&nbsp;&nbsp;&nbsp;&nbsp;&nbsp;"Šta ima novo na frontu?"
<BR>&nbsp;&nbsp;&nbsp;&nbsp;&nbsp;Farel podiže oči, iznenađen pitanjem i, na neki čudan način, zahvalan. "Najzad si se probudio, da vidiš da je rat svuda oko tebe, zar ne? Pretpostavljam da planiraš da napadneš Pitsikane Starim i Novim Zavetom."
<BR>&nbsp;&nbsp;&nbsp;&nbsp;&nbsp;"Znači da su došli u ovaj deo svemira?"
<BR>&nbsp;&nbsp;&nbsp;&nbsp;&nbsp;Farel za trenutak oklevaše, a onda sleže ramenima. "Situacija vam je, generale, takva da izgleda da smo opkoljeni."
<BR>&nbsp;&nbsp;&nbsp;&nbsp;&nbsp;"Izgleda?" Tavernorovo telo poče nekontrolisano da se trese, pri pomisli da je, možda, ipak zakasnio.
<BR>&nbsp;&nbsp;&nbsp;&nbsp;&nbsp;"To je, doduše, vojna tajna, ali... Prošle nedelje su pokušali da nas pogode jednim od onih njihovih velikih brodova. Išao je brzinom trideset hiljada puta većom od brzine svetlosti, tako da smo upotrebili gotovo sve zalihe translunarnog naoružanja da ga zaustavimo." Farel se zavali u stolici i ironično nasmeja.
<BR>&nbsp;&nbsp;&nbsp;&nbsp;&nbsp;"A kako vi vidite situaciju, generale?"
<BR>&nbsp;&nbsp;&nbsp;&nbsp;&nbsp;Tavernor je bio suviše šokiran, da bi uočio sarkazam.
<BR>&nbsp;&nbsp;&nbsp;&nbsp;&nbsp;"Znali su da je naš Glavni operativni štab ovde - a ako i nisu, mi smo im to upravo oglasili."
<BR>&nbsp;&nbsp;&nbsp;&nbsp;&nbsp;"Vrlo dobro." Farel pogleda Tavernora pogledom koji gotovo da je bio prijateljski, ali čuđenje u njegovim očima postade za još jednu nijansu izraženije. "A koji je sledeći potez?"
<BR>&nbsp;&nbsp;&nbsp;&nbsp;&nbsp;"Evakuacija. Svih i svakoga. Povlačenje na matične zvezde."
<BR>&nbsp;&nbsp;&nbsp;&nbsp;&nbsp;"To zahteva mnogo vremena, a postoji i jedan faktor koji komplikuje stvar. Pitsikani su postigli veliki napredak u prikupljanju tahionskih emisija, mada smo, ipak, uspeli da otkrijemo njihovo prisustvo svuda oko Mnemozine. Te čestice su već utrošile najveći deo svoje energije, tako da im se brzina približava beskonačnosti, zbog čega i nismo sasvim sigurni; ali, ipak, vrlo je verovatno da se pitsikanski brodovi nalaze svuda oko nas. Naše tri flote krenule su s fronta u ovom pravcu, ali biće im potrebno bar šest dana da stignu i zato, ako su Pitsikani već ovde..." Farel je odjednom izgledao premoren; kao da je već bio izgubio želju da se igra oca i sina.
<BR>&nbsp;&nbsp;&nbsp;&nbsp;&nbsp;"A zašto mi ne bismo krenuli, odavde, da ih potražimo?" Tavernor je sipao kafu u šolju i stavio je na sto.
<BR>&nbsp;&nbsp;&nbsp;&nbsp;&nbsp;"Ne znamo gde da ih tražimo. Na toliko velikim razdaljinama jedini način gledanja koji ima smisla jeste uz pomoć tahiona; a ako su Pitsikani naučili kako da skrivaju emisije tahiona, ili ako su u stanju da neutrališu tahione koje emituju naši tahionski radari..."
<BR>&nbsp;&nbsp;&nbsp;&nbsp;&nbsp;Tavernor je bio zaprepašćen, kako onim što je Farel govorio, tako i onim što su njegove reči podrazumevale. "Čini mi se", reče on polako, "da je Glavni operativni štab umoran - i preplašen."
<BR>&nbsp;&nbsp;&nbsp;&nbsp;&nbsp;"To ti tako misliš, junačino." Farel skrnu kašu i odgurnu šolju sa gađenjem.
<BR>&nbsp;&nbsp;&nbsp;&nbsp;&nbsp;Tavernor htede da odgovori, ali oseti kako mu obrazi plamte - nasledstvo od Hala koji ga je, nekom uvrnutom biološkom logikom, stavljao u neravnopravan položaj. A kada je pokušao da kontroliše priliv krvi u lice, stanje se još više pogorša.
<BR>&nbsp;&nbsp;&nbsp;&nbsp;&nbsp;On istrča iz kuhinje praćen Farelovim smehom, i pohita do telefona u svojoj spavaćoj sobi. Halovo sećanje sadržalo je i broj telefona Univerziteta Ceruleje i on ga brzo okrenu, dok mu se lice hladilo. Pošto je veza bila nekoliko puta prebacivana, neki ženski glas iz Odeljenja za psihoistoriju ga obavesti da dr Betija Grenobl nije na Univerzitetu i da je može potražiti u biblioteci u Centru. Tavernor nije znao broj biblioteke, i kada ga je napokon našao već je uspeo i da se smiri.
<BR>&nbsp;&nbsp;&nbsp;&nbsp;&nbsp;"Betija Grenobl na telefonu." Glas joj je zvučao hladno i pomalo nestrpljivo.
<BR>&nbsp;&nbsp;&nbsp;&nbsp;&nbsp;"Halo, Betija." Za trenutak Tavernor nije znao šta da kaže, jer se setio da je glas odrasle osobe s druge strane žice glas devojčice koja je spavala u krevetu u sobi u kojoj je i on, po vlastitoj računici, bio još koliko juče.
<BR>&nbsp;&nbsp;&nbsp;&nbsp;&nbsp;"Halo, ovde je... Hal."
<BR>&nbsp;&nbsp;&nbsp;&nbsp;&nbsp;"Oh, Hale." Nestrpljenje u njenom glasu se pojača. "Šta si hteo?"
<BR>&nbsp;&nbsp;&nbsp;&nbsp;&nbsp;"Moram da govorim s tobom. Važno je."
<BR>&nbsp;&nbsp;&nbsp;&nbsp;&nbsp;Duga pauza. "Ne može da čeka do sutra?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Dobro. O čemu?"
<BR>&nbsp;&nbsp;&nbsp;&nbsp;&nbsp;"Ne preko telefona." Tavernor se trudio da mu glas zvuči smireno."Želeo bih da te vidim."
<BR>&nbsp;&nbsp;&nbsp;&nbsp;&nbsp;Betija glasno uzdahnu. "U redu, Hale. Vraćam se na Univerzitet posle ručka. Dođi u bublioteku u dva, tako da možemo da razgovaramo u kolima na putu do Univerziteta. Važi?"
<BR>&nbsp;&nbsp;&nbsp;&nbsp;&nbsp;"Odlično."
<BR>&nbsp;&nbsp;&nbsp;&nbsp;&nbsp;Veza se prekinu pre nego što je imao vremena da bilo šta drugo kaže. Sišavši niz stepenice, zateče Farela izduženog u fotelji u dnevnoj sobi, poluzaspalog, s bocom džina na stočiću pored stolice.
<BR>&nbsp;&nbsp;&nbsp;&nbsp;&nbsp;Tavernor se nakašlja. "Hoće li ti biti potrebna kola danas posle podne?"
<BR>&nbsp;&nbsp;&nbsp;&nbsp;&nbsp;"Zašto pitaš?"
<BR>&nbsp;&nbsp;&nbsp;&nbsp;&nbsp;"Hteo bih da ih koristim."
<BR>&nbsp;&nbsp;&nbsp;&nbsp;&nbsp;"Samo izvoli", složi se Farel nemarno. "Ako ti je volja, možeš i da ih pretvoriš u olupinu." Njegove oči su imale teški, nostalgični izraz, kao da gledaju u prošlost, ili u budućnost koje neće biti.
<BR>
<BR>&nbsp;&nbsp;&nbsp;&nbsp;&nbsp;Dan je bio svetao, ali nekako turoban. Predmeti i zgrade kao da su se presijavali nekom svojom unutrašnjom svetlošću, dok je vazduh bio uznemiren, bacakajući se čas tamo, čas amo. Beli tragovi oblaka na nebu ukazivali su da na velikim visinama duvaju snažni i brzi vetrovi.
<BR>&nbsp;&nbsp;&nbsp;&nbsp;&nbsp;Tavernor je vozio pažljivo, sa spuštenim krovom, dozvolivši svojim čulima da upijaju sve što mogu. Uprkos činjenici da su njegove nove oči bile slabije, video je Mnemozinu na način na koji je nikada ranije nije video. Čula njegovog novog tela bila su manje-više ista kao i ona ranije, ali je, ipak, postojala mogućnost da njihove signale tumači na neznatno drugačiji način. Naročito primetna bila je razlika u tome kako određene boje - zelena boja trave ili ledenoplava boja neba odslikanog u prozoru - izazivaju na prvi pogled nepovezane emocije i slike iz sećanja. Razlika je bila u tome, shvatio je, što su te signale tumačili mehaničar i pesnik.
<BR>&nbsp;&nbsp;&nbsp;&nbsp;&nbsp;Približavajući se Centru, primetio je da se stari deo grada, za proteklih dvadeset godina, gotovo ni o čemu nije izmenio, dok se vojna baza proširila na sve strane. Njena dvostruka ograda bila je vidljiva na nekoliko mesta pored obalskog puta, mnogo pre nego što je stigao do grada. Bezimene zgrade iza ograde odbleskivale su elektrostatičkom svetlošću novog - dok su, istovremeno, imale izgled starih i oronulih zgrada. Tavernor pretpostavi da je i za taj uvid imao da zahvali svojim novim čulima.
<BR>&nbsp;&nbsp;&nbsp;&nbsp;&nbsp;Stigao je do biblioteke tačno u dva, baš kada je Betija silazila niz stepenice, i dovezao kola do ivičnjaka. Pogledala ga je sa jedva primetnim smeškom, u kojem mu na časak pođe za rukom da je vidi onakvu kakva je bila kao dete. Obratila mu se sigurnim, melodičnim glasom.
<BR>&nbsp;&nbsp;&nbsp;&nbsp;&nbsp;"Pazi, Hale, pa ti si stvarno stigao na vreme? Šta je to s tobom, da nisi možda bolestan?"
<BR>&nbsp;&nbsp;&nbsp;&nbsp;&nbsp;Tavernor odmahnu glavom. Počeo je da otkriva da posedovati celokupna Halova sećanja nije isto što i znati sve o njemu. U sećanjima, na primer, nije bilo saznanja o Halovoj uobičajenoj netačnosti, dok je iz Betijinog stava bilo jasno da ona misli da je nepouzdan - što mu, opet, nije mnogo pomoglo. Dok je razmišljao o tome, Betija obiđe kola, priđe njegovoj strani, otvori vrata i rukom mu pokaza da se pomeri. On podiže pogled prema njoj, iznenađen.
<BR>&nbsp;&nbsp;&nbsp;&nbsp;&nbsp;"Šta čekaš, pomeri se", reče ona nestrpljivo.
<BR>&nbsp;&nbsp;&nbsp;&nbsp;&nbsp;"Ja ću voziti", odgovori on, osećajući olakšanje što mu glas nije odavao nikakve znake nervoze.
<BR>&nbsp;&nbsp;&nbsp;&nbsp;&nbsp;Betija, međutim, samo sleže ramenima. "U redu, ako baš želiš da od kola napraviš olupinu. Ja ću, u tom slučaju, sesti na zadnje sedište. Tamo je sigurnije." Ona zaista otvori vrata i uđe u kola, iza njega.
<BR>&nbsp;&nbsp;&nbsp;&nbsp;&nbsp;Tavernor za trenutak požele da se nasmeje. I Farel ga je zadirkivao i govorio o tome da će oštetiti vozilo, ali Halova slika o samom sebi nije pokazivala ništa na osnovu čega bi se moglo zaključiti da je loš vozač. Bilo je nekih sećanja na sudare - ali su ona pokazivala da je krivica uvek bila na strani drugih. Kola koja je vozio imala su turbo-motor i točkove i Tavernor ih je voleo više od onih koja su se kretala po vazdušnom jastuku, zato što su se mogla bolje kontrolisati. On se, hitro i sigurno, ubaci u kolonu vozila na putu, podešavajući brzinu bez napora; malo potom skrenu na jug prema glavnom bulevaru pored zaliva i ubrza, kontrolišući ogromno vozilo sa sigurnošću koju može da ima samo vozač koji poznaje rad i osobine svakog pojedinog dela.
<BR>&nbsp;&nbsp;&nbsp;&nbsp;&nbsp;Ovom predstavom Tavernor je želeo da postigne dva cilja: da poboljša Betijino mišljenje o njemu, i da dobije na vremenu kako bi se privikao na preobražaj koji je od sićušne devojčice načinio ženu koja ga je uzbuđivala. Kako će ikada, ikoga, moći ubediti da je priča koju je nameravao da ispriča istinita? Gledajući unaokolo dok je vozio, Tavernor je jednim delom svoga uma mislio na prostor između površine Mnemozine i ostataka Meseca koji su kružili oko nje i na bezbroj egona, bestelesnih jedinki sa svešću o pripadnosti vrsti koje se u tom prostoru nalaze, dok je druga polovina njegovog uma odbijala da prihvati saznanje o svemu tome kao suviše bizarno i neverovatno. Ali on jeste boravio među njima - izuzev ako sve to nije bilo puko samozavaravanje. S naporom je prestao da razmišlja o tome bojeći se da ne poludi.
<BR>&nbsp;&nbsp;&nbsp;&nbsp;&nbsp;"U redu, Hale", progovori napokon Betija iza njegovih leđa. "Impresionirana sam. Mora da si uzimao časove vožnje od nekog ko vozi trkačka kola?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Tako izgleda, ali ako ne usporiš stići ćemo do Univerziteta pre nego što obavimo naš mali razgovor."
<BR>&nbsp;&nbsp;&nbsp;&nbsp;&nbsp;"Svakako." Tavernor smesta oduze gas. Bili su već prošli Centar i pred njima se protezao južni autoput - od stenovitih obala prema kopnu. On ugleda jedan sporedni put koji se spajao s autoputem s leve strane i iziđe na njega; vozio je još malo i zatim parkira kola na žutoj zemlji pored puta, tako da je prednji deo kola bio okrenut ka okeanu.
<BR>&nbsp;&nbsp;&nbsp;&nbsp;&nbsp;"Nismo se tako pogodili", dobaci mu Betija žurno. "Imam još posla danas popodne."
<BR>&nbsp;&nbsp;&nbsp;&nbsp;&nbsp;Na sebi je imala jednostavnu, kao limun zelenu tuniku; podsetila bi ga, bez sumnje, na onu koju je nosila kao trogodišnje dete, da ova nije bila zategnuta preko tela zrele žene koje je zračilo i ženstvenošću i zdravljem. Kosa joj je bila kao uglačana hrastovina, s pramenovima boje starog zlata i kestena, a njene su ga oči posmatrale s prijateljskom snishodljivošću koja ga je razoružavala. Nije znao da li je njegovo ustezanje u celini bilo prouzrokovano bojaznošću da neće moći da je uveri u istinitost onoga što je hteo da joj kaže, ali je, možda, barem delilmično, bilo proizvod njegovog ranjenog ponosa.
<BR>&nbsp;&nbsp;&nbsp;&nbsp;&nbsp;"Saslušaj ovo što ću ti reći - začas ćemo stići na Univerzitet."
<BR>&nbsp;&nbsp;&nbsp;&nbsp;&nbsp;"Da čujem."
<BR>&nbsp;&nbsp;&nbsp;&nbsp;&nbsp;"Betija." On se okrenu na sedištu, pokušavajući da drži njenu pažnju samo čistom snagom svoje koncentracije. "Sećaš li se čoveka koji se zvao Mak Tavernor?"
<BR>&nbsp;&nbsp;&nbsp;&nbsp;&nbsp;Odmah je skrenula pogled. "Zašto si me doveo ovamo?"
<BR>&nbsp;&nbsp;&nbsp;&nbsp;&nbsp;"Da li ga se sećaš?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Pa, upravo je to ono o čemu želim da razgovaramo." Tavernor je bio gotovo sasvim siguran da će mu se nasmejati u lice. "Vidiš, ja..." On zastade, videvši da Betijine oči, fascinirane, gledaju nešto iza njega, nešto tamo nad morem, tamo gde ne bi trebalo da bude ničega sem praznog neba. Nevoljno, on okrenu glavu.
<BR>&nbsp;&nbsp;&nbsp;&nbsp;&nbsp;Pokrivajući nebo, od obzorja do samog zenita... osvetljena metalnom svetlošću dnevnog meseca... daleko na nebu, a ipak tako nezamislivo velika da se prema njoj ocrtavaju brojni slojevi oblaka... lebdela je čvornovata, zastrašujuća silueta pitsikanskog ratnog broda.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
