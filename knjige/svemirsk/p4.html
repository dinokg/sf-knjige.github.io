<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. BIBLIOTEKARKA
<P>&nbsp;&nbsp;&nbsp;&nbsp;&nbsp;Dijamagnetski skuter su ostavili u prostoriji za skutere van gradskog atara. Skuteri su bili retki u Gradu, a Terens nije želeo da privlači nepotrebnu pažnju. Na trenutak je besno pomislio na one iz Gornjeg Grada sa njihovim dijamagnetskim terenskim vozilima i antigrafitacijskim žirosima. Ali to je bio Gornji Grad. Tamo je sve bilo drugačije.
<BR>&nbsp;&nbsp;&nbsp;&nbsp;&nbsp;Rik je čekao da Terens zaključa prostoriju i zabravi je, ostavivši otiske svojih prstiju. Na sebi je imao novo jednodelno odelo u kome se osećao pomalo nelagodno. Nevoljno je krenuo za varošaninom pod prvo visoko zdanje u obliku mosta, koje je podupiralo Gornji Grad.
<BR>&nbsp;&nbsp;&nbsp;&nbsp;&nbsp;Svi drugi gradovi na Florini imali su imena, ali ovaj su jednostavno nazvali Gradom. Ostali stanovnici planete smatrali su da su radnici i seljaci koji su u njemu i oko njega živeli - srećkovići. U Gradu je bilo boljih doktora i bolnica, više fabrika i prodavnica pića, pa čak i jedva primetnih znakova izvesnog luksuza, što drugde nije bio slučaj. I sami njegovi žitelji bili su manji zanesenjaci. Živeli su u senci Gornjeg Grada.
<BR>&nbsp;&nbsp;&nbsp;&nbsp;&nbsp;Gornji Grad predstavljao je upravo ono što je njegovo ime i nagoveštavalo. Grad je bio dvostruk, grubo podeljen vodoravnom pločom od pedeset kvadratnih milja cementne legure koja je počivala na nekih dvadeset hiljada stubova opasanih čelikom. Dole u senci živeli su 'domoroci'. Iznad, na suncu - Vlastelini. U Gornjem Gradu bilo je teško poverovati da se on nalazi na planeti po imenu Florina. Stanovništvo su isključivo sačinjavali Sarkiti i po koji patroldžija. Oni su doslovce predstavljali višu klasu.
<BR>&nbsp;&nbsp;&nbsp;&nbsp;&nbsp;Terens je znao put. Hodao je žurno, izbegavajući poglede prolaznika koji su merkali njegovo varošansko odelo s mešavinom zavisti i mržnje. Iako se Rik trudio da korača uspravno i dostojanstveno, u tome su mu smetale kratke nogavice. Nije se baš mnogo čega sećao u vezi sa svojom prvom posetom Gradu. Sada mu je izgledao sasvim drugačiji. Tada je dan bio oblačan. Sada je sunce sijalo i probijalo se kroz otvore na ploči od legure cementa iznad njih, oblikujući pruge svetlosti usled kojih je međuprostor bio u još većoj tami. Promicali su kroz sjajne pruge gotovo u hipnotičkim ravnomernim razmacima.
<BR>&nbsp;&nbsp;&nbsp;&nbsp;&nbsp;Starci su sedeli u pokretnim stolicama na mestima koje su dodirivale pruge, upijajući toplotu i pomerajući se zajedno sa njima. Ponekad bi zaspali i zaostali u hladu, dremajući u svojim stolicama dok ih ne bi probudila škripa drugih stolica koje su se pomerale. Tu i tamo majke su zauzimale sav prostor u okviru pruga sa svojim mališanima u naručju.
<BR>&nbsp;&nbsp;&nbsp;&nbsp;&nbsp;Terens se konačno ponovo oglasi. "A sada se isprsi, Rik. Idemo gore."
<BR>&nbsp;&nbsp;&nbsp;&nbsp;&nbsp;Trenutak potom, on zastade ispred nekog zdanja koje je ispunjavalo prostor između četiri stuba što su obrazovali kvadrat i uzdizalo se od tla do Gornjeg Grada.
<BR>&nbsp;&nbsp;&nbsp;&nbsp;&nbsp;"Plašim se", prošapta Rik. Rik je samo mogao da nagađa šta to zdanje predstavlja. Bio je to lift koji je vodio na gornji nivo.
<BR>&nbsp;&nbsp;&nbsp;&nbsp;&nbsp;Liftovi su, razume se, bili neophodni. Proizvodilo se dole, a trošilo gore. Osnovna hemijska sredstva i osnovne prehrambene sirovine prebacivale su se u Donji Grad, ali obrađena plastika i fina jela bili su namenjeni Gornjem Gradu. Brojno stanovništvo rojilo se ispod; služavke, baštovani, šoferi, radnici na građevinama korišćeni su gore.
<BR>&nbsp;&nbsp;&nbsp;&nbsp;&nbsp;Terens je prečuo Rikove izraze bojazni. Zadivljavalo ga je to što njegovo srce udara tako žestoko. Ne od straha, razume se. Pre zbog divljeg zadovoljstva što ide gore. Preći će preko čitave te svete legure od cementa, zalepiće se za nju, sastrugaće i ostaviti na njoj svoju prljavštinu. Kao varošanin imao je tu povlasticu. On je za Vlasteline, razume se, i dalje bio samo domorodac sa Florine, ali bio je varošanin i mogao je da stupi na leguru od cementa kad god je to hteo.
<BR>&nbsp;&nbsp;&nbsp;&nbsp;&nbsp;Galaksije im, kako ih je samo mrzeo!
<BR>&nbsp;&nbsp;&nbsp;&nbsp;&nbsp;On zastade, odlučno uvuče vazduh i pozva lift. Misliti o njima s mržnjom nije imalo nikakvog smisla. Dosta godina proveo je na Sarku, središtu i rodnom svetu Vlastelina. Naučio je da trpi u tišini. Ne sme zaboraviti šta je upravo saznao. Sada to nipošto ne sme zaboraviti.
<BR>&nbsp;&nbsp;&nbsp;&nbsp;&nbsp;Začu se šum lifta koji se spuštao na donji nivo i čitav zid ispred njega nestade u prorezu za to namenjenom.
<BR>&nbsp;&nbsp;&nbsp;&nbsp;&nbsp;Domorodac koji je rukovao liftom zgađeno ih pogleda. "Samo vas dvojica."
<BR>&nbsp;&nbsp;&nbsp;&nbsp;&nbsp;"Samo dvojica", odvrati Terens ulazeći. Rik krenu za njim.
<BR>&nbsp;&nbsp;&nbsp;&nbsp;&nbsp;Operator se ni ne pokrenu da vrati zid u prvobitni položaj. "Čini mi se, momci, da ste vas dvojica mogli da pričekate na smenu u dva sata i prebacite se zajedno s njom", primeti on. "Nije moja dužnost da vozikam ovu stvar gore dole za dva nikogovića." On pažljivo pljunu, trudeći se da pljuvačka padne na beton donjeg nivoa, a ne na pod lifta.
<BR>&nbsp;&nbsp;&nbsp;&nbsp;&nbsp;"Gde su vam radne karte?" dodade on.
<BR>&nbsp;&nbsp;&nbsp;&nbsp;&nbsp;"Ja sam varošanin", odgovori Terens. "Zar se to ne vidi po mojoj odeći?"
<BR>&nbsp;&nbsp;&nbsp;&nbsp;&nbsp;"Odeća ništa ne znači. Čujte, zar mislite da ću staviti na kocku svoj posao zato što ste vi negde pokupili kakvu uniformu? Pokažite karticu!"
<BR>&nbsp;&nbsp;&nbsp;&nbsp;&nbsp;Terens ne izgovori više nijednu reč, već mu pokaza standardnu lisnicu za dokumenta koju su svi domoroci morali sve vreme da imaju kod sebe; registarski broj, zaposlenje, taksene potvrde. Otvorio ju je na mestu gde se nalazila njegova grimizna dozvola varošanina. Operator prelete pogledom preko nje.
<BR>&nbsp;&nbsp;&nbsp;&nbsp;&nbsp;"Pa, možda si i to negde pokupio, ali to se mene ne tiče. Imaš je i ja ću te pustiti, mada je prema mom mišljenju varošanin samo uglađeno ime za običnog domoroca. A šta je sa ovim momkom?"
<BR>&nbsp;&nbsp;&nbsp;&nbsp;&nbsp;"On je sa mnom", reče Terens. "Može poći sa mnom, ili možda želiš da pozovemo patroldžiju da proveri u pravilima?"
<BR>&nbsp;&nbsp;&nbsp;&nbsp;&nbsp;To je bilo poslednje što je Terens želeo, ali predlog je izneo krajnje arogantno.
<BR>&nbsp;&nbsp;&nbsp;&nbsp;&nbsp;"U redu! Što se odmah ljutiš?" Zid lifta se pomeri i lift uz trzaj krenu naviše. Operator je ljutito mrmljao nešto sebi u bradu.
<BR>&nbsp;&nbsp;&nbsp;&nbsp;&nbsp;Terens se oporo osmehnu. To je bilo nemoguće izbeći. Oni koji su neposredno radili za Vlasteline suviše su žudeli da se poistovete sa vladarima i da zaborave na vlastitu podređenost, pa su se samo još jače vezivali za pravila o podvojenosti, i prema svojim sunarodnicima odnosili grubo i bahato. Oni su bili 'ljudi odozgo' i prema njima su ostali Florijanci gajili naročitu mržnju, koja nije imala nikakve veže sa pažljivo osmišljenom zavišću koju su osećali prema Vlastelinima.
<BR>&nbsp;&nbsp;&nbsp;&nbsp;&nbsp;Popeli su se u visinu trideset stopa, a onda su se vrata ponovo otvorila i pred njima se nađe jedan sasvim novi svet. Poput rodnih gradova na Sarku, pri gradnji Gornjeg Grada vodilo se mnogo računa o bojama. Pojedine građevine, bilo da je reč o stambenim zgradama ili javnim zdanjima, bile su umetnute u jedan složeni raznobojni mozaik koji je gledan izbliza ličio na besmisleni metež, ali je iz daljine od stotinu jardi poprimao izgled blagih preliva boja koje su se topile i menjale u zavisnosti od ugla posmatranja.
<BR>&nbsp;&nbsp;&nbsp;&nbsp;&nbsp;"Hajdemo, Rik", pozva ga Terens.
<BR>&nbsp;&nbsp;&nbsp;&nbsp;&nbsp;Rik je zurio širom otvorenih očiju. Nije bilo ničeg živog, ničeg što je raslo! Samo kamenje i boje u velikim količinama. Nije uopšte znao da kuće mogu biti tako ogromne. Istog časa ogromnost nije izgledala tako čudna... Ali odmah potom sećanje ponovo iščile.
<BR>&nbsp;&nbsp;&nbsp;&nbsp;&nbsp;Pored njih promače jedno terensko vozilo.
<BR>&nbsp;&nbsp;&nbsp;&nbsp;&nbsp;"Jesu li to Vlastelini?" prošapta Rik.
<BR>&nbsp;&nbsp;&nbsp;&nbsp;&nbsp;Videli su ih samo na trenutak. Kosa kratko podšišana, široki, upadljivi rukavi sjajnih, jarkih boja od plave do ljubičaste, široke pantalone verovatno od baršuna i dugački jednodelni trikoi koji su sijali kao da su ispleteni od tanke bakarne žice. Nisu se ni osvrnuli na Rika i Terensa.
<BR>&nbsp;&nbsp;&nbsp;&nbsp;&nbsp;"Omladina", odvrati Terens. Nije ih video iz ovolike blizine još od kada je napustio Sark. Na Sarku je ona bila prilično raspuštena, ali bar im je tamo bilo mesto. Anđeli nisu pripadali ovamo, trideset stopa iznad pakla. Ponovo se zgrčio ne bi li potisnuo beskorisni grč mržnje.
<BR>&nbsp;&nbsp;&nbsp;&nbsp;&nbsp;Jedan ploto-dvosed prošišta iza njih. Bio je to novi model sa ugrađenim vazdušnim kontrolama. U tom trenutku glatko je preleteo na dva inča iznad površine, sa svojim sjajnim zaravnjenim dnom izvijenim naviše duž svih ivica radi manjeg otpora vazduha. Pa ipak je udaranje vazduha o donju površinu bilo dovoljno jako da stvori karakteristično šištanje koje je nagoveštavalo da su patroldžije u blizini.
<BR>&nbsp;&nbsp;&nbsp;&nbsp;&nbsp;Bili su krupni, kao ustalom sve patroldžije; širokih lica, spljoštenih obraza, dugačke, crne, kose, svetlosmeđeg tena. Domorocima su sve patroldžije izgledale isto. Sjajno crne uniforme, ukrašene upadljivim srebrnim značkama i izgraviranim dugmadima raspoređenim krajnje strateški, potiskivali su lica u drugi plan, te tako samo još više pojačavale utisak da su međusobno veoma slični.
<BR>&nbsp;&nbsp;&nbsp;&nbsp;&nbsp;Jedan od patroldžija je upravljao vozilom. Drugi s lakoćom preskoči preko niske ivice kola.
<BR>&nbsp;&nbsp;&nbsp;&nbsp;&nbsp;"Lisnicu!" naredi on i mehanički je na trenutak pogleda i dobaci nazad Terensu. "Kojim poslom si došao ovamo?"
<BR>&nbsp;&nbsp;&nbsp;&nbsp;&nbsp;"S namerom da potražim neke podatke u biblioteci, policajče. Imam na to pravo."
<BR>&nbsp;&nbsp;&nbsp;&nbsp;&nbsp;Patroldžija se okrenu prema Riku. "A šta je s tobom?"
<BR>&nbsp;&nbsp;&nbsp;&nbsp;&nbsp;"Ja..." zausti Rik.
<BR>&nbsp;&nbsp;&nbsp;&nbsp;&nbsp;"On je moj pomoćnik", umeša se Terens
<BR>&nbsp;&nbsp;&nbsp;&nbsp;&nbsp;"On nema ista prava kao i varošanin", primeti patroldžija.
<BR>&nbsp;&nbsp;&nbsp;&nbsp;&nbsp;"Ja ću odgovarati za njega."
<BR>&nbsp;&nbsp;&nbsp;&nbsp;&nbsp;Patroldžija sleže ramenima. "Treba da dobro paziš. Varošani imaju izvesne povlastice, ali oni, ipak, nisu Vlastelini. Nemoj to smetnuti s uma, mladiću."
<BR>&nbsp;&nbsp;&nbsp;&nbsp;&nbsp;"Neću, policajče. A da li biste mogli da mi kažete kako da stignem do biblioteke?"
<BR>&nbsp;&nbsp;&nbsp;&nbsp;&nbsp;Patroldžija ga uputi, upotrebivši za pokazivanje pravca tanku cev uglastog pištolja. Sa mesta na kome su se trenutno nalazili, biblioteka je izgledala kao žutocrvena bubuljica čiji su gornji spratovi prelazili u tamnocrvenu boju. Što su se više približavali, tamno crvenilo se spuštalo sve niže.
<BR>&nbsp;&nbsp;&nbsp;&nbsp;&nbsp;Rik iznenada razdraženo primeti: "Mislim da je ružna."
<BR>&nbsp;&nbsp;&nbsp;&nbsp;&nbsp;Terens mu uputi jedan brz, iznenađen pogled. Na Sarku je bio navikao na slične stvari, ali i njemu se napadnost Gornjeg Grada činila pomalo vulgarnom. Jer Gornji Grad je bio više sarkijevski i od samog Sarka. Na Sarku nisu svi ljudi bili aristokrate. Bilo je čak i siromašnih Sarkita, čiji je položaj bio jedva nešto bolji od položaja prosečnog Florinijanca. Ovde je postojao samo vrh piramide, što se očitavalo i u zdanju biblioteke.
<BR>&nbsp;&nbsp;&nbsp;&nbsp;&nbsp;Po veličini je zaostajala tek za nekolicionom na samom Sarku. Bila je mnogo veća nego što su to zahtevale potrebe Gornjeg Grada, što je, konačno, svedočilo o prednostima jeftine radne snage. Terens zastade na zakrivljenoj rampi koja je vodila do glavnog ulaza. Raspored boja na rampi stvarao je iluziju stepenica, što se Riku učini pomalo zbunjujuće, te se saplete; ali biblioteci je to davalo odgovarajući arhaični izgled tradicionalno povezan sa akademskim zdanjima.
<BR>&nbsp;&nbsp;&nbsp;&nbsp;&nbsp;Glavni hodnik bio je velik i prazan. Bibliotekarka za jedinim stolom u njemu izgledala je poput smežuranog graška u naduvenoj mahuni. Ona podiže pogled i napola ustade.
<BR>&nbsp;&nbsp;&nbsp;&nbsp;&nbsp;Terens joj se brzo obrati. "Ja sam varošanin", reče on. "Imam posebne povlastice. I ja odgovaram za ovog domoroca." Već je unapred pripremio svoja dokumenta i sada ih samo ispruži ispred sebe.
<BR>&nbsp;&nbsp;&nbsp;&nbsp;&nbsp;Bibliotekarka ponovo sede i mrko ih pogleda. Zatim izvuče jednu srebrnu pločicu iz nekog proreza i pruži je Terensu. Varošanin položi desni palac na nju i snažno pritisnu. Bibliotekarka uze srebrnu pločicu i gurnu je u neki drugi prorez u kome nakratko zasja slaba ljubičasta svetlost.
<BR>&nbsp;&nbsp;&nbsp;&nbsp;&nbsp;"Soba 242" dobaci im bibliotekarka.
<BR>&nbsp;&nbsp;&nbsp;&nbsp;&nbsp;"Hvala."
<BR>
<BR>&nbsp;&nbsp;&nbsp;&nbsp;&nbsp;Prostorijama na drugom spratu strašno je nedostajala ona osobenost koju bi svaka karika u beskrajnom lancu trebalo da poseduje. Neke od njih bile su pune, sa vratima od naizgled zaleđenog i neprozirnog stakla. Većina je, ipak, bila prazna.
<BR>&nbsp;&nbsp;&nbsp;&nbsp;&nbsp;"Dva-četrdeset-dva", reče Rik. Glas mu je bio piskav.
<BR>&nbsp;&nbsp;&nbsp;&nbsp;&nbsp;"Šta je Rik?"
<BR>&nbsp;&nbsp;&nbsp;&nbsp;&nbsp;"Ne znam. Veoma sam uzbuđen."
<BR>&nbsp;&nbsp;&nbsp;&nbsp;&nbsp;"Da li si ikada ranije bio u nekoj biblioteci?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Terens stavi palac na okrugli aluminijumski disk koji je pre pet minuta senzitizovan na dodir njegovog prsta. Providna staklena vrata se otvoriše, i pošto uđoše bešumno se za njima zatvoriše; i kao da se preko njih prevuče neka skrama, postadoše neprozirna.
<BR>&nbsp;&nbsp;&nbsp;&nbsp;&nbsp;Soba je bila kvadrat šest sa šest metara, bez prozora ili ukrasa. Bila je osvetljena difuznim svetlom sa tavanice, a provetravana veštačkim strujanjem vazduha. U njoj se nalazio samo jedan sto koji se protezao od zida do zida i uspravna klupa bez naslona između njega i vrata. Na stolu su se nalazila tri 'čitača'. Njihove prednje strane od zaleđenog stakla povukoše se unazad pod uglom od trideset stepeni. Ispred svakog od njih nalazio se različit kontrolni brojčanik.
<BR>&nbsp;&nbsp;&nbsp;&nbsp;&nbsp;"Znaš li šta je ovo?" Terens sede i spusti svoju meku, uhranjenu šaku na jedan od čitača.
<BR>&nbsp;&nbsp;&nbsp;&nbsp;&nbsp;I Rik sede.
<BR>&nbsp;&nbsp;&nbsp;&nbsp;&nbsp;"Knjiga?" upita on hitro.
<BR>&nbsp;&nbsp;&nbsp;&nbsp;&nbsp;"Pa..." Terens kao da nije bio baš siguran u to... "Ovo je biblioteka, tako da ti nije bilo teško da pogodiš. Umeš li da rukuješ čitačem?"
<BR>&nbsp;&nbsp;&nbsp;&nbsp;&nbsp;"Mislim da ne umem, varošanine."
<BR>&nbsp;&nbsp;&nbsp;&nbsp;&nbsp;"Jesi li siguran? Razmisli malo."
<BR>&nbsp;&nbsp;&nbsp;&nbsp;&nbsp;Rik se napregnu, ali na kraju ipak odustade. "Žao mi je, varošanine."
<BR>&nbsp;&nbsp;&nbsp;&nbsp;&nbsp;"Onda ću ti pokazati. Vidi! Kao prvo, evo dugmeta sa oznakom "Katalog', pored koga su ispisana slova. Pošto nas zanima enciklopedija, okrenućemo dugme na slovo E, a potom ga pritisnuti."
<BR>&nbsp;&nbsp;&nbsp;&nbsp;&nbsp;On to odmah i učini, posle čega se nekoliko stvari istovremeno odigra. Zaleđeno staklo ožive i na njemu se pojavi tekst. Crni tekst na žutoj podlozi; te boje bile su posledica prigušenog osvetljenja na tavanici. Tri glatke ploče pojaviše se poput kakvih jezika ispred svakog pojedinog čitača, i svaku je obasjavao uski snop svetlosti.
<BR>&nbsp;&nbsp;&nbsp;&nbsp;&nbsp;Terens zgrabi neki prekidač u obliku klipa i ploče se povukoše unazad u svoje proreze.
<BR>&nbsp;&nbsp;&nbsp;&nbsp;&nbsp;"Nećemo praviti beleške", objasni on. Posle kraće stanke, on nastavi: "Okrećući ovo dugme možemo da pregledamo čega ima pod slovom E."
<BR>&nbsp;&nbsp;&nbsp;&nbsp;&nbsp;Dugačak popis materijala, naslova, autora, kataloških brojeva poređanih po alfabetskom redu poče da promiče naviše, a zatim se zaustavi na gusto ispisanoj koloni listajući brojne tomove enciklopedija.
<BR>&nbsp;&nbsp;&nbsp;&nbsp;&nbsp;Rik se iznenada oglasi: "Treba pritisnuti brojeve i slova na ovim dugmićima posle one knjige koju želite i onda se ona pojavi na ekranu."
<BR>&nbsp;&nbsp;&nbsp;&nbsp;&nbsp;Terens se okrenu prema njemu. "Otkud znaš? Sećaš li se toga?"
<BR>&nbsp;&nbsp;&nbsp;&nbsp;&nbsp;"Možda se i sećam. Nisam siguran. Jednostavno mi se učinilo da tako treba."
<BR>&nbsp;&nbsp;&nbsp;&nbsp;&nbsp;"Pa, nazovimo to onda inteligentnim pogotkom."
<BR>&nbsp;&nbsp;&nbsp;&nbsp;&nbsp;Varošanin pritisnu određenu kombinaciju slova i brojeva. Svetlo na staklu utrnu, a zatim ponovo blesnu. Začu se i glas: "Enciklopedija Sarka, tom 54, Sol-spek."
<BR>&nbsp;&nbsp;&nbsp;&nbsp;&nbsp;"Saslušaj me sada, Rik", započe Terens. "Ne želim da ti serviram nikakve ideje, te ti stoga neću reći šta sam naumio. Od tebe tražim samo da pregledaš ovaj tom i zaustaviš se na svakom mestu
<BR>&nbsp;&nbsp;&nbsp;&nbsp;&nbsp;koje ti se učini poznatim. Razumeš li?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Dobro. A sada, samo polako."
<BR>&nbsp;&nbsp;&nbsp;&nbsp;&nbsp;Prolazili su minuti. Rik iznenada uzdahnu i poče da vraća brojčanik.
<BR>&nbsp;&nbsp;&nbsp;&nbsp;&nbsp;Kada je prestao, Terens pročita naslov poglavlja i po izrazu lica jasno mu se videlo da je zadovoljan. "Sećaš se, znači? Ovog puta nije posredi slučajan pogodak? Sećaš li se ovoga?"
<BR>&nbsp;&nbsp;&nbsp;&nbsp;&nbsp;Rik žustro klimnu. "Odjednom mi je sinulo, varošanine. Sasvim iznenada."
<BR>&nbsp;&nbsp;&nbsp;&nbsp;&nbsp;Bio je to članak o istraživanju svemira.
<BR>&nbsp;&nbsp;&nbsp;&nbsp;&nbsp;"Znam o čemu je", reče Rik. "Odmah ćete se uveriti, odmah." Imao je poteškoća sa disanjem, a ni Terens nije ništa manje bio uzbuđen.
<BR>&nbsp;&nbsp;&nbsp;&nbsp;&nbsp;"Pogledajte", reče Rik, "uvek navode ovaj pasus."
<BR>&nbsp;&nbsp;&nbsp;&nbsp;&nbsp;Počeo je naglas da čita, često zastajkujući, ali mnogo veštije nego što bi se to moglo očekivati od početnika kome je Valona održala nekoliko uopštenih časova iz čitanja. U članku je stajalo:
<BR>&nbsp;&nbsp;&nbsp;&nbsp;&nbsp;Ne iznenađuje činjenica da su istraživači svemira po temperamentu povučeni u sebe i veoma često neprilagođeni pojedinci. Od sasvim normalne odrasle osobe bilo bi previše tražiti da veći deo svoga života provede sama, praveći zabeleške o užasnoj praznini između zvezda. Verovatno zahvaljujući svesti o ovome Institut za svemirska istraživanja usvojio je za svoj službeni slogan ovakvu pomalo uvrnutu izjavu: 'Mi istražujemo Ništa'.
<BR>&nbsp;&nbsp;&nbsp;&nbsp;&nbsp;Rik završi čitanje gotovo vrišteći.
<BR>&nbsp;&nbsp;&nbsp;&nbsp;&nbsp;"Jesi li razumeo ono što si pročitao?" upita ga Terens.
<BR>&nbsp;&nbsp;&nbsp;&nbsp;&nbsp;Niži čovek podiže užagrene oči. "Tu stoji 'istražujemo Ništa'. Toga se sećam. Bio sam jedan od njih."
<BR>&nbsp;&nbsp;&nbsp;&nbsp;&nbsp;"Bio si istraživač svemira?"
<BR>&nbsp;&nbsp;&nbsp;&nbsp;&nbsp;"Da", povika Rik. A zatim nastavi tišim glasom: "Boli me glava."
<BR>&nbsp;&nbsp;&nbsp;&nbsp;&nbsp;"Zato što se prisećaš?"
<BR>&nbsp;&nbsp;&nbsp;&nbsp;&nbsp;"Pretpostavljam." On pogleda naviše namrštena čela. "Moram još toliko toga da se setim. Postoji neka opasnost. Ogromna opasnost! Ne znam šta da uradim."
<BR>&nbsp;&nbsp;&nbsp;&nbsp;&nbsp;"Biblioteka nam stoji na raspolaganju, Rik." Terens ga je pažljivo posmatrao, odmeravajući reči. "Pregledaj sam katalog i potraži tekstove o istraživanju svemira. Vidi kuda će te to odvesti."
<BR>&nbsp;&nbsp;&nbsp;&nbsp;&nbsp;Rik se nagnu nad čitač, vidljivo se tresući. Terens se pomeri u stranu kako bi mu stvorio više mesta.
<BR>&nbsp;&nbsp;&nbsp;&nbsp;&nbsp;"Šta mislite o Rajtovoj Raspravi o svemirsko-istraživačkom usavršavanju?" upita Rik. "Ne zvuči li vam to dobro?"
<BR>&nbsp;&nbsp;&nbsp;&nbsp;&nbsp;"Na tebi je da biraš, Rik."
<BR>&nbsp;&nbsp;&nbsp;&nbsp;&nbsp;Rik pritisnu kataloški broj i ekran postade ravnomerno bleštav. Na njemu se pojavi poruka: "Molim vas, posavetujte se sa bibliotekarem oko traženja knjige."
<BR>&nbsp;&nbsp;&nbsp;&nbsp;&nbsp;Terens hitro ispruži šaku i smesta neutralisa ekran. "Probaj neku drugu knjigu, Rik."
<BR>&nbsp;&nbsp;&nbsp;&nbsp;&nbsp;"Ali..." Rik je oklevao, a zatim se povinova naređenju. Nastavio je da pretražuje katalog i izabrao Eningsov Sastav svemira.
<BR>&nbsp;&nbsp;&nbsp;&nbsp;&nbsp;Na ekranu se ponovo pojavi zahtev da se posavetuje s bibliotekarem. Terens izusti jedno: "Do đavola!" i ponovo isključi ekran.
<BR>&nbsp;&nbsp;&nbsp;&nbsp;&nbsp;"O čemu je reč?" upita Rik.
<BR>&nbsp;&nbsp;&nbsp;&nbsp;&nbsp;"Ni o čemu", odgovori Terens. "Baš ni o čemu. Nemoj da se uspaničiš, Rik, ali nije mi baš jasno..."
<BR>&nbsp;&nbsp;&nbsp;&nbsp;&nbsp;Na boku čitača iza rešetke nalazio se mali zvučnik. Iz njega se sada začu bibliotekarkin tanušni, suvi glas, od koga se obojica slediše.
<BR>&nbsp;&nbsp;&nbsp;&nbsp;&nbsp;"Soba 242! Ima li koga u sobi 242?"
<BR>&nbsp;&nbsp;&nbsp;&nbsp;&nbsp;"Šta želite?" oštro odbrusi Terens.
<BR>&nbsp;&nbsp;&nbsp;&nbsp;&nbsp;"Koju ste knjigu tražili?" upita glas.
<BR>&nbsp;&nbsp;&nbsp;&nbsp;&nbsp;"Nijednu. Hvala. Samo isprobavamo čitač."
<BR>&nbsp;&nbsp;&nbsp;&nbsp;&nbsp;Nastupi za trenutak pauza, kao da je usledilo neko nevidljivo savetovanje. Zatim glas nastavi nešto oštrijim tonom: "Zapis pokazuje da ste tražili na čitanje Rajtovu Raspravu o svemirsko-istraživačkom usavršavanju i Eningsov Sastav svemira. Je li to tačno?"
<BR>&nbsp;&nbsp;&nbsp;&nbsp;&nbsp;"Nasumice smo pritiskali kataloške brojeve", odvrati Terens.
<BR>&nbsp;&nbsp;&nbsp;&nbsp;&nbsp;"Smem li vas upitati zbog čega ste želeli te knjige?" Glas je bio neumoljiv.
<BR>&nbsp;&nbsp;&nbsp;&nbsp;&nbsp;"Kažem vam da ih ne želimo... A sada dosta s tim." Ovo poslednje bilo je izgovoreno ljutitim glasom i namenjeno samo Riku, koji je već počeo da cvili.
<BR>&nbsp;&nbsp;&nbsp;&nbsp;&nbsp;Ponovo je nastupila pauza, a onda se glas opet javi: "Ako siđete do pulta knjige će vam biti stavljene na raspolaganje. Nalaze se na posebnoj listi tako da ćete morati da popunite obrazac."
<BR>&nbsp;&nbsp;&nbsp;&nbsp;&nbsp;Terens pruži ruku Riku. "Hajdemo."
<BR>&nbsp;&nbsp;&nbsp;&nbsp;&nbsp;"Možda smo prekršili neko pravilo", drhtavim glasom reče Rik.
<BR>&nbsp;&nbsp;&nbsp;&nbsp;&nbsp;"Gluposti, Rik. Odlazimo."
<BR>&nbsp;&nbsp;&nbsp;&nbsp;&nbsp;"Nećemo ispuniti obrazac?"
<BR>&nbsp;&nbsp;&nbsp;&nbsp;&nbsp;"Ne, doći ćemo drugi put po knjige."
<BR>&nbsp;&nbsp;&nbsp;&nbsp;&nbsp;Terens je žurio, primoravajući Rika da ga sledi. Krenuo je glavnim predvorjem. Bibliotekarka podiže pogled.
<BR>&nbsp;&nbsp;&nbsp;&nbsp;&nbsp;"Evo", povika ona, ustavši i obišavši oko stola. "Samo trenutak. Samo trenutak!"
<BR>&nbsp;&nbsp;&nbsp;&nbsp;&nbsp;Nisu se zaustavili.
<BR>&nbsp;&nbsp;&nbsp;&nbsp;&nbsp;To jest, sve dok se pred njih ne ispreči jedan patroldžija. "U strašnoj ste žurbi, momci, a?"
<BR>&nbsp;&nbsp;&nbsp;&nbsp;&nbsp;Bibliotekarka, pomalo bez daha, stiže do njih. "Vi ste bili u 242, zar ne?"
<BR>&nbsp;&nbsp;&nbsp;&nbsp;&nbsp;"Čujte vi", poče otresito Terens, "zašto nas zaustavljate?"
<BR>&nbsp;&nbsp;&nbsp;&nbsp;&nbsp;"Niste li vi tražili određene knjige? Želimo da vam ih donesemo."
<BR>&nbsp;&nbsp;&nbsp;&nbsp;&nbsp;"Kasno je. Možda drugi put. Zar ne shvatate da ne želim te knjige? Vratiću se sutra."
<BR>&nbsp;&nbsp;&nbsp;&nbsp;&nbsp;"Biblioteka", reče žena ukočeno, "nastoji da uvek svima iziđe u susret. Knjige će vam odmah biti stavljene na raspolaganje." Visoko na obrazima pojaviše joj se dve crvene mrlje. Ona se okrenu i požuri natrag kroz jedna mala vrata koja se otvoriše čim im se približila.
<BR>&nbsp;&nbsp;&nbsp;&nbsp;&nbsp;Terens započe: "Policajče, ako nemate ništa protiv..."
<BR>&nbsp;&nbsp;&nbsp;&nbsp;&nbsp;Ali patroldžija ispruži svoj osrednje dugačak i težak neuronski bič. Mogao je da posluži kao odličan pendrek, ili pak, kao daljinsko oružje sa paralizirajućim svojstvima. "Slušaj, momak", reče on, "zašto mirno ne sedneš i ne sačekaš gospođu da se vrati? To bi učinio svaki pristojan čovek."
<BR>&nbsp;&nbsp;&nbsp;&nbsp;&nbsp;Patroldžija nije bio ni mlad ni vitak. Izgleda da je bio blizu penzije i verovatno je dovršavao svoje službovanje provodeći mirne dane kao čuvar biblioteke, ali bio je naoružan, a dobrodušnost koja mu se ogledala na crnomanjastom licu nije baš izgledala iskrena.
<BR>&nbsp;&nbsp;&nbsp;&nbsp;&nbsp;Terensu je čelo bilo znojavo, a mogao je da oseti da mu se znoj skuplja i pri dnu kičme. Ipak je potcenio situaciju. Bio je ubeđen da je njegova procena stvari u svakom pogledu tačna. A evo ga sad, ovde. Nije trebalo da bude toliko nesmotren. Sve se ovo dogodilo zbog njegove proklete želje da upadne u Gornji Grad, da se kočoperi hodnicima biblioteke kao da je pravi Vlastelin...
<BR>&nbsp;&nbsp;&nbsp;&nbsp;&nbsp;U trenutku očajanja požele da ubije patroldžiju, ali odjednom to više nije mogao da učini.
<BR>&nbsp;&nbsp;&nbsp;&nbsp;&nbsp;U početku je izgledalo samo kao da se nešto na trenutak pokrenulo. Patroldžija je stao da se okreće za dlaku prekasno. Izdale su ga godine. Neuronski bič mu je izbijen iz šake, i pre no što je uspeo da ispusti ijedan krik spusti mu se na slepoočnicu. Srušio se.
<BR>&nbsp;&nbsp;&nbsp;&nbsp;&nbsp;Rik zavrišta od radosti, a Terens povika: "Valona! Svi đavoli Sarka, Valona!"
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
