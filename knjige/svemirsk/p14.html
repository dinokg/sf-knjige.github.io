<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. JEDRILIČARI
<P>&nbsp;&nbsp;&nbsp;&nbsp;&nbsp;Svetla u luci gorela su istom jačinom iako je napolju sumrak postajao sve jači. Osvetljenje u celoj luci uvek je bilo isto, a odgovaralo je kasnoj poslepodnevnoj svetlosti. U Luci devet, kao i u ostalim lukama za jahte u Gornjem Gradu, bez obzira na rotaciju Florine, uvek je bio dan. Količina osvetljenja je pod podnevnim suncem bila samo nešto izraženija, ali to je bilo jedino odstupanje od uobičajene količine svetlosti.
<BR>&nbsp;&nbsp;&nbsp;&nbsp;&nbsp;Markis Dženro je bio u stanju da kaže kako je dan na izmaku jedino po tome što je, ulazeći u luku, napustio obojena noćna svetla Grada koji je ostavio za sobom. Svojim sjajem odudarala su od sve crnjeg neba, ali nisu imala nikakvih pretenzija da zamene dan.
<BR>&nbsp;&nbsp;&nbsp;&nbsp;&nbsp;Dženro zastade čim je prošao kroz glavnu kapiju, ali na njega kao da nikakav utisak nije ostavila džinovska potkovica sa tri stotine hangara i pet otvora za uzletanje. Sve je to bilo deo njega kao što je, uostalom, bilo deo i svakog drugog iskusnog jedriličara.
<BR>&nbsp;&nbsp;&nbsp;&nbsp;&nbsp;On izvadi dugačku cigaretu, ljubičaste boje, na čijem vrhu se nalazio veoma tanak sloj kirta i prinese je usnama. Sklopio je dlanove oko izloženog vrha i posmatrao kako, dok je uvlačio vazduh, počinje da oživljava zelenkastom svetlošću. Gorela je lagano i za sobom nije ostavljala pepeo. Kroz nozdrve mu je izlazio smaragdni dim.
<BR>&nbsp;&nbsp;&nbsp;&nbsp;&nbsp;"Radi kao i obično", promrlja on.
<BR>&nbsp;&nbsp;&nbsp;&nbsp;&nbsp;Jedan član komiteta jedriličara, u odelu jedriličara, samo sa neupadljivim i ukusno urađenim slovima na jednom dugmetu tunike koja su označavala da je on član komiteta, krenu hitro u susret Dženru, pažljivo izbegavajući da pokaže kako mu se žuri.
<BR>&nbsp;&nbsp;&nbsp;&nbsp;&nbsp;"Ah, to si ti Dženro! A zašto ne bismo radili kao i obično?"
<BR>&nbsp;&nbsp;&nbsp;&nbsp;&nbsp;"Zdravo, Doti. Pomislio sam da će možda nekom bistrom momku pasti na pamet da zbog sve ove gužve zatvori luke. Hvala Sarku što nije."
<BR>&nbsp;&nbsp;&nbsp;&nbsp;&nbsp;Čovek iz komiteta nastavi gotovo jecavim glasom: "Znaš, moglo bi i do toga doći. Jesi li čuo poslednje vesti?"
<BR>&nbsp;&nbsp;&nbsp;&nbsp;&nbsp;Dženro razvuče usne u osmeh. "Kako da razlikujem najnovije od onih koje su maločas bile najnovije?"
<BR>&nbsp;&nbsp;&nbsp;&nbsp;&nbsp;"Jesi li čuo da se sada pouzdano zna gde je domorodac? Ubica?"
<BR>&nbsp;&nbsp;&nbsp;&nbsp;&nbsp;"Hoćeš da kažeš da su ga uhvatili? To nisam čuo."
<BR>&nbsp;&nbsp;&nbsp;&nbsp;&nbsp;"Ne, nisu ga uhvatili. Ali znaju da se ne nalazi u Donjem Gradu!"
<BR>&nbsp;&nbsp;&nbsp;&nbsp;&nbsp;"Stvarno? Pa, gde je onda?"
<BR>&nbsp;&nbsp;&nbsp;&nbsp;&nbsp;"Ovde, u Gornjem Gradu. Ovde."
<BR>&nbsp;&nbsp;&nbsp;&nbsp;&nbsp;"Nastavi." Dženro širom otvori oči, a zatim ih u neverici suzi.
<BR>&nbsp;&nbsp;&nbsp;&nbsp;&nbsp;"Stvarno", nastavi član komiteta, pomalo uvređen, "znam to pouzdano. Patroldžije špartaju gore-dole kirtskim autoputem. Opkolili su Gradski park, a Središnju oblast koriste kao štab. Sve je to provereno."
<BR>&nbsp;&nbsp;&nbsp;&nbsp;&nbsp;"Možda je i tako." Dženro nemarno prošeta pogledom po brodovima u hangarima. "Čini mi se da dva meseca nisam dolazio u Devetku. Ima li novih brodova?"
<BR>&nbsp;&nbsp;&nbsp;&nbsp;&nbsp;"Nema. Ah, da, ima, Hjordesova Plamena strela."
<BR>&nbsp;&nbsp;&nbsp;&nbsp;&nbsp;Dženro odmahnu glavom. "Video sam ga. Sam hrom i ništa više. Mrska mi je i pomisao da ću na kraju ipak sam morati sebi da konstruišem jahtu."
<BR>&nbsp;&nbsp;&nbsp;&nbsp;&nbsp;"Prodaješ li Kometu V?"
<BR>&nbsp;&nbsp;&nbsp;&nbsp;&nbsp;"Ili ću je prodati ili ću je baciti u staro gvožđe. Dosta je što automatskim relejima i trajaktornim kompjuterima ubijaju sve što je u jedrenju sportsko."
<BR>&nbsp;&nbsp;&nbsp;&nbsp;&nbsp;"Znaš da sam još neke čuo da to isto kažu", složi se čovek iz komiteta. "Znaš šta? Ako čujem da se na tržištu pojavio neki stari model u dobrom stanju, obavestiću te."
<BR>&nbsp;&nbsp;&nbsp;&nbsp;&nbsp;"Hvala. Mogu li malo da se promuvam unaokolo?"
<BR>&nbsp;&nbsp;&nbsp;&nbsp;&nbsp;"Razume se. Samo napred." Čovek se nasmeši, mahnu mu rukom i udalji se.
<BR>&nbsp;&nbsp;&nbsp;&nbsp;&nbsp;Dženro stade lagano da obilazi hangare, dok mu je napola popušena cigareta visila iz ugla usta. Zastajkivao je kod svakog punog hangara, znalački procenjujući njegov sadržaj.
<BR>&nbsp;&nbsp;&nbsp;&nbsp;&nbsp;Za hangar 26 ispoljio je naročito zanimanje. U jedan mah, čak, zaviri preko niske prepreke i povika: "Vlasteline?"
<BR>&nbsp;&nbsp;&nbsp;&nbsp;&nbsp;Taj prvi poziv bio je veoma učtiv, ali posle pauze od nekoliko minuta morao je da ga ponovi, nešto odlučnije i manje učtivo.
<BR>&nbsp;&nbsp;&nbsp;&nbsp;&nbsp;Vlastelin koji se napokon pojavi nije baš izgledao bogzna kako. Kao prvo, na sebi nije imao odelo za jedrenje. Drugo, bio je neobrijan, a kapicu odbojnog izgleda nosio je na krajnje nemoderan način, navučenu preko ušiju. Izgledalo je kao da mu prekriva pola lica. Konačno, držanje mu je odavalo neobično sumnjičavu i previše opreznu osobu.
<BR>&nbsp;&nbsp;&nbsp;&nbsp;&nbsp;"Ja sam Markis Dženro", predstavi se Dženro. "Je li ovo vaša letelica, gospodine?"
<BR>&nbsp;&nbsp;&nbsp;&nbsp;&nbsp;"Jeste." Reči je izgovorao lagano i s napetošću u glasu.
<BR>&nbsp;&nbsp;&nbsp;&nbsp;&nbsp;Dženro, međutim, ne obrati pažnju na to. On povuče glavu unazad i pažljivo stade da razgleda oblik jahte. Zatim ukloni ono što je ostalo od cigarete da mu visi među usnama i hitnu opušak visoko u vazduh. Još nije ni dostigao najvišu tačku luka kada se posle kratkotrajnog bleska izgubi.
<BR>&nbsp;&nbsp;&nbsp;&nbsp;&nbsp;"Da li biste mi dozvolili da uđem?" upita Dženro. Onaj drugi malo oklevaše, ali se ipak povuče unutra i Dženro uđe.
<BR>&nbsp;&nbsp;&nbsp;&nbsp;&nbsp;"Kakav motor pokreće ovu letelicu, gospodine?" upita Dženro.
<BR>&nbsp;&nbsp;&nbsp;&nbsp;&nbsp;"Zašto pitate?"
<BR>&nbsp;&nbsp;&nbsp;&nbsp;&nbsp;Dženro je bio visok, tamne kože i očiju, kovrdžave, kratko podšišane kose. Bio je viši od onog drugog za pola glave, a kada bi se osmehnuo videli su mu se beli, pravilno raspoređeni zubi. "Da budem iskren, spremam se da kupim novi brod", odgovori on.
<BR>&nbsp;&nbsp;&nbsp;&nbsp;&nbsp;"Hoćete da kažete da ste zainteresovani baš za ovaj?"
<BR>&nbsp;&nbsp;&nbsp;&nbsp;&nbsp;"Ne znam. Možda bi mi nešto ovakvo odgovaralo, razume se ako cena nije previsoka. Ali bez obzira na to, voleo bih da pogledam kontrole i motore."
<BR>&nbsp;&nbsp;&nbsp;&nbsp;&nbsp;Vlastelin ostade da stoji bež reči.
<BR>&nbsp;&nbsp;&nbsp;&nbsp;&nbsp;Dženeroov glas postade nešto hladniji. "Razume se, samo ako vama to odgovara." Potom se okrenu da pođe.
<BR>&nbsp;&nbsp;&nbsp;&nbsp;&nbsp;"Možda bih i mogao da ga prodam", konačno odgovori Vlastelin i stade da pretura po džepovima. "Evo dozvole!"
<BR>&nbsp;&nbsp;&nbsp;&nbsp;&nbsp;Dženro prelete jednim brzim, iskusnim pogledom preko obe strane. Zatim je vrati nazad. "Vi ste Dimon?"
<BR>&nbsp;&nbsp;&nbsp;&nbsp;&nbsp;Vlastelin potvrdno klimnu. "Uđite ako želite."
<BR>&nbsp;&nbsp;&nbsp;&nbsp;&nbsp;Dženro baci pogled na veliki hronometar u luci, na osvetljene kazaljke koje su iskričavo svetlucale čak i pri dnevnom osvetljenju, pokazujući da je otpočeo drugi čas po zalasku sunca.
<BR>&nbsp;&nbsp;&nbsp;&nbsp;&nbsp;"Hvala. Zar nećete vi prvi?"
<BR>&nbsp;&nbsp;&nbsp;&nbsp;&nbsp;Vlastelin ponovo stade da pretura po džepovima, te izvadi svežanj ključeva. "Posle vas, gospodine."
<BR>&nbsp;&nbsp;&nbsp;&nbsp;&nbsp;Dženro prihvati svežanj i stade da pogleda ključeve, tražeći mali šifrirani znak 'brodske marke'. Ovaj drugi nije ni pokušao da mu pomogne.
<BR>&nbsp;&nbsp;&nbsp;&nbsp;&nbsp;"Pretpostavljam da je ovaj?" upita on konačno.
<BR>&nbsp;&nbsp;&nbsp;&nbsp;&nbsp;Zatim se uputi kratkom rampom po balkonu vazdušne komore, te poče pažljivo da razgleda jedva primetan spoj s desne strane otvora. "Ne vidim... Oh, evo ga", promrmlja on i pređe na drugu stranu otvora.
<BR>&nbsp;&nbsp;&nbsp;&nbsp;&nbsp;Lagano, bešumno, vrata se otvorište i Dženro stupi u pomrčinu. Crveno svetlo vazdušne komore automatski se upali kada se vrata za njima zatvoriše. Potom se otvoriše unutrašnja vrata i čim su ušli unutra, sav brod obasja bela svetlost.
<BR>&nbsp;&nbsp;&nbsp;&nbsp;&nbsp;Mirlin Terens nije imao drugog izbora. Već odavno se nije sećao vremena kada je za njega postojalo nešto kao 'mogućnost izbora'. Već je tri duga, grozna sata sedeo pored Dimonovog broda, čekajući, nesposoban da bilo šta učini. Izlaz je video samo u hapšenju.
<BR>&nbsp;&nbsp;&nbsp;&nbsp;&nbsp;A onda se pojavio ovaj momak, kome za oko beše zapeo brod. Bila je prava ludost imati bilo kakve veze s njim. U tako skučenom prostoru neće dugo moći da se izdaje za Vlastelina. Ali isto tako, nije ni mogao da ostane gde jeste.
<BR>&nbsp;&nbsp;&nbsp;&nbsp;&nbsp;U brodu je možda bar bilo hrane. Čudno da mu to ranije nije palo na pamet.
<BR>&nbsp;&nbsp;&nbsp;&nbsp;&nbsp;Bilo je.
<BR>&nbsp;&nbsp;&nbsp;&nbsp;&nbsp;"Vreme je za večeru", reče Terens. "Da li biste nešto pojeli?"
<BR>&nbsp;&nbsp;&nbsp;&nbsp;&nbsp;Onaj drugi jedva da i baci pogled preko ramena. "Možda, kasnije. Hvala."
<BR>&nbsp;&nbsp;&nbsp;&nbsp;&nbsp;Terens ga nije požurivao. Pustio ga je da se mota po brodu, dok se on sa zahvalnošću bacio na meso iz lonca i voće umotano u celulozu. Žedno je pio. Naspram kuhinje, s druge strane hodnika, nalazio se tuš i on se zaključa i dobro iskupa. Predstavljalo je pravo zadovoljstvo bar nakratko skinuti tesnu kapicu. Čak je pronašao i plitki orman sa nešto odeće.
<BR>&nbsp;&nbsp;&nbsp;&nbsp;&nbsp;Već je mnogo bolje vladao sobom kada se Dženro vratio.
<BR>&nbsp;&nbsp;&nbsp;&nbsp;&nbsp;"Da li biste imali nešto protiv da isprobam brod?" zamoli ga on.
<BR>&nbsp;&nbsp;&nbsp;&nbsp;&nbsp;"Ne, ne bih. Umete li da upravljate ovim modelom?" upita Terens krajnje nehajno.
<BR>&nbsp;&nbsp;&nbsp;&nbsp;&nbsp;"Mislim da umem", odvrati ovaj drugi, ovlaš se osmehnuvši. "Laskam sebi da umem da upravljam svim standardnim modelima. Već sam bio tako slobodan da pozovem kontrolni toranj, tako da nas čeka jedan slobodan otvor za uzletanje. Evo moje jedriličarske dozvole ako želite da je proverite pre no što poletimo."
<BR>&nbsp;&nbsp;&nbsp;&nbsp;&nbsp;Terens je samo ovlaš pogleda na isti način kao što je i Dženro pogledao njegovu. "Prepuštam vam kontrole", reče on.
<BR>
<BR>&nbsp;&nbsp;&nbsp;&nbsp;&nbsp;Brod izrula iz hangara poput kakvog vazdušnog kita, krećući se sporo, dok je njegov dijamagnetski trup bio uzdignut iznad glatke gline polja svega tri inča.
<BR>&nbsp;&nbsp;&nbsp;&nbsp;&nbsp;Terens je s interesovanjem posmatrao kako Dženro krajnje precizno upravlja kontrolama. Pod njegovim dodirom brod se ponašao kao neka živa stvar. Mala kopija polja koja se nalazila na viziekranu pomerala se i menjala sa svakim tananim dodirom kontakata.
<BR>&nbsp;&nbsp;&nbsp;&nbsp;&nbsp;Brod se sada zaustavi, zakovan za ivicu otvora za poletanje. Dijamagnetsko polje stade postepeno da se pojačava ka pramcu broda koji, sa svoje strane, poče da se uspravlja. Terens, srećom, nije bio svestan da se pilotka kabina okreće na svojim univerzalnim kardanima, kako bi ostala u ravnoteži uprkos promenljivoj gravitaciji. Zadnji obod broda, konačno, veličanstveno leže u odgovarajuće žlebove otvora. Stajao je sada uspravno, upravljen ka nebu.
<BR>&nbsp;&nbsp;&nbsp;&nbsp;&nbsp;Poklopac od duralita na otvoru za uzletanje skliznu u svoj prorez, otkrivši neutralizovani oluk dubok stotinu stopa, koji je primao prve potiske energije hiperatomskih motora.
<BR>&nbsp;&nbsp;&nbsp;&nbsp;&nbsp;Dženro je neprestano izmenjivao šifrirane poruke sa kontrolnim tornjem. "Deset sekundi do poletanja", reče on najzad.
<BR>&nbsp;&nbsp;&nbsp;&nbsp;&nbsp;Crvena nit koja se podizala u jednoj kvarcnoj cevi označavala je sekunde koje su prolazile. Uspostavljen je kontakt i prvi nalet energije suknu nadole.
<BR>&nbsp;&nbsp;&nbsp;&nbsp;&nbsp;Terens postade teži, osetivši kako sve više prianja za sedište. Odjednom poče da ga hvata panika.
<BR>&nbsp;&nbsp;&nbsp;&nbsp;&nbsp;"Kako se ponaša?" promrmlja on.
<BR>&nbsp;&nbsp;&nbsp;&nbsp;&nbsp;Dežnrou kao da uopšte nije smetalo ubrzavanje. Glas mu je bio gotovo prirodan kada je odgovorio: "Prilično dobro." Terens se zavali u sedište, pokušavši da se opušta sa popuštanjem pritiska, te posmatrajući kako zvezde na viziekranu postaju svetle i jasne dok je između njih i njega atmosfera postepeno nestajala. Kirt koji mu je prianjao za kožu bio je hladan i vlažan.
<BR>&nbsp;&nbsp;&nbsp;&nbsp;&nbsp;Sada su bili u svemiru. Dženro je vodio brod kroz sve faze. Terens, dakako, nijednog časa nije znao u kojoj se fazi brod nalazi, ali je video zvezde kako postojano prelaze preko viziekrana dok su jedriličarevi dugački, vitki prsti poigravali po kontrolama kao da su u pitanju bile dirke kakvog muzičkog instrumenta. Konačno je neka krupna naranžasta kugla ispunila jasnu površinu viziekrana.
<BR>&nbsp;&nbsp;&nbsp;&nbsp;&nbsp;"Nije loše", reče Dženro. "Održavate brod u dobrom stanju, Dimone. Mali je, ali ima svojih prednosti."
<BR>&nbsp;&nbsp;&nbsp;&nbsp;&nbsp;"Pretpostavljam da biste želeli da mu ispitate brzinu i mogućnost skokova", odvrati Terens oprezno. "Samo napred, ako hoćete. Nemam ništa protiv."
<BR>&nbsp;&nbsp;&nbsp;&nbsp;&nbsp;"Dobro", klimnu Dženro. "Šta predlažete, kuda da se odvezemo? Šta mislite o..." Oklevao je trenutak, zatim nastavio. "Zašto ne bismo pošli na Sark?"
<BR>&nbsp;&nbsp;&nbsp;&nbsp;&nbsp;Terens poče malo brže da diše. To je i očekivao. Bio je u takvom stanju da je gortovo već počeo da veruje kako živi u nekom magičnom svetu. Kako su samo događaji uslovljavali njegove poteze, čak i bez njegovog pristanka! Malo je trebalo pa da postane ubeđen da po sredi nisu nikakvi događaji, već ustrojstvo koje podstiče njegove postupke. Detinjstvo je proveo u sredini koja je slepo verovala da Vlastelini potiču od domorodaca, a takve stvari se teško zaboravljaju. Na Sarku se nalazi Rik, kome se sećanje sve više vraćalo. Igra još nije bila gotova.
<BR>&nbsp;&nbsp;&nbsp;&nbsp;&nbsp;"A što da ne, Dženro?" složi se on s puno žara.
<BR>&nbsp;&nbsp;&nbsp;&nbsp;&nbsp;"Znači, Sark", zaključi Dženro.
<BR>&nbsp;&nbsp;&nbsp;&nbsp;&nbsp;Kako se brzina povećavala tako se kugla Florine sve više krivila i konačno nestala sa viziekrana, koji se ponovo osu zvezdama.
<BR>&nbsp;&nbsp;&nbsp;&nbsp;&nbsp;"Koje ste najbolje vreme postigli putujući između Sarka i Florine?" upita Dženro.
<BR>&nbsp;&nbsp;&nbsp;&nbsp;&nbsp;"Nisam oborio nijedan rekord", odvrati Terens. "Otprilike, prosek."
<BR>&nbsp;&nbsp;&nbsp;&nbsp;&nbsp;"Onda pretpostavljam da ste tu razdaljinu prevaljivali za manje od šest časova?"
<BR>&nbsp;&nbsp;&nbsp;&nbsp;&nbsp;"Da, povremeno."
<BR>&nbsp;&nbsp;&nbsp;&nbsp;&nbsp;"Imate li šta protiv da pokušam da stignem za manje od pet?"
<BR>&nbsp;&nbsp;&nbsp;&nbsp;&nbsp;"Nemam", reče Terens.
<BR>
<BR>&nbsp;&nbsp;&nbsp;&nbsp;&nbsp;Prošlo je dosta vremena pre no što su stigli do tačke dovoljno udaljene od mesta gde je zvezdana masa izazivala izobličenje samog ustrojstva svemira, da bi skok bio moguć.
<BR>&nbsp;&nbsp;&nbsp;&nbsp;&nbsp;Za Terensa je predstavljalo pravo mučenje da ostane budan. Ovo je bila treća noć kako gotovo da uopšte nije spavao, a napetost tih dana samo je još uvećala taj nedostatak.
<BR>&nbsp;&nbsp;&nbsp;&nbsp;&nbsp;Dženro ga pogleda postrance. "Zašto ne pođete na spavanje?"
<BR>&nbsp;&nbsp;&nbsp;&nbsp;&nbsp;Teres primora sebe da mu mišići lica poprime živahan izraz i odgovori: "Nije to ništa. Baš ništa."
<BR>&nbsp;&nbsp;&nbsp;&nbsp;&nbsp;On zevnu i osmehnu se u znak izvinjenja. Jedriličar se vrati svojim instrumentima, a Terens još jednom preokrenu očima.
<BR>&nbsp;&nbsp;&nbsp;&nbsp;&nbsp;Sedišta u svemirskim jahtama su veoma udobna, jer je to neophodno. Moraju biti takva da bi zaštitila osobu pri ubrzanju. Čak i čovek koji nije naročito umoran može lako i slatko zaspati u njima. Terens, koji je u tom trenutku mogao zaspati na krhotinama stakla, uopšte nije osetio kada je usnuo.
<BR>&nbsp;&nbsp;&nbsp;&nbsp;&nbsp;Spavao je četiri časa; san mu je bio veoma dubok i bez snova, što mu se nikada pre nije dogodilo. Nije se meškoljio; jedini znak da je živ predstavljalo je njegovo uravnoteženo disanje koje se nije poremetilo ni kada mu je kapica spala s glave.
<BR>&nbsp;&nbsp;&nbsp;&nbsp;&nbsp;Terens se budio lagano. Nekoliko dugih minuta uopšte nije imao pojma gde se nalazi. Mislio je da je opet u kolibi varošanina. A onda su događaji lagano počeli da mu se vraćaju u sećanje. Konačno je bio u stanju da se osmehne Dženrou, koji je i dalje bio za kontrolama, i da kaže: "Izgleda da sam zaspao."
<BR>&nbsp;&nbsp;&nbsp;&nbsp;&nbsp;"Izgleda. Eno Sarka." Dženro pokaza glavom prema velikom belom polumesecu na viziekranu.
<BR>&nbsp;&nbsp;&nbsp;&nbsp;&nbsp;"Kada ćemo se spustiti?"
<BR>&nbsp;&nbsp;&nbsp;&nbsp;&nbsp;"Za otprilike jedan sat."
<BR>&nbsp;&nbsp;&nbsp;&nbsp;&nbsp;Terens se već bio dovoljno razbudio da je mogao da oseti tananu promenu u ponašanju svog saputnika. Doživeo je hladni šok kada je razabrao da je čelično sivi predmet koji je Dženro držao u šaci lepo oblikovano burence iglastog pištolja.
<BR>&nbsp;&nbsp;&nbsp;&nbsp;&nbsp;"Svemira mu, šta..." poče Terens, podižući se sa sedišta.
<BR>&nbsp;&nbsp;&nbsp;&nbsp;&nbsp;"Sedi", naloži mu polagano Džnero. U drugoj šaci držao je kapicu.
<BR>&nbsp;&nbsp;&nbsp;&nbsp;&nbsp;Terens podiže šaku do glave i prsti mu se zamrsiše u kosi boje peska.
<BR>&nbsp;&nbsp;&nbsp;&nbsp;&nbsp;"Da", reče Dženro, "očigledno je. Ti si domorodac."
<BR>&nbsp;&nbsp;&nbsp;&nbsp;&nbsp;Terens je ćutke zurio preda se.
<BR>&nbsp;&nbsp;&nbsp;&nbsp;&nbsp;"Znao sam da si domorodac", nastavi Dženro, "znatno pre no što sam se ukrcao na brod jadnog Dimona."
<BR>&nbsp;&nbsp;&nbsp;&nbsp;&nbsp;Terensu su usta bila strašno suva, a oči su ga pekle. Posmatrao je sićušnu, smrtonosnu cev pištolja i čekao iznenadni, mukli blesak. Stigao je čak dovde, čak dovde, i na kraju ipak izgubio igru.
<BR>&nbsp;&nbsp;&nbsp;&nbsp;&nbsp;Izgledalo je da se Dženrou uopšte ne žuri. Čvrsto je držao pištolj, a reči je izgovarao jednolično i sporo.
<BR>&nbsp;&nbsp;&nbsp;&nbsp;&nbsp;"Tvoja najveća greška, varošanine, bile je u tome što si smatrao da možeš doveka da vučeš za nos organizovane snage policije. Ali u tom slučaju, bilo bi za tebe bolje da nisi upravo jadnog Dimona izabrao za svoju žrtvu."
<BR>&nbsp;&nbsp;&nbsp;&nbsp;&nbsp;"Nisam ga ja izabrao", zakrešta Terens.
<BR>&nbsp;&nbsp;&nbsp;&nbsp;&nbsp;"Nazovi to onda srećom. Alstar Dimon je pre nekih dvanaestak časova bio u Gradskom parku gde je čekao svoju ženu. Nikakav drugi razlog, do puke sentimentalnosti, nije postojao za to da se nađu baš na tom mestu. Upravo su se tamo sreli i prvi put, tako da su tu tradiciju nastavljali na dan svake godišnjice susreta. Nema ničeg naročito originalnog u tome među mladim supružnicima, ali njima je to bilo izuzetno važno. Razume se da Dimonu nije palo na pamet da bi na tom samotnom mestu mogao postati lak plen nekom ubici. Kome bi to palo na pamet u Gornjem Gradu?
<BR>&nbsp;&nbsp;&nbsp;&nbsp;&nbsp;Da su događaji tekli uobičajenim tokom ubica možda ne bi danima bio otkriven. Međutim, Dimonova žena se našla na mestu zločina nepunih pola sata posle počinjenog ubistva. Zaprepastila ju je činjenica da njen muž nije bio tamo. Nije pripadao onoj vrsti ljudi, kako nam je objasnila, koji bi besno odjurili zbog toga što je ona nešto malo zakasnila. On je to manje-više od nje i očekivao. Palo joj je na pamet da je muž možda čeka u njihovoj pećini.
<BR>&nbsp;&nbsp;&nbsp;&nbsp;&nbsp;Dimon ju je, razume se, čekao ispred njihove pećine. Ona je bila najbliža mestu napada i u nju je bio odvučen. Njegova žena je ušla u pećinu i pronašla... pa, znaš već šta je pronašla. Uspela je nekako da obavesti Patrolnu jedinicu preko našeg Odelbeza, mada je ono što je govorila bilo gotovo nerazumljivo, pošto je bila pod šokom i krajnje histerična.
<BR>&nbsp;&nbsp;&nbsp;&nbsp;&nbsp;Kako si se osećao, varošanine, kada si iz čista mira ubio čoveka, a potom ga ostavio da ga pronađe vlastita žena na mestu za koje su ih oboje vezivale najdraže uspomene?" Terens se gušio. Jedva je uspeo da prevali preko usana dok je sav kipteo od besa i osujećenosti: "Vi, Sarkiti, ubili ste milione Florinijanaca. Žena. Dece. Obogatili ste se zahvaljujući nama. Ova jahta..." To je bilo sve što je uspeo da izgovori.
<BR>&nbsp;&nbsp;&nbsp;&nbsp;&nbsp;"Dimon nije bio odogovoran za takvo stanje stvari, koje je zatekao kada se rodio", odvrati Dženro. "Da si rođen kao Sarkit, šta bi ti preduzeo? Odrekao se svojih poseda ukoliko bi ih imao, i otišao da radiš u poljima kirta?"
<BR>&nbsp;&nbsp;&nbsp;&nbsp;&nbsp;"Pucaj onda", povika Terens previjajući se. "Šta čekaš?"
<BR>&nbsp;&nbsp;&nbsp;&nbsp;&nbsp;"Nema žurbe. Imam dovoljno vremena da završim svoju priču. Nismo bili sigurni ni u identitet leša ni u identitet ubice; ali razumno je bilo pretpostaviti da je reč o Dimonu i tebi. Nije nam bilo teško da na osnovu pepela patroldžijske uniforme pronađene pored leša zaključimo da si se preobukao u Sarkita. Zatim, bilo je razumno pretpostaviti da ćeš probati da se dokopaš Dimonove jahte. Nemoj misliti da smo odveć glupi, varošanine.
<BR>&nbsp;&nbsp;&nbsp;&nbsp;&nbsp;Situacija je i dalje bila prilično složena. Bio si očajan. Bilo je dovoljno ući ti samo u trag. Bio si naoružan i vrlo verovatno bi izvršio samoubistvo kada bi se našao u klopci. A oni nisu želeli da počiniš samoubistvo. Želeli su da stigneš na Sark i to u jednom komadu.
<BR>&nbsp;&nbsp;&nbsp;&nbsp;&nbsp;Za mene je to bio posebno delikatan zadatak, a i trebalo je ubediti Odelbez da sve mogu izvesti sam, da sam u stanju da te odvedem na Sark bez buke i poteškoća. Moraš priznati da upravo to i radim.
<BR>&nbsp;&nbsp;&nbsp;&nbsp;&nbsp;Da ti pravo kažem, u početku sam se pitao da li si ti taj koga treba tražiti. Bio si odeven u svakodnevno poslovno odelo i to u luci za jahte. To je predstavljalo krajnje loš ukus. Mislio sam da nikome ne bi palo na pamet da izigrava jedriličara bez propisnog odela. Pomislio sam da te možda nisu namerno poslali kao mamac; da pokušavaš da te uhapse, dok čovek koga želimo ne pobegne u drugom pravcu.
<BR>&nbsp;&nbsp;&nbsp;&nbsp;&nbsp;Oklevao sam, pa sam te ispitivao na druge načine. Petljao sam brodskim ključem na pogrešnom mestu. Nijedan brod ikada stvoren ne otvara se s desne strane vazdušne komore. Otvara se, uvek, bez izuzetka, s leve strane. Nimalo se nisi začudio zbog te moje pogreške. Nimalo. Zatim sam te upitao da li si ikada prešao put između Sarka i Florine za manje od šest časova. Odgovorio si - povremeno. To je bilo nečuveno. Rekordno postignuto vreme je nešto više od devet časova.
<BR>&nbsp;&nbsp;&nbsp;&nbsp;&nbsp;Zaključio sam da nikako ne možeš biti mamac. Suviše toga nisi znao. Mora da za te stvari nikada nisi ni čuo, te si stoga verovatno i bio čovek koga tražimo. Trebalo je samo sačekati da zaspiš (a na licu ti se videlo da ti je očajnički potreban san), razoružati te i uzeti na nišan odgovarajućim oružjem. Kapicu sam ti skinuo više iz znatiželje nego zbog bilo čega drugog. Želeo sam da vidim kako izgleda sarkitsko odelo kada iz njega viri crvenokosa glava."
<BR>&nbsp;&nbsp;&nbsp;&nbsp;&nbsp;Terens nije ispuštao pištolj iz vida. Možda je Dženro primetio kako mu se vilice pomeraju. A možda je samo pogodio o čemu Terens razmišlja.
<BR>&nbsp;&nbsp;&nbsp;&nbsp;&nbsp;"Razume se", dodade on, "ne smemo te ubiti, čak i ako skočiš na mene. Ne mogu te ubiti ni u samoodbrani. Ali nemoj misliti da si zbog toga u prednosti. Samo se pomeri i razneću ti nogu."
<BR>&nbsp;&nbsp;&nbsp;&nbsp;&nbsp;Terensa napusti volja za tučom. On nasloni čelo o dlanove i ostade ukočeno da sedi.
<BR>&nbsp;&nbsp;&nbsp;&nbsp;&nbsp;"Znaš li zašto ti sve ovo pričam?" upita ga Dženro saosećajnim glasom.
<BR>&nbsp;&nbsp;&nbsp;&nbsp;&nbsp;Terens ništa ne odgovori.
<BR>&nbsp;&nbsp;&nbsp;&nbsp;&nbsp;"Pre svega", poče Dženro, uživam da te gledam kako patiš. Ne volim ubice, a naročito ne volim domoroce koji ubijaju Sarkite. Naređeno mi je da te isporučim živog, ali u mojim naređenjima ne stoji da ti moram put učiniti prijatnim. Drugo, neophodno je da shvatiš situaciju u kojoj se nalaziš, jer pošto se spustimo na Sark, od tebe zavisi šta ćeš preduzeti."
<BR>&nbsp;&nbsp;&nbsp;&nbsp;&nbsp;Terens podiže pogled. "Molim?"
<BR>&nbsp;&nbsp;&nbsp;&nbsp;&nbsp;"Odelbez zna da dolaziš. Florinijansko oblasno odeljenje poslalo je poruku čim je ova letelica napustila atmosferu Florine. U to se možeš kladiti. Ali kao što rekoh, morao sam uveriti Odelbez da sam u stanju da sam ovo izvedem, a činjenica da sam stvarno uspeo sve menja."
<BR>&nbsp;&nbsp;&nbsp;&nbsp;&nbsp;"Ne razumem vas", zavapi očajno Terens.
<BR>&nbsp;&nbsp;&nbsp;&nbsp;&nbsp;Dženro mu spokojno objasni: "Rekoh da oni žele da stigneš na Sark, da te oni žele u jednom komadu. Ali pod tim oni ne mislim na Odelbez, već na Trantor!"
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
