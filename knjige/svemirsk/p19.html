<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. POBEDNICI
<P>&nbsp;&nbsp;&nbsp;&nbsp;&nbsp;Odjednom kao da su svi zanemeli. Čak je i Rik, s nevericom u očima, bio samo u stanju da ukočeno zuri najpre u Valonu, a potom u Terensa.
<BR>&nbsp;&nbsp;&nbsp;&nbsp;&nbsp;A onda se začu Stinov piskavi smeh i tišina je bila narušena.
<BR>&nbsp;&nbsp;&nbsp;&nbsp;&nbsp;"Verujem u to!" uzviknu on. "Stvarno! Odavno to govorim. Rekoh vam da je taj domorodac Fifov plaćenik. To vam govori kakav je Fif čovek. Potplatio je domoroca da..."
<BR>&nbsp;&nbsp;&nbsp;&nbsp;&nbsp;"To je paklena laž!"
<BR>&nbsp;&nbsp;&nbsp;&nbsp;&nbsp;Te reči, međutim, ne beše izgovorio Fif, već varošanin. Ustao je, a oči su mu strastveno sijale.
<BR>&nbsp;&nbsp;&nbsp;&nbsp;&nbsp;Abel, koji je izgleda od svih njih bio najmanje uzbuđen, upita: "Šta je paklena laž?"
<BR>&nbsp;&nbsp;&nbsp;&nbsp;&nbsp;Terens se za trenutak zagleda u njega, ne shvatajući, a zatim, zagrcnuvši se, odvrati: "Ono što je taj Vlastelin upravo rekao. Nikakav Sarkit nije mene potplatio."
<BR>&nbsp;&nbsp;&nbsp;&nbsp;&nbsp;"A ono što je devojka kazala? Da li je i to laž?"
<BR>&nbsp;&nbsp;&nbsp;&nbsp;&nbsp;Terens ovlaži suve usne vrhom jezika. "Ne, to je istina. Ja sam izvršio psihosondiranje", reče on, a onda žurno dodade: "Nemoj me tako gledati, Lona. Nisam želeo da ga povredim. Nisam želeo ništa od onoga što se dogodilo." A potom ponovo sede.
<BR>&nbsp;&nbsp;&nbsp;&nbsp;&nbsp;"Ovde je reč o nekakvoj spravici", upade Fif. "Ne znam tačno šta ste smislili, Abele, ali ni za trenutak ne dolazi u obzir da je ovaj kriminalac odgovoran i za ovaj određeni zločin. Nema sumnje da samo neki veliki vlastelin poseduje znanje i mogućnosti da nešto tako učini. Ili si možda nestrpljiv da svog čoveka Stina skineš sa udice, tako što ćeš mu natovariti na vrat lažno priznanje?"
<BR>&nbsp;&nbsp;&nbsp;&nbsp;&nbsp;Terens čvrsto stisnu šake jednu uz drugu i nagnu se napred na svom sedištu. "Ne primam ja nikakav novac ni od Trantora!"
<BR>&nbsp;&nbsp;&nbsp;&nbsp;&nbsp;Fif, međutim, ne obrati pažnju na njega.
<BR>&nbsp;&nbsp;&nbsp;&nbsp;&nbsp;Junc poslednji dođe k sebi. Nekoliko minuta nije mogao da se prilagodi činjenici da se varošanin ne nalazi u istoj prostoriji sa njim, da je negde drugde na tlu ambasade, da ga može videti jedino kao lik, nimalo stvarniji no što je to bio Fif, udaljen dvadesetak milja. Želeo je da priđe varošaninu, da ga ščepa za ramena i nasamo s njim popriča, ali nije mogao. "Nema smisla prepirati se", predloži on, "pre no što čujemo šta ovaj čovek ima da nam kaže. Čujmo pojedinosti. Ako je on odista osoba koja je izvršila psihosondiranje, onda su nam pojedinosti i te kako potrebne. A ako nije, onda će pojedinosti koje će pokušati da nam servira to i pokazati."
<BR>&nbsp;&nbsp;&nbsp;&nbsp;&nbsp;"Ako želite da saznate šta se dogodilo", povika Terens, "reći ću vam. Nikakve koristi ne mogu više imati od prikrivanja činjenica. Konačno, reč je o tome da li će pobediti Sark ili Trantor; stoga, u svemir s tim. Bar mi se pružila prilika da neke stvari iznesem na videlo!"
<BR>&nbsp;&nbsp;&nbsp;&nbsp;&nbsp;On prezrivo upre prst put Fifa. "Evo jednog Velikog Vlastelina. Taj veliki vlastelin kaže da jedino neki veliki vlastelin poseduje znanje i mogućnosti da učini ono što je učinila osoba koja je izvršila psihosondiranje. On u to i veruje. Ali šta on zna? Šta bilo koji Sarkit zna?
<BR>&nbsp;&nbsp;&nbsp;&nbsp;&nbsp;Oni ne upravljaju državom. To rade Florinijanci! Florinijanska Civilna služba. Oni pribavljaju papire, prave papire, popunjavaju papire. A papiri su ti koji upravljaju Sarkom. Razume se, većina nas je odveć izmučena, tako da ne može čak ni da zajeca, ali da li ste svesni šta bismo mogli da učinimo kada bismo želeli? Čak i ispred nosa naših prokletih Vlastelina? Vidite li šta sam ja učinio?
<BR>&nbsp;&nbsp;&nbsp;&nbsp;&nbsp;Izvesno vreme, pre godinu dana, radio sam kao upravnik saobraćaja u svemirskoj luci. I to je spadalo u moju obuku. Zavedeno je u dosje. Malo ćete morati da se pomučite dok to ne iskopate, pošto je zvanično imenovani upravnik saobraćaja Sarkit. On je imao titulu, a ja sam obavljao posao. Moje ćete ime pronaći u specijalnoj rubrici pod nazivom Domorodački personal. Nijedan Sarkit ne bi ukaljao svoj pogled da tamo zaviri.
<BR>&nbsp;&nbsp;&nbsp;&nbsp;&nbsp;Ja sam primio poruku istraživača svemira, koju je lokalni MSIB poslao u luku uz napomenu da brod sačekaju bolnička kola. Prosleđivao sam ono što je bilo pouzdano. Ovu poruku o uništenju Florine nisam prosledio.
<BR>&nbsp;&nbsp;&nbsp;&nbsp;&nbsp;Sredio sam stvari tako da istraživač sačeka u maloj luci u predgrađu. To je bilo krajnje lako. Sve žice i konci kojima se tada upravljalo Sarkom nalazili su se u mojim rukama. Ne zaboravite da sam bio u Civilnoj službi. Da je tako nešto želeo da učini neki veliki vlastelin - ne bi uspeo, sem ako ne bi naložio nekom Florinijancu da to učini umesto njega. Ja sam, pak, mogao sve sam da obavim. Toliko o znanju i mogućnostima.
<BR>&nbsp;&nbsp;&nbsp;&nbsp;&nbsp;Dočekao sam istraživača svemira i sklonio ga i od MSIB-a i od Sarka. Iscedio sam iz njega onoliko obaveštenja koiko sam mogao i spremao sam se da ih iskoristim protiv Sarka, a u korist Florine."
<BR>&nbsp;&nbsp;&nbsp;&nbsp;&nbsp;Fif samo uspe da procedi: "Ti si, znači, poslao ona prva pisma?"
<BR>&nbsp;&nbsp;&nbsp;&nbsp;&nbsp;"Da, ja sam poslao ta prva pisma, veliki vlasteline", odvrati mirno Terens. "Mislio sam da ću moći da zadobijem kontrolu nad dosta poseda sa kirtom kako bih se nagodio sa Trantorom pod mojim uslovima i oterao vas sa planete."
<BR>&nbsp;&nbsp;&nbsp;&nbsp;&nbsp;"Bio si lud!"
<BR>&nbsp;&nbsp;&nbsp;&nbsp;&nbsp;"Možda. U svakom slučaju, nisam uspeo. Istraživaču sam se predstavio kao Vlastelin od Fifa. Morao sam, pošto je znao da je Fif najveći na planeti i sve dok je mislio da sam ja Fif, otvoreno je sa mnom razgovarao. Teralo me je na smeh njegovo ubeđenje da Fif jedva čeka da učini sve što je najbolje za Florinu.
<BR>&nbsp;&nbsp;&nbsp;&nbsp;&nbsp;Na nesreću, bio je nestrpljiviji od mene. Uporno je ponavljao da svaki izgubljeni dan predstavlja veliku nesreću, dok sam ja znao da za pregovore sa Sarkom moram dobiti na vremenu. Bilo mi je teško da ga dalje obuzdavam, te sam na kraju bio primoran da se poslužim psihosondiranjem. Bio sam u prilici da se domognem jedne sonde. Viđao sam kako ih koriste po bolnicama. Ponešto sam i sam znao o tome. Ali na nesreću, premalo.
<BR>&nbsp;&nbsp;&nbsp;&nbsp;&nbsp;Podesio sam sondu da ga oslobodi zabrinutosti u površinskim slojevima uma. To je jednostavno izvesti. Ali ne znam šta se dalje dogodilo. Mora da je njegova zabrinutost zadirala dublje, mnogo dublje, i da ju je sonda automatski sledila, izbrisavši pri tom i najveći deo svesnog u njegovom umu. Na rukama mi je ostalo bezumno stvorenje... Žao mi je, Rik."
<BR>&nbsp;&nbsp;&nbsp;&nbsp;&nbsp;Rik, koji ga je pomno slušao, tužno primeti: "Nije trebalo da se sukobiš sa mnom, varošanine, ali jasno mi je kako mora da si se osećao."
<BR>&nbsp;&nbsp;&nbsp;&nbsp;&nbsp;"Da", reče Terens, "živeo si izvesno vreme na toj planeti. Znaš sve o patroldžijama i Vlastelinima, te o razlici između Donjeg i Gornjeg Grada."
<BR>&nbsp;&nbsp;&nbsp;&nbsp;&nbsp;On se ponovo vrati na svoju priču. "I tako sam se našao sa potpuno nemoćnim istraživačem. Nisam smeo da dozvolim da ga pronađe bilo ko, ko bi mogao da otkrije njegov identitet. Nisam, međutim, mogao ni da ga ubijem. Bio sam ubeđen da će mu se sećanje vratiti, a i dalje mi je bilo potrebno njegovo znanje, a da i ne pominjem činjenicu da bih proigrao naklonost Trantora i MSIB-a ukoliko bih ga ubio, a oni su mi mogli zatrebati. Konačno, u to vreme još nisam bio sposoban da ubijam.
<BR>&nbsp;&nbsp;&nbsp;&nbsp;&nbsp;Sredio sam da me premeste na Florinu u svojstvu varošanina i istraživača sam poveo sa sobom, pribavivši mu lažna dokumenta. Sredio sam da ga drugi pronađu i izabrao Valonu da se brine o njemu. Kada je sve to prošlo više mi nije pretila nikakva opasnost, sem ono jednom kada ga je Valona odvela doktoru. Tada sam morao da prodrem u elektranu u Gornjem Gradu. To nije bilo nemoguće. Inženjeri su Sarkiti, ali su zato vratari Florinijanci. Na Sarku sam dosta toga naučio o energetskoj mehanici, tako da sam znao kako se može skratiti energetska nit. Trebalo mi je tri dana da utvrdim odgovarajuće vreme za tako nešto. Posle toga, više nije bilo teško ubiti ga. Ali nisam znao da je taj doktor imao duplikate u obe kancelarije. Voleo bih da jesam."
<BR>&nbsp;&nbsp;&nbsp;&nbsp;&nbsp;Terens je mogao da vidi Fifov hronometar sa mesta na kome je sedeo. "A onda, pre sto sati... čini mi se kao da je prošlo sto godina... Rik je počeo ponovo da se priseća. I to vam je čitava priča."
<BR>&nbsp;&nbsp;&nbsp;&nbsp;&nbsp;"Ne", usprotivi se Junc, "nije. Navedite nam pojedinosti iz priče istraživača svemira koje su u vezi sa uništenjem planete."
<BR>&nbsp;&nbsp;&nbsp;&nbsp;&nbsp;"Zar mislite da sam ja razumeo ono što mi je govorio? To mi je sve ličilo... izvini Rik... na ludilo."
<BR>&nbsp;&nbsp;&nbsp;&nbsp;&nbsp;"Nije tačno", planu Rik. "Nije moguće!"
<BR>&nbsp;&nbsp;&nbsp;&nbsp;&nbsp;"Istraživač je imao brod", nastavi Junc. "Gde je brod sada?"
<BR>&nbsp;&nbsp;&nbsp;&nbsp;&nbsp;"Odavno je na otpadu", odvrati Terens. "Bio je izdat nalog za slanje na otpad. Potpisao ga je moj pretpostavljani. Nijedan Sarkit nikada ne čita papire, razume se. Isečen je na otpadu, bez ikakvog problema."
<BR>&nbsp;&nbsp;&nbsp;&nbsp;&nbsp;"A Rikovi dokumenti" Spomenuli ste da vam je pokazao svoje dokumente!"
<BR>&nbsp;&nbsp;&nbsp;&nbsp;&nbsp;"Predajte nam tog čoveka", iznenada izjavi Fif, "i mi ćemo već utvrditi šta zna."
<BR>&nbsp;&nbsp;&nbsp;&nbsp;&nbsp;"Ne", usprotivi se Junc još jednom. "Prvi zločin počinio je protiv MSIB-a. Kidnapovao je jednog istraživača svemira i oštetio mu um. On pripada nama."
<BR>&nbsp;&nbsp;&nbsp;&nbsp;&nbsp;"Junc je u pravu", složi se Abel.
<BR>&nbsp;&nbsp;&nbsp;&nbsp;&nbsp;"Saslušajte me", ponovo se javi Terens. "Više ni reč neću reći sem ako ne budem dobio zaštitu. Ja znam gde su Rikovi papiri. Nijedan Sarkit ili Trantorijanac neće biti u stanju nikada da ih pronađe. Ako ih želite, moraćete se složiti oko toga da sam ja politička izbeglica. Sve što sam učinio - učinio sam iz rodoljublja i iz brige za svoju planetu. I Sarkit i Trantorijanac ima pravo da izjavi kako je rodoljub; zašto to ne bi mogao da kaže i Florinijanac?"
<BR>&nbsp;&nbsp;&nbsp;&nbsp;&nbsp;"Ambasador je rekao", poče Junc, "da ćeš biti predat MSIB-u. Dajem ti reč da nećeš biti izručen Sarku. Biće ti suđeno za ono što si učinio ovom istraživaču. Ne mogu da ti jemčim kakav će biti ishod, ali ako sada budeš sarađivao to će ti biti uvaženo kao olakšavajuća okolnost."
<BR>&nbsp;&nbsp;&nbsp;&nbsp;&nbsp;Terens se upitno zagleda u Junca, a onda se odluči i reče: "Rizikovaću, doktore... Prema mišljenju istraživača, Florinino sunce je u stanju pre-nove."
<BR>&nbsp;&nbsp;&nbsp;&nbsp;&nbsp;"Šta!" Svi sem Valone povikaše u isti glas.
<BR>&nbsp;&nbsp;&nbsp;&nbsp;&nbsp;"Sprema se eksplozija", izjavi zlobno Terens. "A kada do toga dođe, sva Florina će se - paf! - pretvoriti u duvanski dim."
<BR>&nbsp;&nbsp;&nbsp;&nbsp;&nbsp;"Nisam istraživač svemira", umeša se Abel, "ali čuo sam da se ne može predvideti kada će neka zvezda eksplodirati."
<BR>&nbsp;&nbsp;&nbsp;&nbsp;&nbsp;"To je tačno. Bar je do sada bilo tako. Da li je Rik objasnio šta ga je navelo da tako misli?" upita Junc.
<BR>&nbsp;&nbsp;&nbsp;&nbsp;&nbsp;"Pretpostavljam da ćete to saznati iz njegovih papira. Sećam se samo da je pominjao ugljenične struje."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Stalno je ponavljao: Ugljenične svemirske struje. Ugljenične svemirske struje. To, i katalitički efekat. To je sve."
<BR>&nbsp;&nbsp;&nbsp;&nbsp;&nbsp;Stin se zakikota, Fif se namršti, dok je Junc zurio preda se.
<BR>&nbsp;&nbsp;&nbsp;&nbsp;&nbsp;"Izvinite na trenutak, odmah se vraćam", promrmlja Junc. On iziđe izvan granica receptora i nestade.
<BR>&nbsp;&nbsp;&nbsp;&nbsp;&nbsp;Vratio se za petnaest minuta, i stade se iznenađeno osvrtati oko sebe. Bili su prisutni još samo Abel i Fif.
<BR>&nbsp;&nbsp;&nbsp;&nbsp;&nbsp;"Gde... " zausti on.
<BR>&nbsp;&nbsp;&nbsp;&nbsp;&nbsp;Abel ga istog časa prekinu. "Čekali smo vas, dr Junce. Istraživač i devojka su na putu za ambasadu. Sastanak je okončan."
<BR>&nbsp;&nbsp;&nbsp;&nbsp;&nbsp;"Okončan! Galaksije mu, tek smo počeli. Moram vam objasniti kakve sve mogućnosti postoje kada je u pitanju stvaranje jedne nove."
<BR>&nbsp;&nbsp;&nbsp;&nbsp;&nbsp;Abel se zbunjeno pomeri na stolici. "To neće biti potrebno, doktore."
<BR>&nbsp;&nbsp;&nbsp;&nbsp;&nbsp;"To je neophodno. U tome je cela stvar. Dajte mi pet minuta."
<BR>&nbsp;&nbsp;&nbsp;&nbsp;&nbsp;"Pustite ga neka govori", reče Fif. Osmehivao se.
<BR>&nbsp;&nbsp;&nbsp;&nbsp;&nbsp;"Krenimo iz početka", poče Junc. "Na osnovu najstarijih zapisanih naučnih radova galaktičke civilizacije poznato nam je da zvezde dobijaju energiju nuklearnim preobražajima u svojoj unutrašnjosti. Takođe je još onda bilo poznato da, prema onome što znamo o unutrašnjosti zvezda, samo dva tipa - samo dva tipa! - nuklearnih probražaja mogu da proizvedu potrebnu energiju. U oba slučaja reč je o pretvaranju vodonika u helijum. Prvi preobražaj je direktan: dva vodonikova atoma i dva neutrona se spajaju i stvaraju jezgro jednog helijumovog atoma. Drugi je posredan i sastoji se iz nekoliko faza. Završava se tako što vodonik postaje helijum, ali u međufazama učestvuju i jezgra ugljenika. Ta jezgra ugljenika, međutim, ne ostaju statična već se u nastavku procesa ponovo oformljuju, tako da se neznatna količina ugljenika može stalno iznova koristiti i služiti za preobražaj velikih količina vodonika u helijum. Ugljenik tu, drugim rečima, ima ulogu katalizatora. Sve je to bilo poznato još u danima predistorije, u vreme kada je ljudska rasa bila sputana, živeći na jednoj jedinoj planeti - ako je takvo vreme ikada postojalo."
<BR>&nbsp;&nbsp;&nbsp;&nbsp;&nbsp;"Ako nam je svima to poznato", javi se Fif, "onda mi se čini da vi samo zalud trošite vreme, ne otkrivajući nam ništa novo."
<BR>&nbsp;&nbsp;&nbsp;&nbsp;&nbsp;"Ali to je ujedno i sve što o tome znamo. Nikada nije bilo utvrđeno koji se od pomenuta dva procesa odvija u zvezdama, niti da li se možda ne odvijaju oba. Oduvek su postojale škole koje su se opredeljivale za jednu ili drugu verziju. Obično je preovlađivalo mišljenje da je reč o direktnoj promeni vodonika u helijum, pošto je taj proces jednostavniji.
<BR>&nbsp;&nbsp;&nbsp;&nbsp;&nbsp;Rikova teorija mora da se zasniva na tome. Direktna promena vodonika u helijum predstavlja normalan izvor energije zvezda, ali pod izvesnim uslovima ugljenikovi katalizatori doprinose procesu tako što ga požuruju, ubrzavaju, zagrevaju zvezdu.
<BR>&nbsp;&nbsp;&nbsp;&nbsp;&nbsp;U svemiru postoje struje. To vam je svima dobro poznato. Neke od tih struja su ugljenikovog porekla. Prolazeći kroz te struje zvezde pokupe neobrojeno mnogo atoma. Međutim, ukupna masa na taj način privučenih atoma mikroskopski je mala u odnosu na težinu zvezda i ni na koji način ne utiče na nju. Osim u slučaju kada je u pitanju ugljenik! Zvezda koja prolazi kroz struju koja sadrži neobičnu koncentraciju ugljenika postaje nestabilna. Nije mi poznato koliko je godina, vekova ili miliona godina potrebno da atomi ugljenika prodru u unutrašnjost zvezde, ali verovatno je u pitanju veliko vremensko razdoblje. To znači da ugljenična struja mora biti široka i da je zvezda mora seći pod malim uglom. U svakom slučaju, kada jednom količina ugljenika koja je prodrla u unutrašnjost zvezde pređe izvesnu kritičnu granicu zračenje zvezde iznenada postaje neobično snažno. Spoljašnji slojevi popuštaju usled nezamislive eksplozije i tako nastaje nova.
<BR>&nbsp;&nbsp;&nbsp;&nbsp;&nbsp;Shvatate li?"
<BR>&nbsp;&nbsp;&nbsp;&nbsp;&nbsp;Junc je čekao.
<BR>&nbsp;&nbsp;&nbsp;&nbsp;&nbsp;Fif se prvi pribra. "Jeste li vi sve to dokonali za samo dva minuta na osnovu jedne neodređene rečenice za koju se varošanin setio da ju je istraživač svemira izgovorio pre godinu dana?"
<BR>&nbsp;&nbsp;&nbsp;&nbsp;&nbsp;"Tako je. Tako je. U tome nema ničeg iznenađujućeg. Istraživanje svemira bilo je na tragu te teorije. Da do nje nije došao Rik, ubrzo bi to bio neko drugi. U stvari, sličnih teorija bilo je i ranije, ali ih nikada niko nije ozbiljno shvatao. Iznošene su i pre no što su se razvile tehnike istraživanja svemira, ali nikada nikom nije pošlo za rukom da obrazloži kako je neka određena zvezda došla do viška ugljenika.
<BR>&nbsp;&nbsp;&nbsp;&nbsp;&nbsp;Ali sada nam je poznato da postoje ugljenične struje. Možemo proračunati njihov kurs, saznati koje su zvezde u proteklih deset hiljada godina presecala te kurseve, te sve to proveriti i usaglasiti sa našim zapisima o stvaranju novih i promenama u zračenju. To je ono što je Rik verovatno učinio. Mora da je te proračune i posmatranja pokušao da pokaže varošaninu. Ali to su sve nagađanja.
<BR>&nbsp;&nbsp;&nbsp;&nbsp;&nbsp;Sada je najvažnije da se organizuje hitna evakuacija Florine!"
<BR>&nbsp;&nbsp;&nbsp;&nbsp;&nbsp;"Znao sam da će se na tome završiti", primeti Fif staloženo.
<BR>&nbsp;&nbsp;&nbsp;&nbsp;&nbsp;"Žao mi je, Junce", dodade Abel, "ali to je nemoguće."
<BR>&nbsp;&nbsp;&nbsp;&nbsp;&nbsp;"Zašto je nemoguće?"
<BR>&nbsp;&nbsp;&nbsp;&nbsp;&nbsp;"Kada će eksplodirati Florinino sunce?"
<BR>&nbsp;&nbsp;&nbsp;&nbsp;&nbsp;"Ne znam. Sudeći prema Rikovoj uznemirenosti pre godinu dana, rekao bih da nam je ostalo sasvim malo vremena."
<BR>&nbsp;&nbsp;&nbsp;&nbsp;&nbsp;"Ali niste u stanju da odredite datum?"
<BR>&nbsp;&nbsp;&nbsp;&nbsp;&nbsp;"To je nemoguće. Čak i ako dobijemo Rikove proračune, moraćemo najpre da ih sve proverimo."
<BR>&nbsp;&nbsp;&nbsp;&nbsp;&nbsp;"Možete li garantovati da će se pokazati da je teorija tog istraživača svemira ispravna?"
<BR>&nbsp;&nbsp;&nbsp;&nbsp;&nbsp;Junc se namršti. "Ja sam lično ubeđen da jeste, ali nijedan naučnik ne može unapred garantovati da je neka teorija tačna."
<BR>&nbsp;&nbsp;&nbsp;&nbsp;&nbsp;"Znači, proizlazi da vi želite da evakuišete Florinu na osnovu pukih pretpostavki?"
<BR>&nbsp;&nbsp;&nbsp;&nbsp;&nbsp;"Smatram da ne bi trebalo da raizikujemo da nastrada celokupno stanovništvo jedne planete."
<BR>&nbsp;&nbsp;&nbsp;&nbsp;&nbsp;"Da je Florina obična planeta - složio bih se s vama. Ali Florina snabdeva kirtom čitavu Galaksiju. To se, jednostavno, ne može učiniti."
<BR>&nbsp;&nbsp;&nbsp;&nbsp;&nbsp;"Jeste li se to s Fifom dogovorili dok sam bio odsutan?" upita Junc ljutito.
<BR>&nbsp;&nbsp;&nbsp;&nbsp;&nbsp;Fif oseti da treba da se umeša. "Dozvolite mi da objasnim, dr Junce", reče on. "Vlada Sarka nikada ne bi pristala da evakuiše Florinu, pa čak ni u slučaju da MSIB izjavi kako poseduje dokaze za tu vašu teoriju o novama. Trantor ne može na to da nas primora, jer mada bi Galaksija još i mogla da podrži rat protiv Sarka kako bi se očuvala trgovina kirtom, ona to nikada ne bi učinila da bi tu trgovinu okončala."
<BR>&nbsp;&nbsp;&nbsp;&nbsp;&nbsp;"Tačno", potvrdi Abel. "Bojim se da nas ni naši ljudi ne bi podržali u jednom takvom ratu."
<BR>&nbsp;&nbsp;&nbsp;&nbsp;&nbsp;Junc oseti snažno gnušanje. Planeta puna ljudi nije imala nikakvog značaja kada su u pitanju bile ekonomske potrebe!
<BR>&nbsp;&nbsp;&nbsp;&nbsp;&nbsp;"Saslušajte me", pokuša on još jednom. "Ovde nije reč samo o jednoj planeti, već o čitavoj Galaksiji. Svake godine se u Galaksiji javlja po dvadesetak zrelih nova. Zatim, nekih dve hiljade zvezda od stotinu milijardi, koliko ih ima u Galaksiji, menja osobine svog zračenja u dovoljnoj meri da učini nenastanjivom svaku nastanjenu planetu u svojoj okolini. Ljudska bića zauzimaju milion zvezdanih sistema u Galaksiji. To znači da otprilike na svakih pedeset godina negde neka naseljena planeta postaje suviše vruća da bi se na njoj živelo. Takvi slučajevi su beleženi kroz istoriju. Svakih pet hiljada godina neka naseljena planeta ima pedeset posto izgleda da bude pretvorena u gas zbog neke nove.
<BR>&nbsp;&nbsp;&nbsp;&nbsp;&nbsp;Ukoliko Trantor ne preduzme ništa u vezi sa Florinom, ukoliko dozvoli da ona ispari zajedno sa svim ljudima na njoj, to će svim ljudima u Galaksiji poslužiti kao upozorenje da ne treba da očekuju nikakvu pomoć kada na njih dođe red - ako bi ta pomoć ekonomski ugrozila nekoliko moćnih ljudi. Možete li rizikovati, Abele?
<BR>&nbsp;&nbsp;&nbsp;&nbsp;&nbsp;S druge, pak, strane, ukoliko pomognete Florini pokazaćete da su ljudi ove Galaksije važniji za Trantor od pukih vlasničkih prava. Trantor će na taj način osvojiti mnogo više nego što bi osvojio silom."
<BR>&nbsp;&nbsp;&nbsp;&nbsp;&nbsp;Abel pognu glavu, ali časak kasnije zabrinuto njome odmahnu. "Ne, Junce. Ono što ste upravo rekli ostavilo je na mene dubok utisak, ali nije praktično. Ne mogu računati da ću, apelujući na osećanja drugih, postići istih efekat kakav ima proverena politika pokušaja da se stavi tačka na trogovinu kirtom. U stvari, smatram da bi bilo mudro kada ne bismo proveravali tu teoriju. I sama pomisao da bi se ona mogla pokazati tačnom pričinila bi mnogo štete."
<BR>&nbsp;&nbsp;&nbsp;&nbsp;&nbsp;"Ali šta ako jeste tačna?"
<BR>&nbsp;&nbsp;&nbsp;&nbsp;&nbsp;"Moramo pretpostaviti da nije. Pretpostavljam da ste, dok vas malopre nije bilo, stupili u vezu sa MSIB-om?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Nije važno. Mislim da je Trantor dovoljno uticajan da spreči njihova istraživanja."
<BR>&nbsp;&nbsp;&nbsp;&nbsp;&nbsp;"Bojim se da nije. Bar ne ova istraživanja. Gospodo, uskoro ćemo otkriti tajnu jeftinog kirta. Za godinu dana više neće biti monopola nad kirtom, bez obzira na to ima li nove ili ne."
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;"Sada, Fife, dolazimo do onog glavnog na ovom sastanku. Od svih naseljenih svetova, kirt raste samo na Florini. Na drugim mestima njegovo seme daje samo običnu celulozu. Florina je verovatno jedina naseljena planeta koja je trenutno pre-nova, a verovatno je bila pre-nova još od vremena kada je prvi put ušla u ugljenične struje, možda pre mnogo hiljada godina, pod uslovom da je ugao presesecanja bio mali. Stoga je vrlo verovatno da su kirt i stanje pre-nove u nekakvoj vezi."
<BR>&nbsp;&nbsp;&nbsp;&nbsp;&nbsp;"Gluposti", javi se Fif.
<BR>&nbsp;&nbsp;&nbsp;&nbsp;&nbsp;"Mislite? Mora postojati razlog zašto je kirt na Florini kirt, a drugde pamuk. Naučnici su pokušali, na sve moguće načine, da veštačkim putem stvore kirt na drugim mestima; međutim, pipali su u mraku, tako da nijednom nisu uspeli. Sada će znati da sve zavisi od faktora koji nastaju u zvezdanim sistemima pre-novih."
<BR>&nbsp;&nbsp;&nbsp;&nbsp;&nbsp;"Pokušali su da oponašaju kvalitete zračenja Florininog sunca?" dobaci Fif podrugljivo.
<BR>&nbsp;&nbsp;&nbsp;&nbsp;&nbsp;"Sa odgovarajućim svetlosnim lukom, da, koji je duplirao samo vidljiv i ultraljubičasti deo spektra. Ali šta je s zračenjem u njegovom infracrvenom delu i iza njega? Šta je sa magnetskim poljima? Šta je sa emisijom elektrona? A sa učinikom kosmičkih zrakova? Ja nisam fizičar ni biohemičar, te stoga možda postoje činioci o kojima ništa ne znam. Ali fizičari i biohemičari iz čitave Galaksije sada će početi da tragaju. U roku od godinu dana, uveravam vas, rešenje će biti pronađeno.
<BR>&nbsp;&nbsp;&nbsp;&nbsp;&nbsp;Sada je i ekonomija na strani čovečnosti. Galaksija želi jeftin kirt, i ako ga nađe, ili samo uobrazi da će ga uskoro pronaći, poželeće da se Florina evakuiše, ne samo iz čovečnosti, već iz želje da se konačno osveti Sarkitima koji su tako dugo jedini gajili kirt."
<BR>&nbsp;&nbsp;&nbsp;&nbsp;&nbsp;"Blefirate!" zareža Fif.
<BR>&nbsp;&nbsp;&nbsp;&nbsp;&nbsp;"Zar i vi to mislite, Abele?" upita Junc. "Ako pomognete Vlastelinima, Trantor će biti smatran ne za spasioca trgovine kirtom, već, takođe, za nosioca monopola nad kirtom. Smete li to da rizikujete?"
<BR>&nbsp;&nbsp;&nbsp;&nbsp;&nbsp;"Može li Trantor da rizikuje rat?" upita Fif.
<BR>&nbsp;&nbsp;&nbsp;&nbsp;&nbsp;"Rat! Gluposti! Vlasteline, za godinu dana će vaši posedi na Florini biti bezvredni, bilo da nova postoji ili ne. Prodajte ih. Prodajte čitavu Florinu. Trantor je u stanju da je plati."
<BR>&nbsp;&nbsp;&nbsp;&nbsp;&nbsp;"Da kupi planetu?" upita zbunjeno Abel.
<BR>&nbsp;&nbsp;&nbsp;&nbsp;&nbsp;"Zašto da ne? Trantor ima fondove, a pokazavši narodima Vaseljene svoju dobru volju hiljadu puta će nadoknaditi ulog. Kažite im da ste spasli stotine miliona života, a ako ni to ne bude dovoljno, saopštite im da ćete im prodati jeftin kirt. To će biti dovoljno."
<BR>&nbsp;&nbsp;&nbsp;&nbsp;&nbsp;"Razmisliću o tome", reče Abel.
<BR>&nbsp;&nbsp;&nbsp;&nbsp;&nbsp;Abel pogleda Vlastelina, ali Fif obori pogled.
<BR>&nbsp;&nbsp;&nbsp;&nbsp;&nbsp;Posle poduže pauze, ipak, i on reče: "Razmisliću."
<BR>&nbsp;&nbsp;&nbsp;&nbsp;&nbsp;Junc se oporo nasmeja. "Nemojte suviše dugo razmišljati. Priča o jeftinom kirtu će se uskoro pročuti. Nju ništa više ne može zaustaviti. Posle toga nijedan od vas dvojice neće imati odrešene ruke. Ali ovog časa, obojica možete postići bolji dogovor."
<BR>
<BR>&nbsp;&nbsp;&nbsp;&nbsp;&nbsp;Varošanin je izgledao pobeđen. "Znači, stvarno je istina?" stalno je ponavljao. "Stvarno? Neće više biti Florine?"
<BR>&nbsp;&nbsp;&nbsp;&nbsp;&nbsp;"Istina je", odgovori Junc.
<BR>&nbsp;&nbsp;&nbsp;&nbsp;&nbsp;Terens raširi ruke, a zatim ih pusti da nemoćno klonu. "Ako želite papire koje sam dobio od Rika, naći ćete ih među dosjeima sa važnim podacima u mom rodnom gradu. Birao sam zaboravljena dosjea, zapise rađene pre jednog veka, pa i ranije. Niko nikada neće ni zbog kakvog razloga tamo zaviriti."
<BR>&nbsp;&nbsp;&nbsp;&nbsp;&nbsp;"Čujte", reče Junc, "ubeđen sam da možemo postići sporazum sa MSIB-om. Na Florini će nam biti potreban čovek koji poznaje Florinijance, koji nam može pomoći da im objasnimo činjenice, koji zna kako bi bilo najbolje organizovati evakuaciju, kako izabrati najprikladnije planete za naseljavanje. Hoćete li nam pomoći?"
<BR>&nbsp;&nbsp;&nbsp;&nbsp;&nbsp;"I na taj način pobediti u igri, hoćete da kažete? Izvući se sa ubistvom na savesti? Zašto da ne?" Iznenada se u očima varošanina pojaviše suze. "Ali ja u svakom slučaju gubim. Neću više imati svoj svet, niti dom. Svi mi gubimo. Florinijanci gube svoj svet, Sarkiti bogatstvo. Trantorijanci mogućnost da se dokopaju tog bogatstva. Uopšte nema pobednika."
<BR>&nbsp;&nbsp;&nbsp;&nbsp;&nbsp;"Ima", reče blago Junc, "ako shvatite da će u novoj Galaksiji... Galaksiji nad kojom neće visiti pretnja nestabilnosti zvezda, Galaksiji u kojoj će kirt svima biti dostupan, i u Galaksiji u kojoj će postojati manje političkih razlika... ipak biti i pobednika. Jedan kvadrilion pobednika. Žitelji čitave Galaksije - oni su pobednici!"
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
