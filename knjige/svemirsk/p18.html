<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. TUŽITELJ
<P>&nbsp;&nbsp;&nbsp;&nbsp;&nbsp;Jedva se obuzdavajući, Fif uzviknu: "Okončajmo ovu farsu!"
<BR>&nbsp;&nbsp;&nbsp;&nbsp;&nbsp;Napravio je pauzu pre nego što je počeo da govori, tvrdog pogleda bezizražajnog lica, dok drugi, u čistom antiklimaksu, nisu bili primorani da ponovo zauzmu svoja mesta. Rik je sedeo povijene glave, čvrsto zatvorenih očiju, pokušavajući da prodre u vlastiti izmučeni um. Valona ga je privukla k sebi, trudeći se iz sve snage da ga ljuljuška u svom naručju, nežno ga milujući po obrazu.
<BR>&nbsp;&nbsp;&nbsp;&nbsp;&nbsp;Abel najzad prozbori druhtavim glasom. "Zašto misliš da je ovo farsa?" upita on.
<BR>&nbsp;&nbsp;&nbsp;&nbsp;&nbsp;"Zar nije?" odvrati Fif. "Pristao sam na ovaj sastanak jedino zato što si me pretnjama primorao na to. Da sam znao da će se ovaj sastanak pretvoriti u suđenje meni, i da će odmetnici i ubice izigravati i tužioce i porotu, odbio bih bez obzira na posledice."
<BR>&nbsp;&nbsp;&nbsp;&nbsp;&nbsp;Abel se naršti i odvrati ledenim, službenim glasom. "Nije ovo nikakvo suđenje, Vlaseline", napomenu on. "Dr Junc je ovde da bi pomogao jednom članu MSIB-a da se povrati, što je njegovo pravo i njegova dužnost. Ja sam ovde da bih u ovim nesigurnim vremenima zaštitio interese Trantora. Uopšte ne sumnjam da je ovaj čovek, Rik, nestali istraživač svemira. Taj deo sastanka možemo odmah okončati, ako pristanete da tog čoveka predate dr Juncu radi daljih pregleda, u koje će biti uključena i provera psihičkih stanja. Razume se, tražićemo od vas da nam i dalje pomažete u traganju za osobom koja je kriva za ovo psihosondiranje, kao i da povedete više računa kako se u buduće ne bi nešto slično ponovilo, a protiv čega se konačno zalaže i međunarodna agencija koja se dosledno trudi da bude iznad oblasne politike."
<BR>&nbsp;&nbsp;&nbsp;&nbsp;&nbsp;"Kakav govor!" uzviknu Fif. "Ali ono što je očigledno i dalje ostaje očigledno, a vaši planovi su providni. Šta bi se desilo ako bih vam predao ovog čoveka? Zapravo, smatram da će MSIB uspeti da pronađe upravo ono što želi da pronađe. MSIB tvrdi da je međuzvezdana agencija koja nema nikakve veze sa pojedinačnim oblastima, ali neosporna je činjenica, zar ne, da Trantor obezbeđuje dve trećine njenog godišnjeg budžeta? Sumnjam da bi bilo koji razuman posmatrač smatrao da je ona stvarno neutralna u današnjoj Galaksiji. Nema sumnje da bi njeni nalazi, vezani za ovog ovde čoveka, u svemu odgovarali carskim interesima Trantora.
<BR>&nbsp;&nbsp;&nbsp;&nbsp;&nbsp;A kakvi će biti ti nalazi? I to je očigledno. Čovekovo sećanje će se lagano povratiti. MSIB će izdavati izveštaje svakodnevno. Malo po malo, on će se prisetiti potrebnih pojedinosti. Majpre mog imena. Zatim moje pojave. Zatim podrobno svega što je izgovorio. I ja ću svečano biti proglašen krivim. Zahtevaće odštetu i Trantor će biti primoran da privremeno okupira Sark, a ta će okupacija, već, nekako, postati trajna.
<BR>&nbsp;&nbsp;&nbsp;&nbsp;&nbsp;Postoje granice iza kojih nikakva ucena ne može da urodi plodom. Vaša, gospodine ambasadore, završava s ovim. Ako želite ovog čoveka, neka Trantor po njega pošalje flotu!"
<BR>&nbsp;&nbsp;&nbsp;&nbsp;&nbsp;"Upotreba sile ne dolazi u obzir" odvrati Abel. "Ali primetio sam da ste pažljivo izbegli da demantujete poslednje reči istraživača svemira."
<BR>&nbsp;&nbsp;&nbsp;&nbsp;&nbsp;"Ta njegova izjava nije vredna opovrgavanja. Seća se jedne reči, ili, bar, kaže da je se seća. Pa, šta s tim?"
<BR>&nbsp;&nbsp;&nbsp;&nbsp;&nbsp;"Zar to što je se seća ništa ne znači?"
<BR>&nbsp;&nbsp;&nbsp;&nbsp;&nbsp;"Baš ništa. Ime Fif je dobro poznato na Sarku. Čak i ako pretpostavimo da je takozvani istraživač svemira iskren, na raspolaganju je imao čitavu godinu da to ime čuje na Florini. Stigao je na Sark brodom koji je prevozio moju kćer, gde je takođe mogao da čuje ime Fif. Šta je prirodnije nego da se to ime preplete sa njegovim isprekidanim sećanjima? Razume se, on ne mora biti iskren. Možda je samo dobro uvežbao da se tobože s vremena na vreme tek ponečeg priseti."
<BR>&nbsp;&nbsp;&nbsp;&nbsp;&nbsp;Abel nije znao šta da mu odgovori i samo podiže glavu prema ostalima. Junc se mračno mrštio dok je prstima desne ruke lagano gnječio bradu. Stin se glupavo smejuljio i nešto mrmljao onako za sebe. Florinijanac varošanin tupo je zurio u svoja kolena.
<BR>&nbsp;&nbsp;&nbsp;&nbsp;&nbsp;Rik je bio taj koji je progovorio, pošto se izvukao iz Valoninog zagrljaja i ustao. "Čujte!" nastavi Rik, ne obazirući se na upadicu. "Sedeli smo za stolom. Čaj je bio drogiran. Svađali smo se. Ne sećam se zbog čega. A onda više nisam mogao da se pokrenem. Mogao sam samo da sedim. Nisam mogao da govorim. Već samo da mislim. Svemira mu, bio sam drogiran. Želeo sam da vičem, vrištim, potrčim, ali nisam mogao. A onda je došao onaj drugi Fif. Pre toga je vikao na mene. Potom više nije. Nije morao. Stajao je nadnoseći se nada mnom. Nisam bio u stanju ni reč da izustim. Nisam mogao ništa da preduzmem. Jedino sam mogao da pokušam da podignem očne jabučice prema njemu."
<BR>&nbsp;&nbsp;&nbsp;&nbsp;&nbsp;Rik ostade da stoji, bez reči.
<BR>&nbsp;&nbsp;&nbsp;&nbsp;&nbsp;"Taj drugi čovek bio je Fif?" upita Junc.
<BR>&nbsp;&nbsp;&nbsp;&nbsp;&nbsp;"Sećam se da se zvao Fif."
<BR>&nbsp;&nbsp;&nbsp;&nbsp;&nbsp;"Pa, je li to taj čovek?"
<BR>&nbsp;&nbsp;&nbsp;&nbsp;&nbsp;Rik se, međutim, ne okrenu da pogleda u označenom pravcu, već samo odgovori: "Ne mogu da se setim kako je izgledao."
<BR>&nbsp;&nbsp;&nbsp;&nbsp;&nbsp;"Jeste li sigurni?"
<BR>&nbsp;&nbsp;&nbsp;&nbsp;&nbsp;"Pokušavao sam." Zatim iz njega provali: "Ne znate kako je to teško. Boli! Kao da vam se u mozak zabada crvena usijana igla. Duboko! Ovde unutra!" I on spusti šake na glavu.
<BR>&nbsp;&nbsp;&nbsp;&nbsp;&nbsp;"Znam da nije lako", blago primeti Junc. "Ali morate pokušati. Shvatate li, morate nastaviti da pokušavate. Pogledajte tog čoveka! Okrenite se i pogledajte ga!"
<BR>&nbsp;&nbsp;&nbsp;&nbsp;&nbsp;Rik se obazre prema Vlastelinu od Fifa. Trenutak je zurio u njega, a zatim odvrati pogrled.
<BR>&nbsp;&nbsp;&nbsp;&nbsp;&nbsp;"Da li ga se sada sećate?" upita Junc.
<BR>&nbsp;&nbsp;&nbsp;&nbsp;&nbsp;"Ne! Ne!"
<BR>&nbsp;&nbsp;&nbsp;&nbsp;&nbsp;Fif se mračno osmehnu. "Da li je vaš čovek zaboravio tekst", zadovoljno upita on, "ili mislite da će priča biti uverljivija ako se mog lica priseti u narednoj rundi?"
<BR>&nbsp;&nbsp;&nbsp;&nbsp;&nbsp;"Nikada ranije nisam video ovog čoveka, niti sam ikada ranije s njim razgovarao", odvrati Junc uzbuđeno. "Ne postoji nikakav dogovor o tome da se vi saterate u ćošak i već mi je dosta vaših optužbi s tim u vezi. Mene jedino zanima istina!"
<BR>&nbsp;&nbsp;&nbsp;&nbsp;&nbsp;"Mogu li onda da mu postavim nekoliko pitanja?"
<BR>&nbsp;&nbsp;&nbsp;&nbsp;&nbsp;"Samo izvolite!"
<BR>&nbsp;&nbsp;&nbsp;&nbsp;&nbsp;"Hvala vam, baš ste ljubazni. Ti... Rik, ili kako god da ti je pravo ime..."
<BR>&nbsp;&nbsp;&nbsp;&nbsp;&nbsp;Sada se ponašao kao Vlastelin koji se obraća nekom Florinijancu.
<BR>&nbsp;&nbsp;&nbsp;&nbsp;&nbsp;Rik podiže pogled. "Da, gospodine."
<BR>&nbsp;&nbsp;&nbsp;&nbsp;&nbsp;"Sećaš se da je onaj čovek počeo da ti se približava s druge strane stola, dok si ti sedeo drogiran i bespomoćan?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Poslednje čega se sećaš jeste da je taj čovek s visine zurio u tebe?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"A ti si podigao pogled prema njemu, ili si, bar, to pokušao?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Sedi!"
<BR>&nbsp;&nbsp;&nbsp;&nbsp;&nbsp;Rik ga posluša.
<BR>&nbsp;&nbsp;&nbsp;&nbsp;&nbsp;Jedan trenutak Fif ostade nepokretan. Možda je tek nešto čvršće stisnuo svoja bezusna usta, a vilični mišići pod plavocrnim sjajem čekinjaste brade na obrazima i brazi se neznatno zategoše. A onda skliznu sa stolice.
<BR>&nbsp;&nbsp;&nbsp;&nbsp;&nbsp;Skliznu! Izgledalo je kao da se spustio na kolena tamo iza stola.
<BR>&nbsp;&nbsp;&nbsp;&nbsp;&nbsp;Ali kada ga je zaobišao jasno se videlo da je stajao.
<BR>&nbsp;&nbsp;&nbsp;&nbsp;&nbsp;Junc oseti vrtoglavicu. Čovek koji je tako upečatljivo i veličanstveno izgledao dok je sedeo, odjednom se bez upozorenja pretvorio u sažaljenja vrednog kepeca.
<BR>&nbsp;&nbsp;&nbsp;&nbsp;&nbsp;Fifove deformisane noge su se s mukom kretale, noseći napred nezgrapnu masu torzoa i glave. Lice mu je gorelo, ali pogled mu je i dalje bio krajnje arogantan. Stin stade ludo da se kikoće, ali se zagrcnu kada se te oči usmeriše put njega. Ostali su sedeli kao omađijani.
<BR>&nbsp;&nbsp;&nbsp;&nbsp;&nbsp;Rik ga je širom otvorenih očiju gledao kako mu se približava.
<BR>&nbsp;&nbsp;&nbsp;&nbsp;&nbsp;"Da li sam ja taj čovek koji vam se približio, zaobišavši sto?" upita Fif.
<BR>&nbsp;&nbsp;&nbsp;&nbsp;&nbsp;"Ne mogu da mu se setim lica, gospodine."
<BR>&nbsp;&nbsp;&nbsp;&nbsp;&nbsp;"Ne tražim od tebe da se setiš njegovog lica. Zar si mogao ovo da zaboraviš?" On obema rukama pokaza na svoje telo.
<BR>&nbsp;&nbsp;&nbsp;&nbsp;&nbsp;"Zar si mogao da zaboraviš moju pojavu, moj hod?"
<BR>&nbsp;&nbsp;&nbsp;&nbsp;&nbsp;"Izgleda da nije trebalo, gospodine, ali ne znam", odvrati Rik, sav očajan.
<BR>&nbsp;&nbsp;&nbsp;&nbsp;&nbsp;"Ali ti si sedeo, on je stajao, i ti si podigao pogled prema njemu?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"On te je posmatrao odozgo; u stvari, nadnosio se nad tobom?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Bar se toga sećaš? Siguran si da je tako bilo?"
<BR>&nbsp;&nbsp;&nbsp;&nbsp;&nbsp;"Da, gospodine.'
<BR>&nbsp;&nbsp;&nbsp;&nbsp;&nbsp;Njih dvojica su se sada nalazila licem u lice.
<BR>&nbsp;&nbsp;&nbsp;&nbsp;&nbsp;"Da li te ja posmatram s visine?"
<BR>&nbsp;&nbsp;&nbsp;&nbsp;&nbsp;"Ne, gospodine", odgovori Rik.
<BR>&nbsp;&nbsp;&nbsp;&nbsp;&nbsp;"Da li si ti podigao pogled prema meni?"
<BR>&nbsp;&nbsp;&nbsp;&nbsp;&nbsp;Rik koji je sedeo i Fif koji je stajao gledali su izravno jedan u drugoga.
<BR>&nbsp;&nbsp;&nbsp;&nbsp;&nbsp;"Ne, gospodine."
<BR>&nbsp;&nbsp;&nbsp;&nbsp;&nbsp;"Jesi li siguran?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Ali i dalje tvrdiš da se sećaš imena Fif?"
<BR>&nbsp;&nbsp;&nbsp;&nbsp;&nbsp;"Tako je, tog se imena sećam", bio je i dalje uporan Rik.
<BR>&nbsp;&nbsp;&nbsp;&nbsp;&nbsp;"Znači da je ta osoba, ko god da je , upotrebila moje ime kao paravan?"
<BR>&nbsp;&nbsp;&nbsp;&nbsp;&nbsp;"Mora... mora da je tako!"
<BR>&nbsp;&nbsp;&nbsp;&nbsp;&nbsp;Fif se okrenu i dostojanstveno se, laganim korakom, vrati do svog stola, a zatim se pope u stolicu.
<BR>&nbsp;&nbsp;&nbsp;&nbsp;&nbsp;"Nikome do sada", reče on, "još od kako sam odrastao, nisam dozvolio da me vidi dok stojim. Postoji li još koji razlog zbog koga bi ovaj sastanak trebalo da se nastavi?"
<BR>&nbsp;&nbsp;&nbsp;&nbsp;&nbsp;Abel se odjednom oseti postiđenim i zabrinutim. Sastanak se izmetnuo u nešto neočekivano. Sve vreme Fifu je polazilo za rukom da sebe prikaže u pozitivnoj, a ostale u negativnoj svetlosti. Uspešno se predstavio kao mučenik. Trantorijanac ga je ucenio da održi ovaj sastanak, a onda od njega načinio predmet lažnih optužbi koje je ovaj jednim pokretom malog prsta oborio.
<BR>&nbsp;&nbsp;&nbsp;&nbsp;&nbsp;Fif će se, dakako, pobrinuti da njegova verzija sastanka obiđe Galaksiju, a i neće morati mnogo da izvrće činjenice da bi od svega ovoga napravio odličan materijal za antitrantorsku propagandu.
<BR>&nbsp;&nbsp;&nbsp;&nbsp;&nbsp;Abel bi veoma voleo da je mogao da smanji gubitke. Psihosondirani istraživač svemira sada više nije mogao da posluži Trantoru. Čega god da se od sada pa nadalje seti biće ismejano, koliko god da bude istinito. Svi će ga smatrati oruđem trantorskog imperijalizma - i to polomljenim oruđem.
<BR>&nbsp;&nbsp;&nbsp;&nbsp;&nbsp;Oklevao je, tako da prvi progovori Junc.
<BR>&nbsp;&nbsp;&nbsp;&nbsp;&nbsp;"Meni se čini da postoji jedan krajnje valjan razlog zbog koga ne bismo još smeli da okončamo ovaj sastanak", reče on. "Još nismo utvrdili ko je odgovoran za ovo psihosondiranje. Vi ste optužili Vlastelina od Stina, a Stin je optužio vas. Ako nijedan od vas nije bio u pravu i ako ste obojica nevini, i dalje ostaje vaša tvrdnja prema kojoj je za to kriv jedan od velikih vlastelina. Ali koji?"
<BR>&nbsp;&nbsp;&nbsp;&nbsp;&nbsp;"Zar je to važno?" upita Fif. "Ubeđen sam da vam to ni najmanje nije važno. To bi do sada već bili utvrđeno da se Trantor i MSIB nisu uplitali u naš posao. Ja ću na kraju, ipak, pronaći izdajicu. Nemojte zaboraviti da je prvobitna namera onoga ko je izvršio psihosondiranje bila da prigrabi monopol nad trgovinom kirtom, tako da baš nisam voljan da ga pustim da utekne. Kada utvrdimo ko je to učinio i kada se postaramo za njega, vratićemo vam vašeg čoveka neozleđenog. To je jedino što mogu da vam ponudim i smatram da je moja ponuda razumna."
<BR>&nbsp;&nbsp;&nbsp;&nbsp;&nbsp;"Šta ćete učiniti sa čovekom koji je izvršio psihosondiranje?"
<BR>&nbsp;&nbsp;&nbsp;&nbsp;&nbsp;"To je čisto naša unutrašnja stvar koja se vas ne tiče."
<BR>&nbsp;&nbsp;&nbsp;&nbsp;&nbsp;"Ali tiče nas se", odvrati Junc energično. "Nije u pitanju samo istraživač. Posredi je nešto od mnogo većeg značaja i čudi me da to još niko nije pomenuo. Ovaj ovde čovek, Rik, nije bio podvrgnut psihosondiranju samo zato što je istraživač svemira."
<BR>&nbsp;&nbsp;&nbsp;&nbsp;&nbsp;Abel nije baš bio siguran na šta Junc smera, ali se ipak upusti u raspravu i naslepo primeti: "Dr Junc, razume se, misli na prvobitnu poruku o opasnosti koju je istraživač uputio."
<BR>&nbsp;&nbsp;&nbsp;&nbsp;&nbsp;Fif sleže ramenima. "Koliko je meni poznato, niko do sada nije tome pridavao nimalo važnosti, pa ni dr Junc tokom protekle godine. Ali vaš čovek je ovde, doktore. Upitajte ga šta sve to treba da znači."
<BR>&nbsp;&nbsp;&nbsp;&nbsp;&nbsp;"On se toga neće setiti", odvrati ljutito Junc. "Psihosondiranje najviše pogađa najintelektualnije lance rezonovanja smeštene u umu. Taj čovek možda nikada neće uspeti da povrati sve kvantitativne aspekte svog života."
<BR>&nbsp;&nbsp;&nbsp;&nbsp;&nbsp;"Znači, s tim je gotovo", zaključi Fif. "Šta se može učiniti?"
<BR>&nbsp;&nbsp;&nbsp;&nbsp;&nbsp;"Nešto vrlo određeno. U tome i jeste stvar. Postoji još neko ko zna, a to je osoba koja je izvršila psihosondiranje. Ta osoba možda nije istraživač; možda nije upoznata sa svim pojedinostima. Međutim, ta osoba je razgovarala sa ovim čovekom dok mu je um još bio nedirnut. Verovatno je dosta toga saznala što bi nas sada moglo uputiti na pravi trag. Da nije dovoljno saznala, ne bi se ni usudila da uništi izvor svojih obaveštenja. Pa ipak, samo zapisnika radi, sećaš li se, Rik?"
<BR>&nbsp;&nbsp;&nbsp;&nbsp;&nbsp;"Samo da postoji opasnost i da su u to umešane svemirske struje", promrmlja Rik.
<BR>&nbsp;&nbsp;&nbsp;&nbsp;&nbsp;"Čak i da saznate o čemu je reč", oglasi se ponovo Fif, "šta ćete time postići? Koliko su pouzdane zapanjujuće teorije koje nam sve vreme serviraju bolesni istraživači svemira? Mnogi od njih smatraju da su im poznate tajne Vaseljene, a u stvari su toliko bolesni da ne mogu ni da očitavaju instrumente."
<BR>&nbsp;&nbsp;&nbsp;&nbsp;&nbsp;"Možda ste u pravu. Plašite li se da ja to proverim?"
<BR>&nbsp;&nbsp;&nbsp;&nbsp;&nbsp;"Protivim se svakom širenju glasina koje bi mogle, bez obzira na to pokažu li se tačnim ili lažnim, da ugroze trgovinu kirtom. Slažeš li se sa mnom, Abele?"
<BR>&nbsp;&nbsp;&nbsp;&nbsp;&nbsp;Abel začkilji. Fif je pokušavao da sebi stvori uslove koji će mu omogućiti da svaki prekid u isporukama kirta do koga bi moglo doći zbog njegovog udara prikaže kao posledicu trantorskog uplitanja. Ali Abel je bio dobar kockar. Povećao je ulog mirno, ne unevši u to nimalo uzbuđenja.
<BR>&nbsp;&nbsp;&nbsp;&nbsp;&nbsp;"Ne slažem se", odgovori on. "Predlažem ti da saslušaš dr Junca."
<BR>&nbsp;&nbsp;&nbsp;&nbsp;&nbsp;"Hvala", prihvati Junc. "Rekli ste, Vlasteline od Fifa, da je osoba koja je izvršila psihosondiranje, bez obzira ko to bio, odgovorna i za smrt doktora koji je pregledao ovog čoveka ovde, Rika. To bi podrazumevalo da je ta osoba na neki način motrila na Rika tokom njegovog boravka na Florini."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Onda mora da postoje i neki tragovi o tome."
<BR>&nbsp;&nbsp;&nbsp;&nbsp;&nbsp;"Hoćete da kažete kako smatrate da bi ovi domoroci trebalo da znaju ko je motrio na njih?"
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;"Niste Sarkit i stoga grešite", odgovori Fif. "Uveravam vas da domoroci znaju gde im je mesto. Ne prilaze Vlastelinima, a ako se Vlastelini njima približe znaju da treba da obore pogled. Kako bi oni mogli znati da li ih iko posmatra?"
<BR>&nbsp;&nbsp;&nbsp;&nbsp;&nbsp;Junc vidno uzdrhta od besa. Vlastelini su se toliko navikli na svoj despotizam da su otvoreno i bez srama govorili o njemu.
<BR>&nbsp;&nbsp;&nbsp;&nbsp;&nbsp;"Možda je to slučaj sa običnim domorocima", primeti on izazovno. "Ali ovde je i jedan čovek koji baš nije običan domorodac. Mislim da nam je prilično jasno stavio do znanja da baš nije jedan od onih Florinijanaca koji Vlastelinima iskazuju dužno poštovanje. Do sada nije učestvovao u ovoj raspravi, te je vreme da i njemu postavimo nekoliko pitanja."
<BR>&nbsp;&nbsp;&nbsp;&nbsp;&nbsp;"Eventualni dokazi tog domoroca su potpuno bezvredni", usprotivi se Fif. "U stvari, još jednom koristim priliku da zahtevam od Trantora da nam preda tog čoveka kako bi mu se po propisu sudilo na Sarku."
<BR>&nbsp;&nbsp;&nbsp;&nbsp;&nbsp;"Dozvolite mi najpre da porazgovaram s njim."
<BR>&nbsp;&nbsp;&nbsp;&nbsp;&nbsp;"Mislim da nikome nećemo nauditi ako mu postavimo nekoliko pitanja, Fife", blago primeti Abel. "Ako se pokaže da ne želi da sarađuje, ili da je nepouzdan, mogli bismo razmotriti i tvoj zahtev za izručenjem."
<BR>&nbsp;&nbsp;&nbsp;&nbsp;&nbsp;Terens, koji je sve vreme do sada proveo uporno posmatrajući prste na svojim sklopljenim šakama, na trenutak podiže pogled.
<BR>&nbsp;&nbsp;&nbsp;&nbsp;&nbsp;Junc se okrenu ka Terensu. "Rik se u vašem gradu nalazio od kada je pronađen na Florini, zar ne?" upita on.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"A i vi ste sve to vreme proveli u gradu? Hoću da kažem, niste bili odsutni zbog nekih dužih poslovnih putovanja?"
<BR>&nbsp;&nbsp;&nbsp;&nbsp;&nbsp;"Varošani ne idu na poslovna putovanja. Oni svoj posao obavljaju u svojim varošicama."
<BR>&nbsp;&nbsp;&nbsp;&nbsp;&nbsp;"U redu. Opustite se i ne vređajte se zbog svake sitnice. Pretpostavljam da u vašu nadležnost spada da znate da li se u vašoj varošici pojavio neki Vlastelin?"
<BR>&nbsp;&nbsp;&nbsp;&nbsp;&nbsp;"Svakako. Naravno, kada dođu."
<BR>&nbsp;&nbsp;&nbsp;&nbsp;&nbsp;"Jesu li dolazili?"
<BR>&nbsp;&nbsp;&nbsp;&nbsp;&nbsp;Terens sleže ramenima. "Jednom ili dvaput. Uveravam vas da su to bile čisto rutinske posete. Vlastelini ne prljaju ruke kirtom. Mislim na neobrađeni kirt."
<BR>&nbsp;&nbsp;&nbsp;&nbsp;&nbsp;"Malo više poštovanja!" zagrme Fif.
<BR>&nbsp;&nbsp;&nbsp;&nbsp;&nbsp;Terens ga pogleda i odvrati: "Možete li me na to naterati?"
<BR>&nbsp;&nbsp;&nbsp;&nbsp;&nbsp;Abel se mirno umeša. "Neka ovo ostane razgovor između ovog čoveka i dr Junca, Fife. Ti i ja smo posmatrači."
<BR>&nbsp;&nbsp;&nbsp;&nbsp;&nbsp;Junc oseti kako varošanin likuje zbog svoje drskosti, te nastavi odrešitije. "Molim vas, varošanine, da na moja pitanja odgovarate bez nepotrebnih primedbi. A sada mi recite ko su bili ti Vlastelini koji su posetili vašu varošicu tokom prošle godine?"
<BR>&nbsp;&nbsp;&nbsp;&nbsp;&nbsp;"Otkud ja to da znam?" odvrati Terens besno. "Ne mogu da vam odgovorim na to pitanje. Vlastelini su Vlastelini, a domoroci su domoroci. Ja možda jesam varošanin, ali za njih sam i dalje samo domorodac. Kada dođu ne dočekujem ih na varoškim kapijama i ne tražim da mi saopšte svoja imena.
<BR>&nbsp;&nbsp;&nbsp;&nbsp;&nbsp;Samo primim obaveštenje i to je sve. Adresovano je na 'Varošanina'. U njemu stoji da će nekakav Vlastelin doći u inspekciju toga i toga dana, te da sam obavezan da izvršim potrebne pripreme. Moram se pobrinuti da toga dana radnici u mlinu budu odeveni u svoju najbolju odeću, da mlin bude očišćen i da se rad obavlja po planu, da zaliha kirta bude velika, da svi izgledaju zadovoljni i srećni, da kuće budu očišćene, a ulice da se sijaju, da pri ruci bude nekoliko igrača u slučaju da Vlastelin poželi da pogleda neki zabavan ples domorodaca, a možda i nekoliko lepih d..."
<BR>&nbsp;&nbsp;&nbsp;&nbsp;&nbsp;"To nije bitno, varošanine", preseče ga Junc.
<BR>&nbsp;&nbsp;&nbsp;&nbsp;&nbsp;"Vama to nije bitno. Meni jeste!"
<BR>&nbsp;&nbsp;&nbsp;&nbsp;&nbsp;Posle iskustva koje je imao sa Florinijancima u Civilnoj službi, varošanin je za Junca predstavljao pravo osveženje. Odlučio je da upotrebi sav uticaj MSIB-a kako bi sprečio da varošanin bude predat vlastelinima.
<BR>&nbsp;&nbsp;&nbsp;&nbsp;&nbsp;Terens, međutim, nastavi nešto mirnijim glasom. "Bilo kako bilo, u tome se sastoji moja uloga", objasni on. "Kada stignu, stajem u red sa ostalima. Ne znam ko su. Ne razgovaram sa njima."
<BR>&nbsp;&nbsp;&nbsp;&nbsp;&nbsp;"Da li je otprilike nedelju dana pre no što je ubijen doktor neko dolazio u inspekciju? Pretpostavljam da znate kada se to dogodilo?"
<BR>&nbsp;&nbsp;&nbsp;&nbsp;&nbsp;"Mislim da sam čuo o tome u vestima. Mislim da u to vreme nijedan Vlastelin nije dolazio u inspekciju. Ali ne bih se mogao zakleti."
<BR>&nbsp;&nbsp;&nbsp;&nbsp;&nbsp;"Kome pripada vaša zemlja?"
<BR>&nbsp;&nbsp;&nbsp;&nbsp;&nbsp;Terens obesi uglove usana. "Vlastelinu od Fifa."
<BR>&nbsp;&nbsp;&nbsp;&nbsp;&nbsp;U tom trenutku se javi i Stin, umešavši se u ovu razmenu pitanja i odgovora sa iznenađujućom spremnošću. "Oho, čujte. Stvarno! Tim svojim načinom ispitivanja idete na ruku Fifu, dr Junce. Zar ne shvatate da vas to nikuda neće odvesti? Stvarno! Zar stvarno mislite da bi se Fif, da je želeo da nadgleda to stvorenje, mučio da putuje na Florinu? Čemu onda služe patroldžije? Stvarno!"
<BR>&nbsp;&nbsp;&nbsp;&nbsp;&nbsp;Junc je bio ozlojeđen. "Kada je posredi jedan ovakav slučaj, kada ekonomija jednog sveta, a možda i njegova lična bezbednost, počivaju na sadržaju uma jednog čoveka, prirodno bi bilo da osoba koja je izvršila psihosondiranje ne želi da prepusti nadzor patroldžijama."
<BR>&nbsp;&nbsp;&nbsp;&nbsp;&nbsp;"Čak i pošto je potpuno uništio taj um?" dobaci Fif.
<BR>&nbsp;&nbsp;&nbsp;&nbsp;&nbsp;Abel isturi donju usnu i namršti se. Uviđao je da i poslednji njegovi aduti prelaze u Fifove ruke, kao i sve ostalo.
<BR>&nbsp;&nbsp;&nbsp;&nbsp;&nbsp;Oklevajući, Junc ponovo pokuša. "Da li vam je možda za petama stalno bio neki određeni patroldžija ili skupina patroldžija?" upita on.
<BR>&nbsp;&nbsp;&nbsp;&nbsp;&nbsp;"Kako ja to da znam? Za mene su oni samo iniforme."
<BR>&nbsp;&nbsp;&nbsp;&nbsp;&nbsp;Junc se, zatim, sasvim nenadano, okrenu ka Valoni. Trenutak pre toga ona je prebledela, razrogačivši oči. Juncu to nije promaklo.
<BR>&nbsp;&nbsp;&nbsp;&nbsp;&nbsp;"A ti, devojko?" upita on.
<BR>&nbsp;&nbsp;&nbsp;&nbsp;&nbsp;Ali ona samo nemo odmahnu glavom.
<BR>&nbsp;&nbsp;&nbsp;&nbsp;&nbsp;Abel mračno pomisli: ništa se više ne može učiniti. Sve je gotovo.
<BR>&nbsp;&nbsp;&nbsp;&nbsp;&nbsp;Ali Valona ustade, vidljivo drhteći, i prozbori pištavim šapatom: "Želim nešto da kažem."
<BR>&nbsp;&nbsp;&nbsp;&nbsp;&nbsp;"Samo napred devojko", ohrabri je Junc. "Šta to?"
<BR>&nbsp;&nbsp;&nbsp;&nbsp;&nbsp;Valona poče da govori bez daha, dok se u čitavoj njenoj pojavi i u nervoznom kršenju prstiju ogledao strah. "Ja sam samo seljanka", započe ona. "Molim vas, nemojte se ljutiti na mene. Samo, meni se čini da stvari mogu stajati samo ovako. Da li je moj Rik bio toliko važan? Hoću da kažem, onoliko koliko ste vi to rekli?"
<BR>&nbsp;&nbsp;&nbsp;&nbsp;&nbsp;"Mislim da je bio veoma, veoma važan", odvrati blago Junc. "Mislim, čak, da je i dalje važan."
<BR>&nbsp;&nbsp;&nbsp;&nbsp;&nbsp;"Onda mora da je onako kako ste rekli. Ko god da ga je doneo na Florinu ne bi se usudio da ga ni na minut izgubi iz vida. Je li tako? Mislim, pretpostavimo da je Rika prebio neki predradnik u mlinu, da su ga kamenovala deca, ili da se razboleo i umro. U tom slučaju ga ne bi ostavili bespomoćnog u polju, zar ne, gde je mogao da umre pre no što ga iko pronađe? Oni se ne bi oslonili na puku sreću da će se sve dobro završiti." Sada je već govorila sasvim glatko.
<BR>&nbsp;&nbsp;&nbsp;&nbsp;&nbsp;"Nastavi", ohrabri je Junc, posmatrajući je.
<BR>&nbsp;&nbsp;&nbsp;&nbsp;&nbsp;"Ali postojala je jedna osoba koja je motrila na Rika od samog početka. On ga je pronašao u poljima, sredio da se ja brinem o njemu, štitio ga od svih nevolja i u svakom trenutku znao gde je. Čak je znao sve i o doktoru, pošto sam mu ja to ispričala. To je on! On!"
<BR>&nbsp;&nbsp;&nbsp;&nbsp;&nbsp;Zavrištavši, ona upre prst u Mirlina Terensa, varošanina.
<BR>&nbsp;&nbsp;&nbsp;&nbsp;&nbsp;Ovog puta čak je i Fifov nadnaravni mir bio poljuljan, tako da stisnu pesnice na stolu i podiže se sa svog sedišta čitav jedan inč, dok je glavu hitro okrenuo ka varošaninu.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
