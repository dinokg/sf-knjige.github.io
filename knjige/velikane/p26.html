<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Veštak naglo skrenu. Motori su počeli da mu šklopoću i grme, dok su mu gusenice grmele preko glatkih ploča trga. Preko njegovih čula do Kilina nije dopiralo ništa, osim krckanja i pucketanja elektromagnetnog oružja u boju što se beše zapodenuo između Bogomoljke i Veštaka.
<BR>&nbsp;&nbsp;&nbsp;&nbsp;&nbsp;Grupa se bila uzverala preko vrha Veštaka, vukući za sobom dvoje Kingovih koji su bili pogođeni u prvom naletu. Kilin pogleda prebledela, prepadnuta lica. "Mrtvi", reče Sekira.
<BR>&nbsp;&nbsp;&nbsp;&nbsp;&nbsp;"Potpuno mrtvi", dodade Kilin.
<BR>&nbsp;&nbsp;&nbsp;&nbsp;&nbsp;Bogomoljka im beše iščupala sećanja, nade, strahove. Značilo je to da sada zna i za Metropolis.
<BR>&nbsp;&nbsp;&nbsp;&nbsp;&nbsp;A dobila je i njihove Aspekte. Ogromni hodnik ljudskog vremena sada se sveo na prazninu.
<BR>&nbsp;&nbsp;&nbsp;&nbsp;&nbsp;Veštak je izgleda bio neosetljiv na šuplje vuuum nalete koji su bušili bolne tunele kroz Kilinova čula. Žurio je preko trga.
<BR>&nbsp;&nbsp;&nbsp;&nbsp;&nbsp;Držali su mu se za bokove kao dečji zmajevi. Njihovi energetski nazuvci i štitnici za bedra odzvanjali su, lupkajući po ogromnom kućištu.
<BR>&nbsp;&nbsp;&nbsp;&nbsp;&nbsp;"Tobi!" Kilin zgrabi dečaka trenutak pre nego što je ovaj skliznuo.
<BR>&nbsp;&nbsp;&nbsp;&nbsp;&nbsp;Uspeo je da ga uhvati za desnu ruku, povukao ga uvis - i ispustio ga. Dečak spade za čitav metar i lupi o isturenu cev. Tobi se povijao oko nje, žurno tražeći oslonac za ruke. Okačivši se rukama, Kilin ispruži noge, istežući se što je više mogao.
<BR>&nbsp;&nbsp;&nbsp;&nbsp;&nbsp;Tobi posegnu uvis, ali pri tom izgubi i ono malo oslonca. Desnom rukom uspeo je da zgrabi Kilina za noge, dočepavši se udubljenja između Kilinovih energetskih nazuvaka i čizama. Tobi se njihao, viseći tik iznad tla koje je promicalo ispod njih. Kilin ga zanjiha ka nekom ventilu i Tobiju pođe za rukom da ga zgrabi.
<BR>&nbsp;&nbsp;&nbsp;&nbsp;&nbsp;A onda se Veštak zanese u stranu.
<BR>&nbsp;&nbsp;&nbsp;&nbsp;&nbsp;Kilin pomisli da će se prevrnuti, najpre oni, pa potom Veštak preko njih, i mahinalno potraži čvrst oslonac za noge. Ali, pre nego što je stigao da odskoči Veštak povrati ravnotežu i zaustavi se, klizajući, tik ispred monolitnog zida od jedne jedine ploče.
<BR>&nbsp;&nbsp;&nbsp;&nbsp;&nbsp;"Pazi!" povika Sekira. "Nešto goni Bunju!"
<BR>&nbsp;&nbsp;&nbsp;&nbsp;&nbsp;"I nas", dobaci mu Kilin. "To je Bogomoljka."
<BR>&nbsp;&nbsp;&nbsp;&nbsp;&nbsp;Zapanjena tišina. Kilin je po prvi put ugledao jednostavan, neglumljeni izraz u Sekirinim očima - najobičniji strah. "Prokletstvo!"
<BR>&nbsp;&nbsp;&nbsp;&nbsp;&nbsp;"Nemamo veliko oružje", javi se Šibo.
<BR>&nbsp;&nbsp;&nbsp;&nbsp;&nbsp;"Hej! Ne možemo ostaviti Veštaka!" povika Sekira kad je neko iz grupe skočio na tle. "Treba da ga štitimo."
<BR>&nbsp;&nbsp;&nbsp;&nbsp;&nbsp;"Nebre", odvrati Kilin. "Šibo je u pravu. Naši e-zraci i sekači ne vrede ništa protiv Bogomoljke."
<BR>&nbsp;&nbsp;&nbsp;&nbsp;&nbsp;"Ako je Veštak onesposobi..."
<BR>&nbsp;&nbsp;&nbsp;&nbsp;&nbsp;"Bolje da budemo po strani, lakše ćemo manevrisati", upozori ga Kilin.
<BR>&nbsp;&nbsp;&nbsp;&nbsp;&nbsp;"Dabre, kreni!" doviknu i Cermo. "Veštak nam je zaklon."
<BR>&nbsp;&nbsp;&nbsp;&nbsp;&nbsp;Sekira je oklevao, prelećući pogledom preko vrha Veštaka, gde su dvoje potpuno mrtvih visili među cevima, i Kilin za časak pomisli da ovaj razmišlja da ih odnese. Kingovi su se čvrsto držali običaja da ne ostavljaju mrtve za sobom.
<BR>&nbsp;&nbsp;&nbsp;&nbsp;&nbsp;Ali ne - Sekira je očekivao neki znak od Veštaka. Nije ga bilo. Maška je bila zauzeta ispunjavanjem prostora odjecima.
<BR>&nbsp;&nbsp;&nbsp;&nbsp;&nbsp;Sekira iskrivi lice i klimnu glavom, pa povede grupu da se udalje od nepokretnog Veštaka. Bez reči su ostavili i dvoje potpuno mrtvih. Još jedan od Kingovih se teturao, pošto nije mogao da koristi ruke. Ipak, mračno je istrajavao, ukočenog pogleda.
<BR>&nbsp;&nbsp;&nbsp;&nbsp;&nbsp;Kilin proveri da li Tobi može dobro da se kreće, pa se uputiše ka prolazu u zidu-ploči.
<BR>&nbsp;&nbsp;&nbsp;&nbsp;&nbsp;Veštakove antene su se njihale, odašiljuči oštre udare kroz Kilinova čula.
<BR>&nbsp;&nbsp;&nbsp;&nbsp;&nbsp;"Samo EM", doviknu mu Šibo.
<BR>&nbsp;&nbsp;&nbsp;&nbsp;&nbsp;Kilin odmah shvati. Čuo je samo elektromagnetno pucketanje. Ljudi možda nisu osetljivi na EM oružje koje se sada koristi. Bogomoljka nije koristila puške protiv Veštaka, mada bi to bio najlakši način da ga onesposobi.
<BR>&nbsp;&nbsp;&nbsp;&nbsp;&nbsp;Sekira je dahtao dok je trčao ka prolazu. "Cermo, idi levo."
<BR>&nbsp;&nbsp;&nbsp;&nbsp;&nbsp;Levo od prolaza nalazila se platforma za maške, pokrivena hrpom žutih, lepezastih predmeta veličine čoveka. "Probaj da pogodiš Bogomoljku", naredi mu Sekira. Kingove beše poslao da isto to pokušaju zdesna.
<BR>&nbsp;&nbsp;&nbsp;&nbsp;&nbsp;Cermo smesta poče da puca. Kilin se pognu i nastavi da korača. Krivudao je između velikih čeličnih kućišta, dajući znak Tobiju da ga prati.
<BR>&nbsp;&nbsp;&nbsp;&nbsp;&nbsp;"Kuda ćeš?" povika Sekira.
<BR>&nbsp;&nbsp;&nbsp;&nbsp;&nbsp;"Bogomoljka ne može da se uvuče ovamo", odgovori mu Kilin. "Suviše joj je tesno." Nije usporavao.
<BR>&nbsp;&nbsp;&nbsp;&nbsp;&nbsp;"Moramo pomoći Bunji!"
<BR>&nbsp;&nbsp;&nbsp;&nbsp;&nbsp;"Miševi ne pomažu planini", suvo mu dobaci Šibo.
<BR>&nbsp;&nbsp;&nbsp;&nbsp;&nbsp;"Vucite se ovamo!"
<BR>&nbsp;&nbsp;&nbsp;&nbsp;&nbsp;"Bogomoljka stiže", mirno se oglasi Cermo.
<BR>&nbsp;&nbsp;&nbsp;&nbsp;&nbsp;Ostali u grupi se zgledaše i pripremiše oružje. Veštak se nije ni pomakao otkako su poskakali sa njega, preprečujući im pogled na trg.
<BR>&nbsp;&nbsp;&nbsp;&nbsp;&nbsp;Sada su preko čula do njih dopirali pravilni udari, kao debla koja se kotrljaju preko stenja. Kao da preko trga hoda neki div. Počeli su da se povlače od ulaza u prolaz.
<BR>&nbsp;&nbsp;&nbsp;&nbsp;&nbsp;"Zaspite je vatrom!" povika Sekira.
<BR>&nbsp;&nbsp;&nbsp;&nbsp;&nbsp;"Glupo", primeti Šibo.
<BR>&nbsp;&nbsp;&nbsp;&nbsp;&nbsp;Cermo stiže tutnjeći, dovikujući da je Bogomoljka onesposobila Veštakove gusenice.
<BR>&nbsp;&nbsp;&nbsp;&nbsp;&nbsp;Sekira divlje pogleda Veštaka, a potom i prolaz.
<BR>&nbsp;&nbsp;&nbsp;&nbsp;&nbsp;"Bunja zna put napolje", reče on očajnički. "Nazad u Metropolis."
<BR>&nbsp;&nbsp;&nbsp;&nbsp;&nbsp;Grupa primeti njegovu zbunjenost i iskoristi priliku da se povuče nekoliko koraka. Tutnjava je postajala sve glasnija. Kilin još nikada nije čuo takav zvuk od Bogomoljke. Sekira je oklevao, a onda otpljunu i pođe niz prolaz, za trenutak zastavši kraj Kilina. "Da nisi..."
<BR>&nbsp;&nbsp;&nbsp;&nbsp;&nbsp;"Gledaj", pokaza mu Kilin.
<BR>&nbsp;&nbsp;&nbsp;&nbsp;&nbsp;Bogmoljka se pojavi iza krivudavih leđa Veštaka. Njene antene metodično su pretraživale na sve strane i Kilin žurno šapnu:
<BR>&nbsp;&nbsp;&nbsp;&nbsp;&nbsp;"Zatvorite svoje sisteme. Brzo!"
<BR>&nbsp;&nbsp;&nbsp;&nbsp;&nbsp;Njegova čula se isključiše, šarena tečnost usisana u crni otvor.
<BR>&nbsp;&nbsp;&nbsp;&nbsp;&nbsp;Bogomoljka je izgledala kao prepletena mreža pokretnih šipki. Kao ugljočelične kosti, spajale su se u blistavim hromiranim ležištima. Tanki kablovi davali su joj trzavu, neobično brzu pokretljivost. Ovog puta Kilinu se ona učini više nalik na konstrukciju buduće zgrade - na pokretnu rešetku, više nego na celovitu mašku.
<BR>&nbsp;&nbsp;&nbsp;&nbsp;&nbsp;Njene antene pređoše preko njih bez zastajanja. Da li je to značilo da ih nije videla?
<BR>&nbsp;&nbsp;&nbsp;&nbsp;&nbsp;Veštak je i dalje pružao otpor i Kilin primeti jednu malu cev kako se promalja iz udubljenja i puca u Bogomoljku. Trenutak kasnije, pretvorila se u oblak narandžastih iskri.
<BR>&nbsp;&nbsp;&nbsp;&nbsp;&nbsp;"Kreni", šapnu on Tobiju. Skliznuli su pokraj masivnog cilindričnog sistema ventila i zupčanika, i sklonili se od neposrednog pogleda iz prolaza.
<BR>&nbsp;&nbsp;&nbsp;&nbsp;&nbsp;Bogomoljka najzad stiže do Veštaka i, nadvivši se nad njegova izvijena leđa, kao da poče nešto raditia na njegovom boku.
<BR>&nbsp;&nbsp;&nbsp;&nbsp;&nbsp;Grupa se povuče još dublje, za Kilinom. Sekira shvati da ih ne može zaustaviti bez mnogo buke, osim ako napravi budalu od sebe, te i sam pođe za njima.
<BR>&nbsp;&nbsp;&nbsp;&nbsp;&nbsp;Trčali su sve užom pukotinom između pulsirajućih fabrika. Pratile su ih prigušene eksplozije, i Kilin pomisli da to Veštak umire. On se osvrnu i ugleda mali projektil kako proleće duž prolaza koji maločas behu napustili. Brzo je nestao, ali se odmah potom vratio i ostao da lebdi na raskrsnici kao blistavi čelični bumbar. Kilin oseti blago ping, kada ih je ovaj prepoznao. Projektil ponovo jurnu napred. Kilin je imao taman toliko vremena da podigne oružje i projektil nestade u oblaku belog dima, dok Kilina zapljusnu grmljavina. Projektil je eksplodirao suviše daleko da bi delovi stigli do njih. Kilin nije traćio vreme, pitajući se zbog čega. Brzo se zavukao u bočni prolaz, za ostalima, i dao se u trk.
<BR>
<BR>&nbsp;&nbsp;&nbsp;&nbsp;&nbsp;Ništa ih nije gonilo. Povlačili su se kroz zakrčenu fabriku prepunu oštrih zadaha. Maške su radile po galerijama i hodnicima, ne obraćajući pažnju na ljude u bekstvu. Kolike god da su Bogomoljkine moći, očito nije bila u stanju da uzbuni lokalne maške. Ili je smatrala da joj to nije potrebno.
<BR>&nbsp;&nbsp;&nbsp;&nbsp;&nbsp;Sekira je pokušavao da ih uspori, da zastanu i vide je li se Veštak spasao. Niko nije obraćao pažnju na njega. Trčali su dalje; bilo ih je zahvatilo grozničavo očajanje. Kilin je mogao da razume kako se Sekira oseća, ali njegovi nagoni govorili su mu drugačije.
<BR>&nbsp;&nbsp;&nbsp;&nbsp;&nbsp;Setio se kako se njegov otac jednom smejao i rekao: "Hrabar čovek se bori, pametan beži." Sekira godinama nije bio na maršu. Zakopan u Metropolisu, Kapetan beše izgubio oštrinu.
<BR>&nbsp;&nbsp;&nbsp;&nbsp;&nbsp;Pošto su prošli kroz tri fabrike, stigli su do zida koji je opasivao čitavo područja. Sav je bio prošaran prepletenim cevima i pulsirao od protoka tečnosti. Cermo Sporać je, uprkos imenu, stigao prvi i pronašao vratnice koje su se mogle ručno otvoriti. Očito su ih koristile maške za održavanje, kako bi prišle unutrašnjosti sistema cevi. Prolaz je bio tesan i morali su da se uvlače jedno po jedno.
<BR>&nbsp;&nbsp;&nbsp;&nbsp;&nbsp;Bez mnogo rasprave, grupa je napustila prostranu zonu sa ogromnim trgom. Nisu uključili čula i nisu imali pojma koliko je daleko Bogomoljka. Kilin beše poslao Tobija napred sa Šibo, ostavši u zaštitnici sa Sekirom, gledajući za trenutak unazad. "Prokleto je blizu", reče on.
<BR>&nbsp;&nbsp;&nbsp;&nbsp;&nbsp;"Nije bitno", odgovori nadureno Sekira. "Ionako smo mrtvi."
<BR>&nbsp;&nbsp;&nbsp;&nbsp;&nbsp;"Bolje mrtvi nego potpuno mrtvi."
<BR>&nbsp;&nbsp;&nbsp;&nbsp;&nbsp;"Sranje", otpljunu Sekira. "Mrtav si i gotovo."
<BR>&nbsp;&nbsp;&nbsp;&nbsp;&nbsp;Kilin oseti kako mu se u grudima nakuplja ledeni gnev. Ipak, rekao je samo:
<BR>&nbsp;&nbsp;&nbsp;&nbsp;&nbsp;"Ako ne zadržiš ništa njihovo, isti si kao oni."
<BR>&nbsp;&nbsp;&nbsp;&nbsp;&nbsp;"Veštak je mislio isto tako", primeti gorko Sekira. "Smešno, maška luda koliko i ti."
<BR>&nbsp;&nbsp;&nbsp;&nbsp;&nbsp;Kilin žmirnu. "Veštak, znači, nije hteo da bude potpuno mrtav? Ali, oni su od njegove vrste."
<BR>&nbsp;&nbsp;&nbsp;&nbsp;&nbsp;"Pre mnogo godina, kada sam prvi put pričao sa njim, preko prevodioca, rekao je da je postao Bunja zato što nije hteo da preda svoju ličnost."
<BR>&nbsp;&nbsp;&nbsp;&nbsp;&nbsp;"Jesi li ga ikada pitao šta misle obične maške?"
<BR>&nbsp;&nbsp;&nbsp;&nbsp;&nbsp;Sekira sleže ramenima. "Koliko ja znam, one ne misle."
<BR>&nbsp;&nbsp;&nbsp;&nbsp;&nbsp;Kilin prelete pogledom preko pravougaonih hodnika koji su vodili među bezbrojne bučne, zaposlene mašine. Pojavila se jedna maška, ali nije ni pogledala njih dvojicu. "Kako to misliš?"
<BR>&nbsp;&nbsp;&nbsp;&nbsp;&nbsp;"To mi je jednom rekao otac. Maške se istroše, dobiju poziv. Ne misle o tome. Ugrađena im je preča komanda. Poskidaju im metale i valjane delove."
<BR>&nbsp;&nbsp;&nbsp;&nbsp;&nbsp;"Kao što one poskidaju nas", zaključi Kilin. "Budeš potpuno mrtav."
<BR>&nbsp;&nbsp;&nbsp;&nbsp;&nbsp;"Hajde unutra. Štitiću te." Bilo je Sekirino pravo kao Kapetana da bude poslednji u povlačenju - na najopasnijem mestu. Kilin se uvuče u otvor. Morao je da u potpunoj tami savladava raskrsnice. Cevi su ga bole u rebra, pokušavaući da ga sapletu. Pomislio je da bi ovo bila sjajna zamka, ukoliko su maške želele da ih srede jedno po jedno. A onda je ugledao svetlo pred sobom. Jedna cev zakačila ga je za energetski rukav dok se izvlačio pod avetinjsko crveno svetlo.
<BR>&nbsp;&nbsp;&nbsp;&nbsp;&nbsp;Nalazio se u dugoj, pločastoj sobi. Sa niske tavanice visili su neobični zavežljaji, pričvršćeni prozirnim trakama. Zidovi i pod isijavali su nejasnu svetlost.
<BR>&nbsp;&nbsp;&nbsp;&nbsp;&nbsp;Grupa se zaustavi, zureći, pa i Kilin pokuša da razabere nešto više. Sekira se pojavi iza Kilina, dugim pogledom ispita naizgled beskonačnu prostoriju i šapnu: "U zaklon. Brzo!"
<BR>&nbsp;&nbsp;&nbsp;&nbsp;&nbsp;Kilin pođe za Tobijem, koji je hodao sve brže. Zaustavili su se tek kraj velike, grudvaste stvari koja se polako obrtala optočena mastiljavim senkama. Donja ivica joj je bila blizu Kilinove glave i on podesi pogled kako bi primetio svaki pokret u ogromnoj, dugačkoj odaji. Međutim, čak ni pri najvećem pojačanju nije mogao da primeti nikakav pokret, osim bolno sporog okretanja tih stvari što su visile sa tavanice. Ništa nije dodirivalo pod. Svilasta tišina lebdela je u ledenom, sterilnom vazduhu.
<BR>&nbsp;&nbsp;&nbsp;&nbsp;&nbsp;Čitavo mesto izgledalo je nekako opsednuto urednošću - čisti prostori i kruta perspektiva bili su okvir za oble, nepravilne mase koje su se nemo obrtale. Dok je prilazio najbližoj, Kilin oseti oštar miris koji mu zapahnu pluća sećanjem na trulo drvo i plesan. Setio se kako je kao dečak puzao kroz podrume Citadele, istražujući vlažne kutke u potrazi za blagom i tajnama. Zapahnjivali su ga jaki mirisi vlažne zemlje, trule tkanine, krhkih starih sanduka i polupraznih tegli plesnivih, lepljivih tečnosti.
<BR>&nbsp;&nbsp;&nbsp;&nbsp;&nbsp;Slabo, paklensko svetlo kao da se pojačavalo i on zadrža dah.
<BR>&nbsp;&nbsp;&nbsp;&nbsp;&nbsp;Gledao je u nešto nalik na veliku hrpu čvrsto namotanih cevi. To je bio prvi utisak; ali, dok su mu se oči prilagođavale, primeti njihove gumaste, elastične slojeve. Uljasti sloj im je vlažio sivu, mrljastu površinu. Kretalo se. Stalno, slepo je klilzalo i grčilo se. Mašina. Načinjena u svrhu koju nije mogao ni da zamisli, ne od metala, nego cevasta i vlažna, da. Ali, imala je onaj neobični, mašinoliki, neživi način kretanja. Nije ni pomislio da bi moglo biti nešto drugo. Sklupčane cevi bile su žućkaste pod bledim svetlom. Pokrete kao da im je vlažio nekakav žele. Njihovo klizavo kretanje i klizanje imalo je ubrzanje programirane svrhe. Deblje cevi obmotavale su se oko tanjih. Veze nalik na mehove harmonike pružale su se ka drugim spojevima. Teško i sporo, na velikoj cevi najbližoj Kilinu, pojavili su se ovalni otvori, prekidajući uljasti sloj. Narastali su. Tiho su uzdahnule i ispustile finu plavu maglu. Osetio je slatki miris otpada kojeg se sećao sa jednog od tornjeva Citadele - teški, bogati nagoveštaj onoga što bi ti zapljusnulo nos ako bi se ikada nagnuo preko duge padine i uhvatio njena isparenja.
<BR>&nbsp;&nbsp;&nbsp;&nbsp;&nbsp;Oči su mu pošle dalje, pokušavajući da uhvate čitav pokret.
<BR>&nbsp;&nbsp;&nbsp;&nbsp;&nbsp;Cevi su pulsirale. Ponegde je tačka na klizavoj cevi ukazivala na poroznost. Dok su Kilin i Tobi gledali, pojavi se otvor. Sve više se širio i Kilin primeti da cevi predstavljaju šuplje, savitljive prostore. Najbliža je načinila vlažan, mljackav zvuk. Izvukla se iz zmijolikog zagrljaja druge cevi i udaljila se. Po površini su joj se talasali prstenovi.
<BR>&nbsp;&nbsp;&nbsp;&nbsp;&nbsp;Kilin oseti da se to ubrzanje pronosi kroz čitavu masu koju je gledao. Još jedna cev se oslobodila. Imala je glatku kuglastu glavu, koju je ugledao samo za trenutak, jer se zagnjurila u novi, sve širi otvor u blizini.
<BR>&nbsp;&nbsp;&nbsp;&nbsp;&nbsp;U okolnoj masi započe besno grčenje i Kilin dobi utisak da to liči na kontrakciju mišića. Zapahnu ga i struja vlažnog, gorkog vazduha: čuo je tiho mljackanje i klizanje, a potom i tihi, sve brži, zujavi zvuk. Kao disanje diva.
<BR>&nbsp;&nbsp;&nbsp;&nbsp;&nbsp;U zidovima okolnih cevi pojavljivali su se novi otvori. Rasli su, ovalna usta oivičena čvrstim ružičastim konopcima. Zijala su, crveno oivičena i glatka, nekako rošava. Nove naborane cevi su se oslobađale iz mase i mahala po gustom vazduhu. Glave su im narastale, tražeći i brzo nalazeći otvore, koji kao da su se pojavljivali u odgovor na oslobođene cevi. Glave su puzale kroz pokretnu masu i zabijale se u zjapeće otvore. Svaki ulazak bio je propraćen dugim drhtajem. Grčeća crvena masa neopisivo je podrhtavala, i Kilin gotovo preko volje shvati da je to parenje, muški i ženski organi koji se stvaraju u želatinoznoj masi i stapaju u grotesknom puzanju, prizivajući jedni druge iz bezoblične kaše koja je pulsirala i rasla u želatinoznoj, gruboj materiji.
<BR>&nbsp;&nbsp;&nbsp;&nbsp;&nbsp;Kilin ščepa Tobija za ruke i povuče ga odatle. "Bolje... povuci se."
<BR>&nbsp;&nbsp;&nbsp;&nbsp;&nbsp;"Šta je to?" upita Tobi drhtavim glasom.
<BR>&nbsp;&nbsp;&nbsp;&nbsp;&nbsp;"Nešto... grozno."
<BR>&nbsp;&nbsp;&nbsp;&nbsp;&nbsp;Dok su se udaljavali video je oble, kožaste kvrge kako vise sa nekih cevi. Jaja. Jaja u kojima zri neko strašno seme.
<BR>&nbsp;&nbsp;&nbsp;&nbsp;&nbsp;Preko zapušenih otvora rasla je dlaka. Dok je gledao, duž cevi je izrastala crna žica.
<BR>&nbsp;&nbsp;&nbsp;&nbsp;&nbsp;Žućkasta svetlost oko njih brzo je bledela. Tobi je postavljao nova pitanja na koja Kilin nije umeo da odgovori, pa ućutka dečaka i pođe dva koraka napred. Svetlost se pojača. Da li se stalno klizanje obešene mase ubrzalo? On se udalji. Da, nejasna svetlost ponovo se smanji i bezumni pokret se uspori.
<BR>&nbsp;&nbsp;&nbsp;&nbsp;&nbsp;"Ovo je načinjeno da... radi... kad ima nekog u blizini."
<BR>&nbsp;&nbsp;&nbsp;&nbsp;&nbsp;"Mislio sam da je mašina", mirno primeti Tobi.
<BR>&nbsp;&nbsp;&nbsp;&nbsp;&nbsp;"I ja... Ali, više nisam siguran u to."
<BR>&nbsp;&nbsp;&nbsp;&nbsp;&nbsp;Ostali su zurili u druge okolne oblike, mršteći se. Prošao je samo trenutak, ali Kilinu se činilo da je u pitanju bilo ogromno, rastegnuto vreme. "Formacija!" nesigurno uzviknu Sekira. "Moramo da krenemo."
<BR>&nbsp;&nbsp;&nbsp;&nbsp;&nbsp;Nemo su ga poslušali. Dugi nizovi obešene mase protezali su se u beskraj. Kada bi se približili, svaka masa bi se promeškoljila pod nejasnom, žućkastom svetlošću. Ubrzo su naučili da brzo prolaze kraj njih.
<BR>&nbsp;&nbsp;&nbsp;&nbsp;&nbsp;Obavila ih je hladna tišina. Sa visećih masa dizala se izmaglica, ispunjavajući vazduh otužnim mirisima. Njihovi koraci šuplje su odzvanjali.
<BR>&nbsp;&nbsp;&nbsp;&nbsp;&nbsp;Znali su da nemaju plan, da ih Sekira vodi bez jasnog cilja, ali bilo je bolje ići dalje nego trpeti ovu neobičnost, ovo opšte osećanje užasnih sila koje se kreću prema svrhama van ljudske moći poimanja.
<BR>&nbsp;&nbsp;&nbsp;&nbsp;&nbsp;Brzo su koračali. Pratila su ih jezerca svetlosti, kada bi neka masa počela svoju predstavu, ali su brzo bledela. Osećanje da ih neko prati, makar i automatski mehanizmi, ubrzavalo im je korak.
<BR>&nbsp;&nbsp;&nbsp;&nbsp;&nbsp;Pred njima je rasla tamna praznina. Bio je to zrnasti zid od crne mreže.
<BR>&nbsp;&nbsp;&nbsp;&nbsp;&nbsp;Sekira posla Cerma desno, a jednog ranjenog Kinga levo, da nađu prolaz. King se vrati skoro odmah, nemo dajući znak. Niko nije govorio. Sekira je oživeo zajednička čula taman toliko da oprezno proviri duž zida. Ništa se nije videlo. On posla oprezan, žuti poziv Cermu, a onda pusti da se mreža čula skupi u bledo ništavilo.
<BR>&nbsp;&nbsp;&nbsp;&nbsp;&nbsp;King beše pronašao jedan šestougaoni poklopac. Do njega su vodile šine, duž dalekog niza kipova. Sekira je smatrao da se šinama verovatno kreće nekakva servisna maška, pa upotrebi jedan od cilindričnih ključeva koje mu beše dao Veštak. Ugrađena ploča ga prihvatila i tri puta škljocnu, i poklopac se pomeri u stranu.
<BR>&nbsp;&nbsp;&nbsp;&nbsp;&nbsp;Ovog puta prva je ušla Šibo, a Kilin pomože Kingu koji beše izgubio vlast nad rukama. Svi su morali da se sagnu u kratkom, širokom malom prolazu.
<BR>&nbsp;&nbsp;&nbsp;&nbsp;&nbsp;Šibo je oprezno napredovala. Ljudi su se sudarali u tami. Kilina behu počela da bole leđa. Pokušavao je da ne razmišlja kolike su im šanse - razmišljanje je značilo očajanje, a ovo, opet, zaustavljanje. Kad jednom počneš, prosto ćeš sesti i čekati kraj. Beše to naučio u dugim godinama marševa; video je mnoge dobre ljude i žene savladane očajanjem koje ih je dotaklo kao ledena kandža i zdrobilo im srca.
<BR>&nbsp;&nbsp;&nbsp;&nbsp;&nbsp;Sve ih je mučio premor.
<BR>&nbsp;&nbsp;&nbsp;&nbsp;&nbsp;Niko nije govorio. Kilinov svet beše se sveo na tesnu tamu i osećanje ruke na Tobijevom ramenu.
<BR>&nbsp;&nbsp;&nbsp;&nbsp;&nbsp;Iznenada mu se u oči zarila neka svetlost, donoseći bolnu jasnoću. Pred njima se automatski otvorila druga ploča.
<BR>&nbsp;&nbsp;&nbsp;&nbsp;&nbsp;"Izgleda čisto!" doviknu im Šibo.
<BR>&nbsp;&nbsp;&nbsp;&nbsp;&nbsp;Isteturali su se u toliko prostran prolaz da Kilin nije mogao da vidi ni zidove ni tavanicu. Zgrade u daljini delovale su patuljasto. Složena mašinerija prekrivala je svaki delić površine brujećih fabrika. Maške su zijale visoko u vazduhu, ispod prekrivača sive magle. Žućkasti klinovi svetlosti prosijavali su kroz velike mehurove zelenkastih isparenja.
<BR>&nbsp;&nbsp;&nbsp;&nbsp;&nbsp;Svi su žmirkali, nervozno se osvrćući. Vazduh je zaudarao na kiselinu.
<BR>&nbsp;&nbsp;&nbsp;&nbsp;&nbsp;"Hejbre", oglasi se Sekira. "Idemo."
<BR>&nbsp;&nbsp;&nbsp;&nbsp;&nbsp;Cermo je teško disao. "Kuda?"
<BR>&nbsp;&nbsp;&nbsp;&nbsp;&nbsp;"Napolje. Moramo pronaći put napolje."
<BR>&nbsp;&nbsp;&nbsp;&nbsp;&nbsp;"Sjajno", polako reče Cermo. "A kuda ćemo?"
<BR>&nbsp;&nbsp;&nbsp;&nbsp;&nbsp;"Tražićemo dok ne nađemo, eto", ljutito odvrati Sekira.
<BR>&nbsp;&nbsp;&nbsp;&nbsp;&nbsp;"Misliš da možda probamo da nađemo Bunju?" upita jedan od Kingovih.
<BR>&nbsp;&nbsp;&nbsp;&nbsp;&nbsp;"Bunje više nema", odgovori Kilin. Bogomoljka jede takve maške za doručak."
<BR>&nbsp;&nbsp;&nbsp;&nbsp;&nbsp;Sekira začkilji, od čega mu se lice još više ušilji. "Imaš neku bolju ideju?"
<BR>&nbsp;&nbsp;&nbsp;&nbsp;&nbsp;Kilin umorno odmahnu glavom.
<BR>&nbsp;&nbsp;&nbsp;&nbsp;&nbsp;Pošli su ka dalekom zidu, iako nisu mogli da ga vide. Sekira beše rekao da ima dobar osećaj za pravac, i da je to put prema površini planine-kuće koja ih je okružavala.
<BR>&nbsp;&nbsp;&nbsp;&nbsp;&nbsp;Koračali su čitav sat pre nego što ih je Bogomoljka našla.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
