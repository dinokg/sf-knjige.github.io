<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Senke su se protezale, duge i preteće, sve dalje od vrelog oka Jedača. Njegovo oštro zračenje bacalo je mlazeve svetla preko potocima ispresecane ravnice, dosežući do plime ljudi koja je naporno napredovala.
<BR>&nbsp;&nbsp;&nbsp;&nbsp;&nbsp;Svaki vetrom izlokani kamen, mada sam taman i neupadljiv, bacao je jasno obojenu senku. Jedačev spoljašnji prsten bio je mutno crven, a središte blistavo plavo. Kako se približavao zalazak, pa se i Jedač približavao horizontu, iz svakog kamenitog uzvišenja izvlačio je obojenu traku. Premeštanje senki oživelo je zemlju, menjajući perspektivu. Bilo je teško gledati.
<BR>&nbsp;&nbsp;&nbsp;&nbsp;&nbsp;Zato je potrajalo dok Kilin nije postao siguran. Žmirkao je, premeštajući vid kroz spektar, i jedva je uspeo da razabere talasavu, tamnozelenu oznaku.
<BR>&nbsp;&nbsp;&nbsp;&nbsp;&nbsp;"Hejbre", pozva on. "Ledrofe! Baci pogled tamo ulevo."
<BR>&nbsp;&nbsp;&nbsp;&nbsp;&nbsp;Porodica se rasu po kanjonu raznesenom u nekom davnom sukobu. Niko nije bio bliži od klika. Usporili su, jedva dočekavši pauzu posle više sati stalnog bekstva punog straha.
<BR>&nbsp;&nbsp;&nbsp;&nbsp;&nbsp;"Zašto?" odazva se Ledrof.
<BR>&nbsp;&nbsp;&nbsp;&nbsp;&nbsp;"Vidiš li Valov?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Kilin je polako dahtao, ravnomerno, pazeći da bolni zvuk njegove slabosti dopre do ostalih. Ledrofov odgovor je bio spor i kratak. Kilin je znao da bi, da je to rekla Fani, Ledrof odvratio oštro i brzo. Po tradiciji Porodice, izabraće novog Kapetana čim nađu sigurno logorište. Do tada, Kilin je bio vrh i naređivao je sve manevre. Ledrof je to razumeo, ali ga to ipak nije sprečavalo da gunđa.
<BR>&nbsp;&nbsp;&nbsp;&nbsp;&nbsp;Zastali su da održe kratku službu za Fani, sakrivši telo u žurno načinjenu humku. Otad su trčali, dugo i brzo. Nisu mogli još dugo. Kilin je morao da nađe zaklon.
<BR>&nbsp;&nbsp;&nbsp;&nbsp;&nbsp;"Džoslin? Vidiš li išta?"
<BR>&nbsp;&nbsp;&nbsp;&nbsp;&nbsp;"Ja... možda."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Sitno je... možda je greška..." Tanki glas joj je podrhtavao od napora.
<BR>&nbsp;&nbsp;&nbsp;&nbsp;&nbsp;"Možeš li da tražiš unakrst sa mnom?"
<BR>&nbsp;&nbsp;&nbsp;&nbsp;&nbsp;"Ja... tu..."
<BR>&nbsp;&nbsp;&nbsp;&nbsp;&nbsp;U Kilinovom desnom oku blesnu brza slika. Džoslinin sloj je pokazao nesigurnu mrlju.
<BR>&nbsp;&nbsp;&nbsp;&nbsp;&nbsp;"Hajde da ga nađemo", reče on.
<BR>&nbsp;&nbsp;&nbsp;&nbsp;&nbsp;"Nebre", dobaci Ledrof oporo. "Bolje da sovimo na otvorenom."
<BR>&nbsp;&nbsp;&nbsp;&nbsp;&nbsp;"I da nas zateknu na legalu?" sa nevericom upita Džoslin.
<BR>&nbsp;&nbsp;&nbsp;&nbsp;&nbsp;"Sigurnije je. Maške neće ni pomisliti da smo to mi."
<BR>&nbsp;&nbsp;&nbsp;&nbsp;&nbsp;"Suviše smo umorni", presudi Kilin. Bilo mu je jasno da bi Ledrof možda bio u pravu, ali, Porodica je bila naprosto izmoždena. Maške obično nisu mogle da nađu ljude u isključenom odelu. Tražile su po mirisu elektronike, a ne kože.
<BR>&nbsp;&nbsp;&nbsp;&nbsp;&nbsp;"Valov? Našao si Valov?" Tobi je zvučao izmučeno od umora.
<BR>&nbsp;&nbsp;&nbsp;&nbsp;&nbsp;"Možda", odgovori Kilin. "Hajde da pogledamo."
<BR>&nbsp;&nbsp;&nbsp;&nbsp;&nbsp;"Ni slučajno!" prodera se Ledrof.
<BR>&nbsp;&nbsp;&nbsp;&nbsp;&nbsp;Međutim, hor odobravanja potpuno ga je zaglušio. Ledrof poče da se raspravlja. To se i moglo očekivati, kada Porodica maršira bez Kapetana. Svima su im bili potrebni odmor i razmišljanje.
<BR>&nbsp;&nbsp;&nbsp;&nbsp;&nbsp;Kilin zanemari Ledrofa i pođe dugim, niskim koracima preko najbližeg brega. Bio mu je potreban ogroman napor da održi glatkoću pokreta, ali je znao da Porodici iza njega to neće promaći. Bez razmišljanja je znao da, izmučena i izmoždena, Porodica mora imati pred očima makar iluziju snage kako bi povratila samopouzdanje - kako bi zadržala vektor.
<BR>&nbsp;&nbsp;&nbsp;&nbsp;&nbsp;Ledrof se približavao otpozadi. Kilinove oči su automatski preklopile Džoslininu sliku i ponovo uočile sitnu oznaku koja je tako mnogo obećavala. Prešao je preko neravnih, izbrazdanih bregova i shvatio da je prešao oznaku tek kada je signal izbledeo.
<BR>&nbsp;&nbsp;&nbsp;&nbsp;&nbsp;"Zakopan je", reče on.
<BR>&nbsp;&nbsp;&nbsp;&nbsp;&nbsp;"Gde?" upita Ledrof nestrpljivim, oštrim glasom.
<BR>&nbsp;&nbsp;&nbsp;&nbsp;&nbsp;"Pod onom starom fabrikom."
<BR>&nbsp;&nbsp;&nbsp;&nbsp;&nbsp;Zgrčene u krateru, nalazile su se zaobljene zgrade od kamenog metala. Serveri su škljocali, kotrljali se i poslovali oko njih, nastavljajući beskonačnu proizvodnju koja je davala maškama stalnu nadmoć nad čovečanstvom. Takve zgrade bile su podizane gde god je tle nudilo bogata nalazišta nataloženih minerala. Ovo je bila napuštena postaja, daleko od krajeva koje su maške odabrale da u njima stvore svoja veličanstvena keramička staništa. Ipak, beskonačan niz ovakvih sitnih postaja ispunio je ovaj svet mehaničkim životom i uskoro će, pomisli Kilin, možda i doći kraj dugom boju između maški i svega ostalog.
<BR>&nbsp;&nbsp;&nbsp;&nbsp;&nbsp;"Kakvi! Nema ga", izdaleka se oglasi Sunijat. Ona je oduvek bila najopreznija u Porodici. "Možda je zamka."
<BR>&nbsp;&nbsp;&nbsp;&nbsp;&nbsp;Kilin namerno ne obrati pažnju na nju, baš kao i na Ledrofa. Uglavnom je to bilo najbolje, u svakom slučaju bolje nego ubeđivati se. "Valov je zakopan. Serveri su gradili preko njega."
<BR>&nbsp;&nbsp;&nbsp;&nbsp;&nbsp;"Zar su Valovi toliko stari?" upita Džoslin.
<BR>&nbsp;&nbsp;&nbsp;&nbsp;&nbsp;"Koliko i maške. Koliko i ljudi", odgovori Kilin, pa se spusti pokraj servera i pođe za poluslepom napravom koja je ulazila u fabriku. Isključili su sve servere, umanjivši im energiju koliko da iščupaju neke prenosive energetske ćelije, ali ne toliko da ovi osete kvar. Pri tom su se kretali sa uvežbanom elegancijom. Ovo malo mesto nije imao mašku nadglednika, da ih presretne, pa nije bilo opasnosti. Serveri su bili lak plen. Činjenica da je Porodica nalik na pacove koji kradu mrvice iz ostave nije ih se ticala, niti ih je brinula.
<BR>&nbsp;&nbsp;&nbsp;&nbsp;&nbsp;Ledrof je prvi ušao u Valov, a Kilin za njim. Bilo je nalik na prostrani stari ambar, pun mirisa u kojima je Kilin uživao. Porodica je čitav ulazak izvela automatski; svako je trčao dok su ga ostali pokrivali, ne izmenivši ni reč. Kilin i Džoslin pažljivo su se šunjali duž nizova rezervoara koji su curili, dok su im čizme šljapkale po kaljuzi.
<BR>&nbsp;&nbsp;&nbsp;&nbsp;&nbsp;Ništa. Nije bilo servera koji bi došli da ih pozdrave, smatrajući ih za maške. To je značilo da je ovaj Valov bio loše održavan, da se nije očekivalo mnogo posetilaca. Njegovi serveri bili su prebačeni u fabriku napolju.
<BR>&nbsp;&nbsp;&nbsp;&nbsp;&nbsp;"Van funkcije je", gunđao je Ledrof, sedajući na gvožđem okovan sanduk i počevši da guli odelo sa sebe.
<BR>&nbsp;&nbsp;&nbsp;&nbsp;&nbsp;"Hrana je dobra", primeti Džoslin. Bila je već zavukla ruku u urnu guste sirupaste materije. Sa uživanjem ju je lizala. Duga smeđa kosa beše joj se rasula ispod šlema, a koščato lice opustilo u umornom zadovoljstvu.
<BR>&nbsp;&nbsp;&nbsp;&nbsp;&nbsp;Oko njih, Porodica se svlačila. Dokono ih je posmatrao. Džoslin je uz dubok uzdah stresala čvornovate navlake za kolena. Golenjače su joj bile pune spečenog blata, i morala je da ih otkopča nadlanicom. Njeni mišićavi udovi skladno su se kretali pod prigušenim svetlom, ali u Kilinu nisu pobudili nikakvu reakciju.
<BR>&nbsp;&nbsp;&nbsp;&nbsp;&nbsp;Porodica je skidala mrežasto tkanje i aluminijumske oklope sa tri priključka, otkrivajući kožu boje porcelana, čokolade, duvana. Na mnogim mestima koža je bila crvena i, tamo gde su štitnici žuljali, perutala se. Mnogi su nosili čvornovate ožiljke, od davno zaboravljenih operacija. Na drugima su se videli plavim venama prošarani tragovi starih implanata. Bili su to dodaci iz vremena kada je Porodica još znala kako da radi takve stvari. Glatka i sjajna mesta svedočila su o zalečenim ranama. Ali, ništa nije moglo da prikrije otekline i trbuhe nabrekle od upale unutrašnjih organa. Porodica je nosila sve teži teret laganog nakupljanja bioproblema, nerešivih bez tehnologije koju behu izgubili zajedno sa Citadelom.
<BR>&nbsp;&nbsp;&nbsp;&nbsp;&nbsp;Džoslin je pronašla zapenušani kotao slatkog kvasca, i Kilin je progutao komadinu žute penušave mase sa tupom proždrljivošću na koju se svi oni behu naučili tokom godina lutanja. Prošle su već sedmice otkako su bili našli poslednji Valov. Za to vreme, svi su živeli od zaliha suve hrane i gorke vode skupljane dlanovima iz tankih, retkih potoka.
<BR>&nbsp;&nbsp;&nbsp;&nbsp;&nbsp;Sada su ih samo Valovi držali u životu. Vlažna i tamna mesta bila su načinjena za maške iz klase Marodera, i, naravno, za još više maške za koje ljudi nisu imali imena, jer nikad niko nije preživeo susret sa nekom od njih. Maroderima - kao što su Kopljanici, Njuške, Lupači, Baba Jage - bili su potrebni bioproizvodi. Tokom lutanja, povremeno su se zaustavljali po nasumice rasutim Valovima da nahrane svoje unutrašnje, organske delove.
<BR>&nbsp;&nbsp;&nbsp;&nbsp;&nbsp;"Misliš da je ovako bolje?" tiho upita Džoslin, pokazujući mu rasutu, sada opranu kosu. Kilin tek tada shvati da je neko vreme spavao.
<BR>&nbsp;&nbsp;&nbsp;&nbsp;&nbsp;"Izgleda drukčije, dabre. Fino."
<BR>&nbsp;&nbsp;&nbsp;&nbsp;&nbsp;U poslednje vreme nikako nije mogao da smisli šta da joj kaže. Prstima je uvijala kosu u šumu čvrstih kovrdža, koje kao da su joj se obrušavale sa čela. Cermo Sporać joj je pažljivo češljao bočne ploče. Džoslin, opet, već beše razmrsila i izgladila Cermovu čupavu plavu grivu, koja mu se sada spuštala oko ušiju u žutom i belom pramenju. Plavom gumicom je prikupio višak pozadi, u čvrstu punđu tik iznad vrata.
<BR>&nbsp;&nbsp;&nbsp;&nbsp;&nbsp;Kilin sanjivo čučnu i zagleda se u Cerma koji je timario Džoslin. Život u bekstvu beše čitavoj Porodici dao noge kojima se može danima čučati, a ipak u magnovenju biti spreman za pokret. Takođe, bili su stekli i zaštitne kacige, što im je zauzvrat upropašćavalo kosu. U godinama koje je čovečanstvo provelo u Citadeli, oni koji su odlazili u pohode u svet maški po povratku su bili podvrgavani svečanom čišćenju. Taj ritual potom je od detaljnog ribanja prerastao u dugo banjanje i friziranje. Oni koji su bili dovoljno hrabri da pođu zasluživali su oznaku, i zato im je kosa predstavljala odlikovanje. Po svakom povratku bi je drugačije oblikovali, i muškarci i žene, postižući neobične efekte. Nosili su bezbrojne kovrdže, lako prihvaćene trakom sa draguljima, ili guste pramenove podeljene sa strane, ili dve uske pruge sa izbrijanom trakom u sredini; ovo poslednje zvalo se 'kontra-mohikanski', mada se više niko nije sećao šta je taj naziv mogao značiti.
<BR>&nbsp;&nbsp;&nbsp;&nbsp;&nbsp;Kao i svi drugi, i Kilin je voleo da ima lepu kosu. Bila je duga, sa prepletenim kovrdžama koje su se na vratu pretvarale u nerazmrsivo klupko. Popravljanje štete od poslednjeg marša zahtevaće mnogo strpljenja.
<BR>&nbsp;&nbsp;&nbsp;&nbsp;&nbsp;Zaključio je da nije trenutak da za to zamoli Džoslin. U poslednje vreme nije obraćao pažnju na nju, i jedva da je imao nekog osećanja prema njoj, osim običnog, nagonskog bratstva koje je pružao svim pripadnicima Porodice. Spavali su zajedno - povremeno, kao i sve ostalo - i to godinama. Međutim, pre stotinak dana Porodica je na Punom Savetu odlučila da umrtvi seksualne centre svih svojih članova.
<BR>&nbsp;&nbsp;&nbsp;&nbsp;&nbsp;Bio je to neophodan čin, čak i predugo odlagan. I Kilin je glasao za to. Nisu mogli da traće energiju, i fizičku i psihičku, koju su muškarci i žene posvećivali jedni drugima. Bila je to najbolja mera njihovog očajanja. Seks je bio sjajna veza. Ipak, opreznost i usmerena energija preživelima su omogućavali opstanak. Porodica to beše naučila na najteži način. U prolaznoj magiji između muškaraca i žena bilo je mnogo više od čipovima kontrolisanih seksualnih centara. Osećao je to kad god bi razgovarao sa Džoslin. Stari odjeci odzvanjali su u njemu, stvarajući pritisak bez olakšanja.
<BR>&nbsp;&nbsp;&nbsp;&nbsp;&nbsp;Ipak, sa Džoslin nikada nije bilo ni nalik kao se Veronikom, i znao je da nikada neće ni biti. To sada beše nestalo iz negovog života.
<BR>&nbsp;&nbsp;&nbsp;&nbsp;&nbsp;Mogli su, razume se, da dele zadovoljstva uzajamnog uređivanja. Bili su neprekidno u pokretu, i svaki delić tereta značio je masu na tasu opstanka, pa im je kosa bila jedino preostalo oličenje samoljublja. Češljali su, gladili i bojili jedni druge, boreći se protiv surovosti svog sveta. Izmamljivanje lepote iz zamršene, smrdljive mase pružalo je bar neku malu utehu.
<BR>&nbsp;&nbsp;&nbsp;&nbsp;&nbsp;Slatki kvasac beše obavio svoj posao. Čim je Porodica stigla, Cermo je ubacio pregršt izmenjivača u rezervoare. Još davno, maške behu izmenile svoje organske proteine, nagnavši molekule da se uviju u stranu suprotnu od onoga što su ljudi mogli da vare. Cermov dragoceni izmenjivač - sve oskudnija zaostavština Citadele - vraćao je molekule nazad, u oblik pogodan za ljude.
<BR>&nbsp;&nbsp;&nbsp;&nbsp;&nbsp;Cermo i Kilin behu probili slavinu na velikom rezervoaru i potom razdelili porcije kaše gladnoj Porodici. Da bi otvorio ventil, Kilin je upotrebio nogu koju je iščupao sa Bogomoljke. Činilo mu se prikladnim da baš trofej upotrebi kao otvarač za konzerve.
<BR>&nbsp;&nbsp;&nbsp;&nbsp;&nbsp;Kada je osetio slatku masu kako radi u njemu, čineći ga ponovo zainteresovanim, Kilin ponovo ustade i pođe da prošparta Valovom. Njegovi dugački, mastiljavi hodnici zaudarali su na grubo mleveno žito, na masnu supu, i na razne neodgonetljive stvari.
<BR>&nbsp;&nbsp;&nbsp;&nbsp;&nbsp;Prošle su možda i hiljade godina otkako je neki Veštak ili Hodač došao ovamo u potrazi za hranom. Ipak, Valov je mrmorio i kuvao i dalje. Ekrani za popravke i dalje su se nudili, pružajući ruke kao da čeznu za zagrljajem maške. Električne aure su zujale, pokušavajući da primame ćudljive mašine nerazumljivim, pucketavim obećanjima obnavljanja energije. Istrošene ili oštećene maške koje bi dospele u Valov možda su samo nejasno slutile šta im je bilo potrebno, odnosno, da li im je uopšte nešto bilo potrebno. Valov ih je zavodio nežnim podmazivanjem, sa svežim delovima spremnim za instant ugradnju, sa bogatim zalihama koje su ljudi samo delom mogli da koriste.
<BR>&nbsp;&nbsp;&nbsp;&nbsp;&nbsp;Kilin najzad nađe prostranu pećinu u kojoj je modrozeleni lišaj visio u pramenovima, lepršajući na povetarcu sa mirisom badema. Znao je da Lupači to vole. I najmanji dodir jezikom ubio bi odraslog čoveka.
<BR>&nbsp;&nbsp;&nbsp;&nbsp;&nbsp;U bočnom prolazu nalazile su se zalihe kolomasti. Govorilo se da maške jedu sluzavu masu, mada su drugi smatrali da je u pitanju podmazivač. Kilin porazbija sanduke, posmatrajući kako masa ističe, poluglasno psujući. Ako ljudi gladuju, gladovaće i maške.
<BR>&nbsp;&nbsp;&nbsp;&nbsp;&nbsp;U narednoj pećini nalazile su se velike, crne mahovinaste ploče. Njuške su ih koristile za zamenu živih višeslojnih zglobova. Kilinu otac beše pokazao sve te stvari, dobro znajući čemu služe. Ali, sada je Porodica mogla da koristi samo ono što može da se nosi.
<BR>&nbsp;&nbsp;&nbsp;&nbsp;&nbsp;"Tata?"
<BR>&nbsp;&nbsp;&nbsp;&nbsp;&nbsp;Kilin se trže. "Nebre!" tiho i brzo ga pozva. "Dođi mi na svetlo."
<BR>&nbsp;&nbsp;&nbsp;&nbsp;&nbsp;"Zašto?" začu se Tobijev tihi glas, sav nabijen elektricitetom.
<BR>&nbsp;&nbsp;&nbsp;&nbsp;&nbsp;"Nebre!"
<BR>&nbsp;&nbsp;&nbsp;&nbsp;&nbsp;Tobi priđe, prodevajući se kroz mrlje senki između ogromnih rezervoara dimljive mase. Dečko je nagonski koristio prednost nejasnog, mastiljavog svetla; beše to naučio tokom dvanaest teških godina.
<BR>&nbsp;&nbsp;&nbsp;&nbsp;&nbsp;Tobi je stigao do oca i pogledao naviše u njega pod žućkastim svetlom. Na njegovom licu nije bilo ni traga straha; samo je raširio tamne oči pred svetom punim beskonačnih i uvek novih avantura. "Zašto da budem tih?"
<BR>&nbsp;&nbsp;&nbsp;&nbsp;&nbsp;"Ako ovde ima odbrambenih maški, kriće se baš na ovom mestu, daleko pozadi."
<BR>&nbsp;&nbsp;&nbsp;&nbsp;&nbsp;"Juuu! Misliš li da ih ima?"
<BR>&nbsp;&nbsp;&nbsp;&nbsp;&nbsp;Kilin zapravo nije mislio ništa slično, ali bio je spreman da iskoristi bilo šta čime bi umirio dečaka. "Ma dabre, mislim."
<BR>&nbsp;&nbsp;&nbsp;&nbsp;&nbsp;"Ja ih nisam vid'o", tiho primeti Tobi. Kao i svi članovi Porodice, dodirivali su i stezali jedan drugog u tami, govoreći rukama, verujući ljudskom dodiru po telu više nego ikakvim drugim znacima.
<BR>&nbsp;&nbsp;&nbsp;&nbsp;&nbsp;"One nose sekače. Precvikuju te preko leđa u tami." On blago ćušnu Tobija, smešeći se.
<BR>&nbsp;&nbsp;&nbsp;&nbsp;&nbsp;"Precvikaću ja njih."
<BR>&nbsp;&nbsp;&nbsp;&nbsp;&nbsp;"Nebre, ne bih rek'o."
<BR>&nbsp;&nbsp;&nbsp;&nbsp;&nbsp;"E, hoću ."
<BR>&nbsp;&nbsp;&nbsp;&nbsp;&nbsp;"A čime?"
<BR>&nbsp;&nbsp;&nbsp;&nbsp;&nbsp;"Ovim."
<BR>&nbsp;&nbsp;&nbsp;&nbsp;&nbsp;Tobi podiže viljuškasti kidač kola. Imao je dugačke zupce, koji su mogli da se uguraju u sve ulazne otvore maški. Govorilo se da su njihovi osetljivi vrhovi žive maške, organske.
<BR>&nbsp;&nbsp;&nbsp;&nbsp;&nbsp;"Otkud ti to?"
<BR>&nbsp;&nbsp;&nbsp;&nbsp;&nbsp;Tobi se vragolasto nasmeši. Dok je uživao u očevoj zbunjenosti, njegove blistave oči veselo su poigravale. "Na hrpi otpada."
<BR>&nbsp;&nbsp;&nbsp;&nbsp;&nbsp;"Gde?" Kilin jedva da je uspevao da prikrije zabrinutost.
<BR>&nbsp;&nbsp;&nbsp;&nbsp;&nbsp;"'Odi."
<BR>&nbsp;&nbsp;&nbsp;&nbsp;&nbsp;Tobi je čeznuo za društvom za igru. U godinama nakon Propasti, Porodica je bila primorana na lutanje, nikada ne provodeći na jednom mestu više od nekoliko dana. Samo dan duže i neki nečujni alarm bi možda doveo Kopljanike, ili i nešto još gore.
<BR>&nbsp;&nbsp;&nbsp;&nbsp;&nbsp;Zato dečaci i devojčice iz Porodice nikada nisu upoznali stalnost; nigde nisu ostali dovoljno dugo da izgrade tvrđavu za igru ili nauče lepote zajednički izmišljenih igara. Dok je gledao Tobija kako ide ispred njega u prošaranom sumraku, Kilin se pitao da li su dečaku igre uopšte i potrebne. Za njega je ovo dugo bekstvo posle Propasti bilo kao beskonačna igra šuge. Čitav život je bio igra.
<BR>&nbsp;&nbsp;&nbsp;&nbsp;&nbsp;Tobi je video na desetine ljudi kako umiru, ali je uspeo da to bez mnogo napora zaboravi, kao i svi mladi i besmrtni. Bolna istorija Porodice i dalje je bila samo sitnica o kojoj se pripoveda, bez ikakve stvarne težine. A bio je suviše mlad da bi shvatio Aspekte, mada je znao da mrtvi na neki način i dalje žive kroz njih. To je za njegove godine očito bilo dovoljno.
<BR>&nbsp;&nbsp;&nbsp;&nbsp;&nbsp;U to Tobi nestade niz mračan prolaz. Kilin je morao da se pogne kako bi pošao za njim, i nos mu istog časa ispuni zadah rastopljenog maziva.
<BR>&nbsp;&nbsp;&nbsp;&nbsp;&nbsp;"Evo", prošapta Tobi.
<BR>&nbsp;&nbsp;&nbsp;&nbsp;&nbsp;Kilin oseti kako ga obuzima jeza dok je čeprkao po hrpi otpada. Zglobovi, osovine, zupčanici za gusenice, utikači, poklopci i rezervoari. Delovi koje je bez razmišljanja prepoznao.
<BR>&nbsp;&nbsp;&nbsp;&nbsp;&nbsp;Svi su pripadali maškama grupe Marodera.
<BR>&nbsp;&nbsp;&nbsp;&nbsp;&nbsp;I svi su bili najnovijeg dizajna.
<BR>&nbsp;&nbsp;&nbsp;&nbsp;&nbsp;Izlizani od upotrebe, i dalje su srebrnasto sijali tamo gde su bili zaštićeni od spoljašnje vlage.
<BR>&nbsp;&nbsp;&nbsp;&nbsp;&nbsp;"Fine stvari", nemarno primeti Kilin.
<BR>&nbsp;&nbsp;&nbsp;&nbsp;&nbsp;"Dabre, je l'?"
<BR>&nbsp;&nbsp;&nbsp;&nbsp;&nbsp;"A-ha..." Ali, delovi čega?
<BR>&nbsp;&nbsp;&nbsp;&nbsp;&nbsp;"Znači, mogu da ga zadržim?"
<BR>&nbsp;&nbsp;&nbsp;&nbsp;&nbsp;Kilin odvagnu u ruci krstasti blok. Bio je dovoljno velik da odgovara Hodaču. "Uf, šta?"
<BR>&nbsp;&nbsp;&nbsp;&nbsp;&nbsp;"Ovo", ljutnu se Tobi, podižući kidač kola.
<BR>&nbsp;&nbsp;&nbsp;&nbsp;&nbsp;"A... A zašto?"
<BR>&nbsp;&nbsp;&nbsp;&nbsp;&nbsp;"Da ubijam servere!"
<BR>&nbsp;&nbsp;&nbsp;&nbsp;&nbsp;Kilin se osvrnu, zagledajući dublje senke. Ako je Hodač tu negde, ako je čuo Porodicu kako ulazi, ako je rešio da sačeka pravi trenutak...
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;Nagađanja. I jezivo osećanje. To je bilo sve.
<BR>&nbsp;&nbsp;&nbsp;&nbsp;&nbsp;Kilin pogleda svog sina i ugleda u njemu otvorenu knjigu svega što se mogao nadati da će predati dalje - vitko tkanje svog nasleđa. Ipak, ako opstane lišen detinjstva, Tobi nikada neće postati ono što čovek može postati u ovom grubom svetu... Bilo mu je potrebno osećanje sigurnosti, izvesnosti. A ako sada postane plašljiv, loše će spavati. Sutra će biti manje brz.
<BR>&nbsp;&nbsp;&nbsp;&nbsp;&nbsp;"Hajde, idemo nazad, da pogledamo rezervoare sa hranom. Mislim da je ostalo još za grickanje."
<BR>&nbsp;&nbsp;&nbsp;&nbsp;&nbsp;"Oooo..."
<BR>&nbsp;&nbsp;&nbsp;&nbsp;&nbsp;"Posle toga ćemo napolje, možda, da malo lovimo servere."
<BR>&nbsp;&nbsp;&nbsp;&nbsp;&nbsp;Tobi sinu. Bio je poslednje dete u Porodici. Maške, nesreće i brojne bolesti behu odneli sve ostale. "Juuu!"
<BR>&nbsp;&nbsp;&nbsp;&nbsp;&nbsp;Kilin navede dečaka da se igraju nekakve žmurke, tako da je Tobi morao da ide ispred njega. To je Kilinu omogućavalo da, osećajući kako mu jeza podilazi vratom, neprimetno čuva odstupnicu. Nije osećao ništa čudno. Pećine su šuplje odzvanjale, prazne, iščekujući.
<BR>&nbsp;&nbsp;&nbsp;&nbsp;&nbsp;Kada su stigli do rezervoara, Tobi je bio zaduvan. Kilin mu pronađe kuglu lepljive pene koja je zaudarala na kožu i začine, a onda potraži Ledrofa i pomno mu opisa one delove maški.
<BR>&nbsp;&nbsp;&nbsp;&nbsp;&nbsp;"Pa? Proverio sam čitavo mesto", reče Ledrof. "A takođe i Džejk Modelar."
<BR>&nbsp;&nbsp;&nbsp;&nbsp;&nbsp;"Ti delovi nisu stari. Najnoviji modeli."
<BR>&nbsp;&nbsp;&nbsp;&nbsp;&nbsp;"Znači, maška ih je ostavila."
<BR>&nbsp;&nbsp;&nbsp;&nbsp;&nbsp;"Ali, možda će se vratiti."
<BR>&nbsp;&nbsp;&nbsp;&nbsp;&nbsp;"A možda i neće." Ledrof začkilji put Kilina. Njegova gusta crna brada rasla mu je do očiju i skrivala mu izraz lica; međutim, oštrina glasa bila je dovoljno rečita.
<BR>&nbsp;&nbsp;&nbsp;&nbsp;&nbsp;"Hteo si da se smestimo u dolini, sećaš se?" mirno nastavi Kilin.
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Možda si bio u pravu."
<BR>&nbsp;&nbsp;&nbsp;&nbsp;&nbsp;Ledrof nemarno sleže ramenima. "Sada je nešto drugo."
<BR>&nbsp;&nbsp;&nbsp;&nbsp;&nbsp;Nešto se bilo promenilo od dolaska ovamo, nešto što je Ledrofu davalo sigurnost. Kilin, međutim, odmahnu glavom. "Sve je to strašno čudno. Zbog čega su delovi ostavljeni na gomili? Obično ih serveri odnose."
<BR>&nbsp;&nbsp;&nbsp;&nbsp;&nbsp;Ledrof se iskezi, otkrivajući krupne, žute zube. Osvrnuvši se put onih nekoliko članova Porodice koji su bili u blizini, on podiže glas. "Što si se tako unervozio?"
<BR>&nbsp;&nbsp;&nbsp;&nbsp;&nbsp;"Ona Bogomoljka danas."
<BR>&nbsp;&nbsp;&nbsp;&nbsp;&nbsp;"Štabre s njom?" glasno upita Ledrof.
<BR>&nbsp;&nbsp;&nbsp;&nbsp;&nbsp;"Fani je jednom rekla da Bogomoljke uvek rade sa drugima."
<BR>&nbsp;&nbsp;&nbsp;&nbsp;&nbsp;"Kakvim drugima?" Ledrof namršti svoje čupave obrve, skrivajući oči u senci pod njima.
<BR>&nbsp;&nbsp;&nbsp;&nbsp;&nbsp;"U toj dolini je bila hrpa servera."
<BR>&nbsp;&nbsp;&nbsp;&nbsp;&nbsp;"Blizu Bogomoljke?" Ledrof je polako izgovarao reči, kao da ih prethodno ispituje.
<BR>&nbsp;&nbsp;&nbsp;&nbsp;&nbsp;"Aha. Bar deset ih je..."
<BR>&nbsp;&nbsp;&nbsp;&nbsp;&nbsp;"Oni nas ne love", podrugnu se Ledrof. "Postaješ smeten."
<BR>&nbsp;&nbsp;&nbsp;&nbsp;&nbsp;Kilin se mračno nasmeši. "Jesi li ikada video mašku iz grupe Marodera da putuje sa serverima?"
<BR>&nbsp;&nbsp;&nbsp;&nbsp;&nbsp;"Ja bih brinuo zbog maški, a ne zbog servera", glasno se nasmeja Ledrof. Opet je bio glasan, i to je potvrdilo ono što je Kilin podozrevao. Ledrof je sve ovo izvodio zbog publilke. Ali, zašto?"
<BR>&nbsp;&nbsp;&nbsp;&nbsp;&nbsp;"Maška koja ima servere može imati i druge maške. Hodače. Ili Kopljanike."
<BR>&nbsp;&nbsp;&nbsp;&nbsp;&nbsp;"Onda možeš da čuvaš noćnu stražu", blago mu dobaci Ledrof. "Dobro uposli svoje strepnje."
<BR>&nbsp;&nbsp;&nbsp;&nbsp;&nbsp;Potom iz pojasa izvuče kuglu organske paste i ponudi je Kilinu. Porodica oko njih je klimala glavom, kao da je učinjeno nešto značajno, i potom se svi raziđoše da na miru svare poslednji obrok. Kilin je samo nejasno osetio šta je Ledrof hteo da postigne ovakvim razgovorom, ali odluči da odustane. Fanina smrt beše ih sve potresla.
<BR>&nbsp;&nbsp;&nbsp;&nbsp;&nbsp;Kilin primi hranu i pojede je, što je bio prastari znak drugarstva; Ledrof se potom nasmeši i udalji se. Vrativši se iz potrage za dodatnim slatkišima, Tobi se sruči pokraj oca, pokazujući za Ledrofom. "Šta je hteo?"
<BR>&nbsp;&nbsp;&nbsp;&nbsp;&nbsp;"Da priča o polaganju", odgovori Kilin. Nema razloga da dečaka gnjavi svojim slutnjama.
<BR>&nbsp;&nbsp;&nbsp;&nbsp;&nbsp;"Kada će to biti?"
<BR>&nbsp;&nbsp;&nbsp;&nbsp;&nbsp;"Kasnije."
<BR>&nbsp;&nbsp;&nbsp;&nbsp;&nbsp;"Imam vremena za još onog lepljivog?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Tobi je malo oklevao. "To lepljivo je fino. Ali, kada ćemo ponovo naći Kazu?"
<BR>&nbsp;&nbsp;&nbsp;&nbsp;&nbsp;"Sutra ćemo početi da tražimo."
<BR>&nbsp;&nbsp;&nbsp;&nbsp;&nbsp;Tobija je izgleda zadovoljio standardni odgovor, pa otide da lunja dalje. Kilin, pak, nađe neku smrdljivu, ali hranljivu materiju koja je imala ukus kao metalna plomba pomešana sa kartonom. Hemosenzor u prstu na palcu uveravao ga je da nije otrovana; Maroderi su to često običavali.
<BR>&nbsp;&nbsp;&nbsp;&nbsp;&nbsp;On podiže i proguta žilavu masu, razmišljajući. Nije mogao da se seti koliko je meseci prošlo otkako je Porodica poslednji put bila u Kazi. Godina, možda - samo što nije imao jasnu predstavu koliko je to jedna godina. Znao je samo da je to više meseci nego što može da nabroji obema rukama. Da bi to tačno ustanovio, morao bi da pozove nekog od Aspekata, a to nije voleo da čini.
<BR>&nbsp;&nbsp;&nbsp;&nbsp;&nbsp;Nepozvan, međutim, i koristeći Kilinovu rasejanost, javi se njegov Aspekt, Artur. Tanušan, precizan glasić kao da je dopirao iz neke tačke tik iza njegovog desnog uha. Zapravo, čip u kome su se nalazili i Artur i još mnogo Aspekata nalazio se visoko pod kožom vrata.
<BR>&nbsp;&nbsp;&nbsp;&nbsp;&nbsp;Naš poslednji boravak u Kazi bio je pre 1,27 godina. Godina Snegobara, naravno.
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;Aspekt je bio ljut što odavno nije bio pozivan: na to je ukazivala isprekidana, cifrasta preciznost njegovog glasa.
<BR>&nbsp;&nbsp;&nbsp;&nbsp;&nbsp;Porodica više ne koristi ni sedmicu ni mesec; inače bih se izrazio u tim jedinicama. Tako kratke vremenske jedinice su odlike nelutalačkih naroda, prilagođenih zahtevima poljoprivrede. U moje vreme...
<BR>&nbsp;&nbsp;&nbsp;&nbsp;&nbsp;"Mani se toga", brecnu se Kilin.
<BR>&nbsp;&nbsp;&nbsp;&nbsp;&nbsp;Samo sam ukazivao da čak i godina počinje da gubi značenje, pošto su maške izmenile godišnja doba.
<BR>&nbsp;&nbsp;&nbsp;&nbsp;&nbsp;"Neću da slušam priče o starim vremenima."
<BR>&nbsp;&nbsp;&nbsp;&nbsp;&nbsp;Kilin potera Aspekta nazad u pozadinu svog uma, i ovaj je gunđao dok ga je polako sabijao.
<BR>&nbsp;&nbsp;&nbsp;&nbsp;&nbsp;Kilin je u poslednje vreme sve manje slušao svoje Aspekte. Artura beše dobio tek posle Propasti, i retko ga je pozivao. Aspekti su živeli u razdobljima kada su Porodice obitavale u Citadelama ili u većim, drevnim Arkologijama. Znali su prokleto malo o tome kako se živi u stalnom pokretu. Čak i da su znali, Kilin je mrzeo da ih sluša kako pričaju kako su nekada stvari bile sjajne. Oduvek se grozio Arturovog tehno-rečnika. Bez obzira šta govorili, Aspekti su uvek završavali prebacivanjem što je Porodica toliko nisko pala.
<BR>&nbsp;&nbsp;&nbsp;&nbsp;&nbsp;Kilin nije želeo da to sluša, kao ni o napadu Bogomoljke. Tokom dugog bekstva, morao je zbog nje da savladava bol. Ali, osećao je njegov pritisak, i znao je da će morati da ga se nekako oslobodi.
<BR>&nbsp;&nbsp;&nbsp;&nbsp;&nbsp;Ledrof se kretao između prignutih prilika Porodice, određujući noćnu stražu. Uskoro će početi Svedočenje. Raspravljaće o Faninoj smrti, i pevaće, a onda će izabrati sledećeg Kapetana.
<BR>&nbsp;&nbsp;&nbsp;&nbsp;&nbsp;Kilin ustad, nogu krutih od dugog trčanja, ukočenih i bolnih leđa. Ipak, moraće da pleše iz poštovanja prema Fani, i da peva promukle krike opraštanja.
<BR>&nbsp;&nbsp;&nbsp;&nbsp;&nbsp;"Bar nečeg dobrog ima u tome", promrmlja on sebi u bradu. Do ovog trenutka nije ni pomišljao na to, ali sada je osetio gust, prodoran miris alkoholnih isparenja iz obližnjeg rezervoara.
<BR>&nbsp;&nbsp;&nbsp;&nbsp;&nbsp;Valovi su proizvodili alkohol kao nusprodukt beskrajnih hemijskih ciklusa. Stara priča govorila je da i maške vole da se nacugaju, mada za to nije bilo dokaza. Ali, kada se malo razmisli, nije bilo dokaza da maške išta vole, zaključi najzad Kilin.
<BR>&nbsp;&nbsp;&nbsp;&nbsp;&nbsp;Nije, kao ni drugi, voleo alko, koliko senze koji se mogao dobiti u Kazi. Ipak, alko bi mu mogao pomoći da prebrodi polaganje. Bio mu je potreban. Da. Da. I on pođe za njuhom.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
