<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Trepnuo je i bio je budan. Ruke i noge bile su mu ledene. Grubi polimerski pod žuljio mu je obraz.
<BR>&nbsp;&nbsp;&nbsp;&nbsp;&nbsp;Kilin se obrnu, uma punog nepovezanih misli, i pruži ruke ka Tobiju...
<BR>&nbsp;&nbsp;&nbsp;&nbsp;&nbsp;Tobi.
<BR>&nbsp;&nbsp;&nbsp;&nbsp;&nbsp;Ali, bio je ugrađen u čula Bogomoljke, upozori on samog sebe. Osećanja su bila potpuno stvarna, čvrsta, telesna. Mnogo dublja od bestelesne elektronske mašte ljudskih čula.
<BR>&nbsp;&nbsp;&nbsp;&nbsp;&nbsp;Iluzija. Samo iluzija.
<BR>&nbsp;&nbsp;&nbsp;&nbsp;&nbsp;Sada je ponovo bio u svetu zakržljalih, normalnih ljudskih opažaja. Zurio je naviše, u oštre lampe koje su isijavale talasavo plavo svetlo sa neverovatno visoke tavanice. Nije više udisao vlažna isparenja Bogomoljkinih čula, već suvi vazduh sa primesama mirisa kiseline.
<BR>&nbsp;&nbsp;&nbsp;&nbsp;&nbsp;On sede. Na sebi je imao svu svoju odeću, kao i onda kada ih je Bogomoljka sustigla. Nagonski se potapša po džepovima. Sve je bilo tu.
<BR>&nbsp;&nbsp;&nbsp;&nbsp;&nbsp;Oko njega su se Sekira, Tobi i ostali iz grupe polako budili, tresući glavama, trepćući, oporavljajući se.
<BR>&nbsp;&nbsp;&nbsp;&nbsp;&nbsp;Tobi. Kilin ustadeo i nesigurno pođe do mesta gde mu je sedeo sin. Tobi je držao glavu među kolenima, boreći se za dah.
<BR>&nbsp;&nbsp;&nbsp;&nbsp;&nbsp;"Dobro si?"
<BR>&nbsp;&nbsp;&nbsp;&nbsp;&nbsp;"Ja... valjda. To mesto..."
<BR>&nbsp;&nbsp;&nbsp;&nbsp;&nbsp;"Ostrva? Okean sa..."
<BR>&nbsp;&nbsp;&nbsp;&nbsp;&nbsp;"Nebre. Bio sam u nekoj pećini. Nešto je puzalo po zidovima. Baš grozno..." Tobi naglo podiže glavu. "Nisam se baš uplašio."
<BR>&nbsp;&nbsp;&nbsp;&nbsp;&nbsp;Kilin se iskezi. "Dabre, dabre. Samo se Bogomoljka malo producirala." Nije tako mislio, srce mu je još strašno tuklo, ali nije bilo svrhe da to i pokaže.
<BR>&nbsp;&nbsp;&nbsp;&nbsp;&nbsp;"Postavljala mi je mnogo pitanja. Nisam ih razumeo."
<BR>&nbsp;&nbsp;&nbsp;&nbsp;&nbsp;"Zaboravi sve to."
<BR>&nbsp;&nbsp;&nbsp;&nbsp;&nbsp;Tobi ustade. "Hajdemo odavde."
<BR>&nbsp;&nbsp;&nbsp;&nbsp;&nbsp;Priđe im i Sekira, naizgled zbunjen. "Šta god da je to bilo, mislim da bi trebalo..."
<BR>&nbsp;&nbsp;&nbsp;&nbsp;&nbsp;Svi se ukočiše i okrenuše na zvuk nalik na ogromne makaze. Iza obližnjeg ugla pojavila se Bogomoljka. Kilin ju je sada posmatrao bez pravog straha. Bili su potpuno u njenoj vlasti, i bio je dovoljno iskusan da prosto iskoristi sve vreme koje mu je stajalo na raspolaganju.
<BR>&nbsp;&nbsp;&nbsp;&nbsp;&nbsp;Bogomoljka im se polako približavala, koračajući visokim, koščatim koracima između nizova skulptura. Najbliže delo predstavljalo je ogromnu ljudsku šaku, okrenutu dlanom naviše, i u njoj je bila Šibo. Ispentrala se iz nje, pridržavajući se za veliki lakirani nokat da bi skočila dole.
<BR>&nbsp;&nbsp;&nbsp;&nbsp;&nbsp;1. U mom svetu bilo je lakše sa vama.
<BR>&nbsp;&nbsp;&nbsp;&nbsp;&nbsp;2. Ali, više ličite na sebe u pravom obliku.
<BR>&nbsp;&nbsp;&nbsp;&nbsp;&nbsp;Po reakcijama ostalih Kilinu je bilo jasno da su i oni čuli njene reči. Bogomoljka u međuvremenu beše naučila kako da potpuno prodre u ljudsku mrežu.
<BR>&nbsp;&nbsp;&nbsp;&nbsp;&nbsp;"Haj'mo!" uzviknu Cermo Sporać, ljutito i gorko.
<BR>&nbsp;&nbsp;&nbsp;&nbsp;&nbsp;Kilin se upita šta je Cermo mogao videti tokom svoje posete Bogomoljkinom unutrašnjem lavirintu. Svako putovanje, pretpostavljao je, bilo je prilagođeno svakom pojedincu. Bogomoljka je svakako znala kako da pokrene Kilinova najdublja osećanja. U koje mračne svrhe?
<BR>&nbsp;&nbsp;&nbsp;&nbsp;&nbsp;1. Nismo još završili.
<BR>&nbsp;&nbsp;&nbsp;&nbsp;&nbsp;2. Svako mora da još doprinese.
<BR>&nbsp;&nbsp;&nbsp;&nbsp;&nbsp;3. Tražim vaša unutrašnja čula.
<BR>&nbsp;&nbsp;&nbsp;&nbsp;&nbsp;4. Intenzitet je osnovni element koji nedostaje mojoj zbirci.
<BR>&nbsp;&nbsp;&nbsp;&nbsp;&nbsp;Tamne skulpture oko ljudi počeše da se meškolje od ispunjenosti životom. Blizu Kilina otvori se jedno veliko oko, sa trepavicama kao ogromna lepeza. Žute vene stvarale su složene šare u bledoplavoj dužici. Suzni kanali lučili su kugle svetlucave, sive tečnosti.
<BR>&nbsp;&nbsp;&nbsp;&nbsp;&nbsp;Kao da je zbirka ljudskih organa, posebno grotesknih, odgovarala na neki poziv. Čudovišno oko spusti trepavice šaputavom, naglom brzinom. Zenica se potom suzi i ponovo proširi, kao pulsirajuće okruglo srce.
<BR>&nbsp;&nbsp;&nbsp;&nbsp;&nbsp;Bogomoljka beše razbila ljudsko iskustvo na deliće, i sada je želela da ih ponovo spoji, uz njihovu pomoć.
<BR>&nbsp;&nbsp;&nbsp;&nbsp;&nbsp;A kada završi sa njima...
<BR>&nbsp;&nbsp;&nbsp;&nbsp;&nbsp;Kilin zgrabi Tobija za ruku. "Hajdemo."
<BR>&nbsp;&nbsp;&nbsp;&nbsp;&nbsp;Pošli su, provlačeći se između ogromnih stvari u pokretu. Kilin je pazio da ne gleda u njih. Sluzavi pokretni delovi bili su zaklonjeni polumrakom, ali su ispuštali otužni zadah koji je prosecao vazduh.
<BR>&nbsp;&nbsp;&nbsp;&nbsp;&nbsp;1. Pitanja ostaju.
<BR>&nbsp;&nbsp;&nbsp;&nbsp;&nbsp;2. Tražim pomoć.
<BR>&nbsp;&nbsp;&nbsp;&nbsp;&nbsp;3. Zauzvrat dolazi sloboda.
<BR>&nbsp;&nbsp;&nbsp;&nbsp;&nbsp;"Kako da poverujemo u to?" upita Kilin.
<BR>&nbsp;&nbsp;&nbsp;&nbsp;&nbsp;Nisu usporili. On se osvrnu i osmotri ostale, ukopane u mestu, glava nakrenutih kao da osluškuju. Ruke onog Kingovog koji je bio paralisan pri napadu na Veštaka bile su se u međuvremenu oporavile, i sada ih, drhtave, beše podigao i držao pred licem. Svako u grupi bio je dobio posebnu, ko zna kakvu poruku.
<BR>&nbsp;&nbsp;&nbsp;&nbsp;&nbsp;1. Poverenje između inteligentih bića.
<BR>&nbsp;&nbsp;&nbsp;&nbsp;&nbsp;2. To je sve što imate.
<BR>&nbsp;&nbsp;&nbsp;&nbsp;&nbsp;3. I ja.
<BR>&nbsp;&nbsp;&nbsp;&nbsp;&nbsp;Kilin sleže ramenima i nastavi da se udaljava. A onda, iznenada, nešto ispred njih izroni iz polusenke. Vrebalo ih je tamo.
<BR>&nbsp;&nbsp;&nbsp;&nbsp;&nbsp;Mislio je da su stvari koje je video na staklastom zelenom moru bile iluzija. Sada je požalio što nije tako. Stvarnost je bila daleko gora.
<BR>&nbsp;&nbsp;&nbsp;&nbsp;&nbsp;Ono nalik na Fani protezalo se, napetih i drhtavih mišića. Oči su mu bljeskale i brzo se pokretale. Tamo gde bi trebalo da su usta, nalazili su se krugovi nalik na zagađene ožiljke. Nozdrve ispod smežuranih dojki ispuštale su sluz.
<BR>&nbsp;&nbsp;&nbsp;&nbsp;&nbsp;"Znači, zaista si je napravila", primeti Kilin u tihom očajanju.
<BR>&nbsp;&nbsp;&nbsp;&nbsp;&nbsp;Stvarnost sadrži elemente koji se ne mogu naći u veštačkim tvorevinama.
<BR>&nbsp;&nbsp;&nbsp;&nbsp;&nbsp;"Ovo... ne..."
<BR>&nbsp;&nbsp;&nbsp;&nbsp;&nbsp;Tobi je uzmicao, usana izvijenih u 'O' puno neverice.
<BR>&nbsp;&nbsp;&nbsp;&nbsp;&nbsp;Neke kategorije ljudskog iskustva očito se ne skladište u sećanju sa dovoljno detalja da bi se mogle požnjeti. Stoga zahtevam da se parite. Tvoj bliski dodir sa ovom ljudskom ženkom svakako će izazvati funkcije visoke reakcije.
<BR>&nbsp;&nbsp;&nbsp;&nbsp;&nbsp;Kilin se sledi. "Ne misliš... ne možeš..."
<BR>&nbsp;&nbsp;&nbsp;&nbsp;&nbsp;Tvoja reakcija u opitu bila je veoma iznenađujuća. Veoma zadovoljavajuća.
<BR>&nbsp;&nbsp;&nbsp;&nbsp;&nbsp;"Opit?" Znači, čitava iluzija sa okeanom, ostrvima i Fani bila je priprema za... ovo.
<BR>&nbsp;&nbsp;&nbsp;&nbsp;&nbsp;Mnogi elementi ljudskih reakcija tek treba da budu analizirani i umetnički obrađeni. No, imam utisak da su osećanja straha i požude međusobno paralelna. Često strah samo malo kasnije izaziva požudu. To se može shvatiti kao evoluciono ugrađena funkcija. Strah vas podseća na smrtnost, pa, u odgovor, požuda obezbeđuje nekakvo delimično osećanje besmrtnosti - mada je to, naravno, samo bleda senka pravog trajanja koje se može naći u našim snimcima vaših ličnosti. Tu dimenziju straha/požude sada želim da proučavam.
<BR>&nbsp;&nbsp;&nbsp;&nbsp;&nbsp;Kilin jedva uspe da uspostavi kontrolu nad sobom. Ono nalik na Fani teturalo se prema njemu, isto onako bolno.
<BR>&nbsp;&nbsp;&nbsp;&nbsp;&nbsp;Ubio je primerak ovoga u svetu čula. Zauzvrat, bogomoljka je razbila Tobijevu sliku. Je li to bila pretnja?
<BR>&nbsp;&nbsp;&nbsp;&nbsp;&nbsp;Kilin zaškripa zubima. Bogomoljka je čitav događaj upotrebila kao običan podatak, još jedan ledeno izvučen detalj. Tome su joj oni služili. Mase brojeva i geometrija, oblikovanih slučajnim događajima koje ljudi zovu životom, dok za Bogomoljku predstavljaju samo zanimljive krivulje.
<BR>&nbsp;&nbsp;&nbsp;&nbsp;&nbsp;"Ne razumeš koliko grešiš", dobaci Kilin, braneći se.
<BR>&nbsp;&nbsp;&nbsp;&nbsp;&nbsp;Začuo je Tobijev glas, uzdrhtao od neverice i užasa. "Tata... tata... to nije stvarno... ona... zar ne?"
<BR>&nbsp;&nbsp;&nbsp;&nbsp;&nbsp;"Zapravo, nije."
<BR>&nbsp;&nbsp;&nbsp;&nbsp;&nbsp;1. Znači, odbijaš?
<BR>&nbsp;&nbsp;&nbsp;&nbsp;&nbsp;2. Mogu te naterati.
<BR>&nbsp;&nbsp;&nbsp;&nbsp;&nbsp;3. Želim samo podatke.
<BR>&nbsp;&nbsp;&nbsp;&nbsp;&nbsp;Dok je rasklaćeno telo prilazilo bliže u nejasnim senkama, Kilin primeti da je oštećeno. Umesto Fanine preplanule, od vetra ogrubele kože, imalo je pegavu, crvenkastu kožu. Hrapavi izraštaji spuštali su se iz velikih zjapećih nozdrva ispod grudi, zelena sluz koja se slivala niz levi bok do duboko usađenog kuka. Pupoljci na obe šake nisu se završavali u telu, nego u kapavom, mrkosjajnom gnoju.
<BR>&nbsp;&nbsp;&nbsp;&nbsp;&nbsp;"Ovo je bolesno."
<BR>&nbsp;&nbsp;&nbsp;&nbsp;&nbsp;Sada mu se Bogomoljka obratila direktno, Arturovim glasom:
<BR>&nbsp;&nbsp;&nbsp;&nbsp;&nbsp;Sklapanje čitavog organizma iz čisto mentalnih podataka veoma je teško. Kombinovanje sa drugim životnim oblicima predstavlja sam vrhunac umetničkog dometa. Svakako je bilo grešaka, nepredvidljivih grešaka, u nekim detaljima.
<BR>&nbsp;&nbsp;&nbsp;&nbsp;&nbsp;"Voma lepo od tebe što bar priznaješ."
<BR>&nbsp;&nbsp;&nbsp;&nbsp;&nbsp;Ponešto su i stilske odluke. Ali, verujem da ćeš ustanoviti da je proizvod skoro u potpunosti ljudsko biće. Tražim od tebe samo nekoliko trenutaka parenja, da utvrdim da li snažna osećanja ugrožavaju...
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Tobi se pripi uz Kilina, užasnut i nem. Obojica su uzmicali, kako je ono nalik na Fani napredovalo.
<BR>&nbsp;&nbsp;&nbsp;&nbsp;&nbsp;Oči tog bića kao da su molile, preklinjale. Kilin je osećao kako mu se bol preliva iz dijafragme u zgrčena pluća.
<BR>&nbsp;&nbsp;&nbsp;&nbsp;&nbsp;Kraj njega se oglasi Sekira. "Slušaj, čoveče, moraš!"
<BR>&nbsp;&nbsp;&nbsp;&nbsp;&nbsp;Kilin se okrenu, zbunjen. "Šta... ti ne..."
<BR>&nbsp;&nbsp;&nbsp;&nbsp;&nbsp;Sekira, kao po pozivu, istupi iz senki i pokaza na priliku koja se približavala. "Ako ne pristaneš, ne možemo sklopiti posao."
<BR>&nbsp;&nbsp;&nbsp;&nbsp;&nbsp;Sekirin glas je bio miran i poslovan. Međutim, oči su mu plamtele od grozničave napetosti.
<BR>&nbsp;&nbsp;&nbsp;&nbsp;&nbsp;"Šta si ti uradio za nju?" upita ga Tobi.
<BR>&nbsp;&nbsp;&nbsp;&nbsp;&nbsp;Sekira iskezi zube. "Ne briga te, dečko. Tražila je, uradio sam. Trajalo je svega minut. Sada čujem da od tebe želi neku sitnicu, a ti odbijaš. Zato sam došao. Izgleda da imaš problema."
<BR>&nbsp;&nbsp;&nbsp;&nbsp;&nbsp;Kilin shvati da ovaj čovek potpuno veruje u to što govori. Kilin nikada neće saznati šta se desilo Sekiri kada je došlo njegovo vreme u Bogomoljkinim čulima, kakvi duboki demoni su zamahnuli svojim bičevima. Ali, video je posledice u Sekirinim očima koje su poigravale. Čitavo lice bilo mu je sada otvoreno, bez ikakve proračunatosti. Sekira više nije mogao da prikriva manijačke izraze koji su preletali njegovim licem, kriveći crvene usne, pretvarajući mu bradu u čvrstu loptu zgrčenih mišića.
<BR>&nbsp;&nbsp;&nbsp;&nbsp;&nbsp;"Odlazi, Sekiro", tiho dobaci Kilin.
<BR>&nbsp;&nbsp;&nbsp;&nbsp;&nbsp;"Slušaj, moraš." Sekira spusti Kilinu ruku na rame, pokretom punim topline, pokazujući da je potpuno pogrešno shvatio Kilinovo raspoloženje. Preko usana mu prelete iskrivljeni osmeh.
<BR>&nbsp;&nbsp;&nbsp;&nbsp;&nbsp;"To tamo, Sekiro, nije ljudsko biće."
<BR>&nbsp;&nbsp;&nbsp;&nbsp;&nbsp;"Nije, ni malo", odgovori ovaj, ledeno razumnim glasom.
<BR>&nbsp;&nbsp;&nbsp;&nbsp;&nbsp;"Ne možeš."
<BR>&nbsp;&nbsp;&nbsp;&nbsp;&nbsp;"Slušaj, Veštak je mrtav. Jedini način da zaštitimo Metropolis jeste da budemo fini sa Bogomoljkom."
<BR>&nbsp;&nbsp;&nbsp;&nbsp;&nbsp;"Ne", prošapta Tobi.
<BR>&nbsp;&nbsp;&nbsp;&nbsp;&nbsp;Ono nalik na Fani se zaustavi, posmatrajući ih očima svetlucavim u polumraku. Ruža je drečavo sijala sa lica izbrazdanog kostima. Dojke su bile naborane, sa ružama umesto bradavica. Ispod svake se čulo plitko dahtanje, odajući neobičan, kiselkast miris.
<BR>&nbsp;&nbsp;&nbsp;&nbsp;&nbsp;"Ma, 'ajde. Samo joj ga uguraj."
<BR>&nbsp;&nbsp;&nbsp;&nbsp;&nbsp;Kilin se udalji za korak od Sekire, stegnutog grla, nesposoban da odgovori.
<BR>&nbsp;&nbsp;&nbsp;&nbsp;&nbsp;"Prokletstvo! Pa, trajaće manje od minuta. Šta je ona, neka starica, tačno? Nekako napravljena."
<BR>&nbsp;&nbsp;&nbsp;&nbsp;&nbsp;Kilinu je bilo jasno da Sekira, po svom mišljenju, strpljivo objašnjava očigledne stvari, dokazujući da ova odvratna smrdljiva stvar predstavlja samo trenutnu prepreku na putu do konačnog uspeha Sekirinog života: da njegov Metropolis može da nastavi dalje. U Sekirinom svetu ništa drugo nije bilo važno i nikada neće ni biti. Ništa lično, čak ni ljudsko, nije se moglo suprotstaviti Sekirinom planu i sudbini.
<BR>&nbsp;&nbsp;&nbsp;&nbsp;&nbsp;"Starica sa cvetom. Gle samo te sise. Ne bi ti smetalo da gricneš malo od tog voća, a?"
<BR>&nbsp;&nbsp;&nbsp;&nbsp;&nbsp;Nategnuta veselost beše navukla Sekiri preko lica sloj znoja i Kilin primeti kako mu se javlja nova ideja; video je kako mu sija u očima.
<BR>&nbsp;&nbsp;&nbsp;&nbsp;&nbsp;Sekira beše nakrivio glavu, osluškujući. Lice mu se grčilo od naleta napetosti, a onda klimnu glavom. "Dabre. Lepo, zrelo voće."
<BR>&nbsp;&nbsp;&nbsp;&nbsp;&nbsp;Sekira se pokrenu i pođe ka nesigurnoj prilici, koja je treperavim, vlažnim očima pratila njegovo približavanje. "Za ovaj pos'o je potrebno muško." Sekirin glas bio je šupalj, kao da dopire odnekud izdaleka, iz zamagljenog ludila.
<BR>&nbsp;&nbsp;&nbsp;&nbsp;&nbsp;Stigao je do onoga nalik na Fani i spustio pantalone. "Treba biti muško da to uradiš."
<BR>&nbsp;&nbsp;&nbsp;&nbsp;&nbsp;Kilin nije mogao da se pomeri. Ubio je to nalik na Fani u svetu Bogomoljkinih čula. Bez razmišljanja. Bogomoljka ga je posmatrala kako se sprema, razgovarajući s njim sve vreme. A potom je pred njegovim očima razbila njegovog sina.
<BR>&nbsp;&nbsp;&nbsp;&nbsp;&nbsp;A sve su to bile pripreme za ovo.
<BR>&nbsp;&nbsp;&nbsp;&nbsp;&nbsp;On čvrsto zagrli Tobija i privuče ga uz sebe. Obojica su ćutali, posmatrajući kako ono nalik na Fani balansira na jednoj nozi, dok drugu beše obmotalo Sekiri oko pojasa. Sekira je bio krut i spreman. Zurio je u prazno, u neki san, stežući rukama ramena bića nalik na Fani. Ovo podiže nogu još više i osloni je na njegov kuk. Dok se kretalo, Kilin vide da između nogu ima nešto što neprekidno šuška i podrhtava. U sredini zatamnjene pukotine otvarale su se dve brazde. Grebeni su pulsirali, sklapali se, pulsirali. Uska, stegnuta usta imala su mačje brkove koji su se dokono kretali kroz nepomični vazduh.
<BR>&nbsp;&nbsp;&nbsp;&nbsp;&nbsp;To nalik na Fani prevrnu očima, i ruža se rascveta i pocrvene.
<BR>&nbsp;&nbsp;&nbsp;&nbsp;&nbsp;Sekira beše povio kolena, tražeći pravi ugao. Stvorenje ga je obujmljivalo praznim šakama punim pupoljaka.
<BR>&nbsp;&nbsp;&nbsp;&nbsp;&nbsp;Sve u potpunoj tišini i tami.
<BR>&nbsp;&nbsp;&nbsp;&nbsp;&nbsp;"Ahhh..." uzdahnu Sekira, konačno uspevši.
<BR>&nbsp;&nbsp;&nbsp;&nbsp;&nbsp;Kilin ih je oboje ubio. Upotrebio je mali pištolj sa kuglicama. Meci su oboje pogodili u slepoočnicu i smesta ih usmrtili.
<BR>&nbsp;&nbsp;&nbsp;&nbsp;&nbsp;On spusti pištolj i čvrsto zagrli Tobija oko ramena. Ako Bogomoljka reši da se osveti, moraće da dođe do njih, a to će im dati bar nekakvu, malecku šansu. Samo trenutak.
<BR>&nbsp;&nbsp;&nbsp;&nbsp;&nbsp;On pogleda Tobija i obojica ćutke klimnuše glavama.
<BR>&nbsp;&nbsp;&nbsp;&nbsp;&nbsp;Tela su se hladila u polutami, i njih dvojica su čekali.
<BR>&nbsp;&nbsp;&nbsp;&nbsp;&nbsp;Ali, Bogomoljka nije došla.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
