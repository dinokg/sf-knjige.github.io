<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Približavajući se, Kilin ugleda Ledrofa kako vodi sastanak. Petoro pripadnika Porodice sedelo je na velikoj mašini od bakarstakla, na kraju barake za sklapanje sa limenim krovom.
<BR>&nbsp;&nbsp;&nbsp;&nbsp;&nbsp;"...pošto smo vrlo brzo ućutkali upravnike, verovatno nije bilo uzbune, niti ikakvih signala poslatih napolje, ničega", govorio je Ledrof dok se Kilin spuštao na uglačani pod.
<BR>&nbsp;&nbsp;&nbsp;&nbsp;&nbsp;"Hmmm", sumnjičavo primeti Džoslin, omotavajući oko prsta pramen kose. "Dobro, obično smo dobijali nekoliko dana slobodnog disanja. Ali, sada?"
<BR>&nbsp;&nbsp;&nbsp;&nbsp;&nbsp;"Dobro smo napali", ponovi Ledrof. "U stvari, najbolje."
<BR>&nbsp;&nbsp;&nbsp;&nbsp;&nbsp;Kilin za trenutak pomisli da je u pitanju bila obična rutina, ali ne reče ništa. Neka se novi Kapetan šepuri.
<BR>&nbsp;&nbsp;&nbsp;&nbsp;&nbsp;Cermo Sporać je zatreptao poput sove. "Dobro bi nam došao odmor."
<BR>&nbsp;&nbsp;&nbsp;&nbsp;&nbsp;"O čemu će se razgovarati?" upita Kilin.
<BR>&nbsp;&nbsp;&nbsp;&nbsp;&nbsp;Ledrof napravi malu dramatičnu pauzu, spuštajući kacigu na obližnju polugu. Sedeo je na vrhu masivne, aluminijumom optočene mašine u obliku piramide, sa kontrolnim polugama koje su štrčale na sve strane. "Raspravljamo o logorovanju ovde", saopšti on svima ispod sebe.
<BR>&nbsp;&nbsp;&nbsp;&nbsp;&nbsp;Kilin frknu. "Još imamo snage za korak ili dva."
<BR>&nbsp;&nbsp;&nbsp;&nbsp;&nbsp;"Ja mislim da smo još uvek umorni", razložno primeti Ledrof. "Ranije se više maške, po tri ili četiri dana, nisu pojavljivale da provere umrtvljenu fabriku... Kažem da to iskoristimo, da se odmorimo."
<BR>&nbsp;&nbsp;&nbsp;&nbsp;&nbsp;"Bogomoljka je možda pozvala Marodere", oglasi se Džoslin, "da pokušaju da nas nađu."
<BR>&nbsp;&nbsp;&nbsp;&nbsp;&nbsp;Ledrof zaklima glavom, dok mu se čupava brada širila kao eksplozija ispod kratko ošišane kose. Kilinu ne promače da je Ledrof bio sveže izbrijan oko unazad začešljane kose. Glatka koža boje lešnika delovala je čvrsto i svetlucavo. Sada je obraćao više pažnje na izgled. "Dabre - na otvorenom. Ovde neće gledati."
<BR>&nbsp;&nbsp;&nbsp;&nbsp;&nbsp;"Ko kaže?" upita Kilin dok se pentrao na veliku, nemu mašinu. Odatle je imao pogled na čitavo postrojenje. Serveri su se još motali okolo po svojim tupavim putanjama. Svuda se čulo neprekidno zujanje mašina. Između stalnih, efikasnih puteva maški, Porodica se kretala svojim putevima, uzimajući sve što bi našli.
<BR>&nbsp;&nbsp;&nbsp;&nbsp;&nbsp;Ledrof ga odmeri. "Jabre. Običaj! Posle pohoda, Porodica se odmara."
<BR>&nbsp;&nbsp;&nbsp;&nbsp;&nbsp;Cermo Sporać klimnu glavom, sa prijateljskim i toplim pogledom u svojim krupnim očima. "Treba nam vremena za malo istraživanja. Možda ćemo naći servo-uređaje, možda čak i priključke za stimulaciju."
<BR>&nbsp;&nbsp;&nbsp;&nbsp;&nbsp;Džoslin se nasmeja. "Cermo, nema takvih priključaka u fabrici."
<BR>&nbsp;&nbsp;&nbsp;&nbsp;&nbsp;Cermo sleže ramenima. "Moglo bi biti. Pojmatija, dok ne vidim."
<BR>&nbsp;&nbsp;&nbsp;&nbsp;&nbsp;Nešto malo dalje od njih privuče Kilinovu pažnju. Isprva nije razumeo.
<BR>&nbsp;&nbsp;&nbsp;&nbsp;&nbsp;Ledrof se nasmeši. "Šta znači, dabre? Ja kažem da se smestimo u velikoj hali, da postavimo..."
<BR>&nbsp;&nbsp;&nbsp;&nbsp;&nbsp;"čekaj. Vidiš ono?" pokaza Kilin.
<BR>&nbsp;&nbsp;&nbsp;&nbsp;&nbsp;Džoslin začkilji. "Server. Pa?"
<BR>&nbsp;&nbsp;&nbsp;&nbsp;&nbsp;"Jesi l' ikada videla takvog?"
<BR>&nbsp;&nbsp;&nbsp;&nbsp;&nbsp;"Možda, jednom", polako odgovori Cermo. Nisam siguran."
<BR>&nbsp;&nbsp;&nbsp;&nbsp;&nbsp;"Sećam se jednog, negde..." započe Džoslin.
<BR>&nbsp;&nbsp;&nbsp;&nbsp;&nbsp;"...ranije, danas. Ali, ja mislim da ih je bilo i blizu mesta gde nas je uhvatila Bogomoljka", zaključi Kilin.
<BR>&nbsp;&nbsp;&nbsp;&nbsp;&nbsp;Ledrof odmerio servera, dok im je prilazio na gusenicama. Imao je izgravirane bočne ploče i, mada je skrenuo u stranu ka ulazu u fabriku, njegove prednje oči zurile su u staklobakarnu piramidu sve dok nije nestao. "Pa?" upita on.
<BR>&nbsp;&nbsp;&nbsp;&nbsp;&nbsp;"Mislim da je to izviđač", rereče Kilin.
<BR>&nbsp;&nbsp;&nbsp;&nbsp;&nbsp;Ledrof začkilji u njega sa svog sedišta. "Možda na raznim mestima postoje različiti serveri."
<BR>&nbsp;&nbsp;&nbsp;&nbsp;&nbsp;"Ali, ne mora biti", hladno odvrati Džoslin.
<BR>&nbsp;&nbsp;&nbsp;&nbsp;&nbsp;"Nova vrsta servera", primeti Cermo. "Možda ih ima puno."
<BR>&nbsp;&nbsp;&nbsp;&nbsp;&nbsp;"Izviđač, za koga?" upita Ledrof.
<BR>&nbsp;&nbsp;&nbsp;&nbsp;&nbsp;"Za Marodere", odgovori Kilin.
<BR>&nbsp;&nbsp;&nbsp;&nbsp;&nbsp;"Maroderi ne koriste izviđače, to znam", primeti Cermo.
<BR>&nbsp;&nbsp;&nbsp;&nbsp;&nbsp;"Pa šta?" sarkasitčno upita Džoslin. "To što ti ne znaš, ne znači odmah da nije tako."
<BR>&nbsp;&nbsp;&nbsp;&nbsp;&nbsp;Cermo se naroguši. "Fani je znala."
<BR>&nbsp;&nbsp;&nbsp;&nbsp;&nbsp;"Lepo rečeno. Ali, nemamo Aspekt Fani da je upitamo", gorko primeti Džoslin.
<BR>&nbsp;&nbsp;&nbsp;&nbsp;&nbsp;"Moramo se onda koristiti iskustvom!" uzviknu Cermo.
<BR>&nbsp;&nbsp;&nbsp;&nbsp;&nbsp;"Moramo koristiti svoje glave!" odvrati Džoslin.
<BR>&nbsp;&nbsp;&nbsp;&nbsp;&nbsp;Ledrof ih prekide. "Ja mislim da treba da koristimo i jedno i drugo."
<BR>&nbsp;&nbsp;&nbsp;&nbsp;&nbsp;Kilin se namršti. "Ja kažem da poslušamo Džoslin."
<BR>&nbsp;&nbsp;&nbsp;&nbsp;&nbsp;Džoslin to primi uz kruto klimanje glavom; žustrost tog pokreta otkrivala je koliko je bila napeta. I ona beše mnogo naučila od Fani, ali nije propustila glavnu i najteže naučenu lekciju stare žene: Iščekuj. Prozri mašku pre nego što ona prozre tebe.
<BR>&nbsp;&nbsp;&nbsp;&nbsp;&nbsp;Kilin u njenom tinjajućem pogledu uoči koliko ne voli Ledrofa. Iznenađen, shvati da je Džoslin želela da bude Kapetan. Bio je toliko obuzet sobom, da to nije ranije primetio.
<BR>&nbsp;&nbsp;&nbsp;&nbsp;&nbsp;"Serveri mogu da nose teret Maroderima", nastavi Džoslin. Ponovo je počela da se poigrava kosom. Potom ju je opet pažljivo zagladila, namestivši kovrdže u pravilne talase iza ušiju.
<BR>&nbsp;&nbsp;&nbsp;&nbsp;&nbsp;Cermo sleže ramenima. "Ovaj server nije ništa nosio."
<BR>&nbsp;&nbsp;&nbsp;&nbsp;&nbsp;"Trenutno, nije. Ali, možda je ostavio negde teret", bila je uporna Džoslin.
<BR>&nbsp;&nbsp;&nbsp;&nbsp;&nbsp;"Zašto?" upita Ledrof.
<BR>&nbsp;&nbsp;&nbsp;&nbsp;&nbsp;"Da bi video šta radimo", odgovori Kilin.
<BR>&nbsp;&nbsp;&nbsp;&nbsp;&nbsp;"Fani nije pričala ništa o tome, nebre", primeti Ledrof. Svestan koliko je to jadno zvučalo, on požuri da doda: "Maroderi su prebrzi za servere. Sigurno bi ih ostavili za sobom."
<BR>&nbsp;&nbsp;&nbsp;&nbsp;&nbsp;"Bogomoljka može da bude spora", primeti Kilin. "Nikad je nismo videli da se mnogo kreće."
<BR>&nbsp;&nbsp;&nbsp;&nbsp;&nbsp;Ledrof se ponovo namršti. Kilin je viđao Ledrofa u dugim marševima i u bitkama, i znao je da ume da bude oprezan, čak i dalekovid. A sada, postavši iznenada Kapetan, pokušavao je da uskladi sva gledišta i dođe do saglasnosti. Možda je tako i trebalo. Ipak, Kilin je osećao kako kod Džoslin, pa čak i kod Cerma, raste nervoza. Ledrof će to morati brzo da suzbije. Porodica ne može ni da maršira ni da se odmara dok se u njoj kuva bes.
<BR>&nbsp;&nbsp;&nbsp;&nbsp;&nbsp;Ledrof je sada bio opterećen onim što je zapadalo svakom Kapetanu: ćudima Porodice, koje su ga vrtele kao u vrtlogu. To je bio mali, ali stalni priliv. Sve te sitne žalbe uvek su zahtevale odmor, ili poštedu starijih i slabijih. I svaki Kapetan bi, videći koliku štetu nanose stalni ubrzani marševi, bio spreman da sasluša te dobronamerne i zapravo gotovo jadne glasove. Bilo bi čovečno dozvoliti Porodici da isprazni sve bolove i napetost. Ali, često nije bilo i pametno.
<BR>&nbsp;&nbsp;&nbsp;&nbsp;&nbsp;Ledrof je govorio polako. "Nadao sam se da ćete svi biti istog mišljenja."
<BR>&nbsp;&nbsp;&nbsp;&nbsp;&nbsp;"Džoslin i ja, mi smo videli servera sa Bogomoljkom. Mi smo sigurni", oštro odvrati Kilin, delom da bi se oslobodio napetosti, a delom da bi pokazao Ledrofu kako, kao Kapetan, mora da nešto preduzme.
<BR>&nbsp;&nbsp;&nbsp;&nbsp;&nbsp;"Tvoje sećanje je puno alka", buknu Ledrof besno.
<BR>&nbsp;&nbsp;&nbsp;&nbsp;&nbsp;"To je prošlo." Kilin oseti kako crveni.
<BR>&nbsp;&nbsp;&nbsp;&nbsp;&nbsp;Cermo okrenu stvar na šalu. "Kiline, trebalo bi da si na našoj strani. AKo ostanemo ovde, večeras ćeš dobiti još."
<BR>&nbsp;&nbsp;&nbsp;&nbsp;&nbsp;"Ja nemam tvoju rezervu masti da upija alko, to j' sve", odbrusi mu Kilin. Cermo je oko pojasa imao blago ispupčenje, primetno, čak, i ispod srebrnaste tkanine. Bez obzira koliko loša vremena bila za Porodicu, Cermov stomačić je opstajao, i on je, zapravo, bio i pomalo ponosan na njega.
<BR>&nbsp;&nbsp;&nbsp;&nbsp;&nbsp;"Da nosiš tu rezervu u maršu, gutao bi prašinu", oštro mu dobaci Cermo.
<BR>&nbsp;&nbsp;&nbsp;&nbsp;&nbsp;"Ne bih rekao, osim ako trčiš kao da su ti čizme vezane u čvor", nastavi Kilin.
<BR>&nbsp;&nbsp;&nbsp;&nbsp;&nbsp;"Da niste raspoloženi za nizanje?" mirno ih upita Ledrof.
<BR>&nbsp;&nbsp;&nbsp;&nbsp;&nbsp;Takav znak-pitanje mogao je da da samo Kapetan, i svaki član Porodice morao je da posluša. Kilin namah shvati da je, nekako, upravo to priželjkivao. Morali su da se oslobode jeda koji ih je pritiskao još otkako su izgubili Fani.
<BR>&nbsp;&nbsp;&nbsp;&nbsp;&nbsp;"Hejbre" poče nizanje Kilin. "Ovde smrdi k'o da pretvaraš to stomače u gas."
<BR>&nbsp;&nbsp;&nbsp;&nbsp;&nbsp;"Onda bar ima neke punoće u mom prdežu", odvrati Cermo.
<BR>&nbsp;&nbsp;&nbsp;&nbsp;&nbsp;"Onda idi i gađaj Marodere gasnim bombama, a mene ostavi ovde sa starcima", šmrknu Kilin.
<BR>&nbsp;&nbsp;&nbsp;&nbsp;&nbsp;Ledrof se umeša. "Jedino što možeš da rasturiš jest' taj tvoj trbuh", dobaci on Cermu.
<BR>&nbsp;&nbsp;&nbsp;&nbsp;&nbsp;"Razneću ja tvoju mamu, pazi samo", odgovori mu Cermo.
<BR>&nbsp;&nbsp;&nbsp;&nbsp;&nbsp;"Ne bi mogla da ti ga nađe, pipajući pod tom stomačinom", nastavi Ledrof, hvatajući zalet.
<BR>&nbsp;&nbsp;&nbsp;&nbsp;&nbsp;"Izvlači se k'o teleskop, drugar. Daleko napred", iskezi se Cermo. "Kad ga sledeći put budem vadio, nađi se u blizini da čuješ kako škljocaju zglobovi."
<BR>&nbsp;&nbsp;&nbsp;&nbsp;&nbsp;Džoslin se nasmeši, pa se i sama uključi. "Mislim da bih mogla da pogledam kroz taj teleskop."
<BR>&nbsp;&nbsp;&nbsp;&nbsp;&nbsp;"Virni, slobodno!" zadovoljno uzviknu Cermo. Setio se da pokrije usta, ali u nizanju se nije zahtevala čak ni ta osnovna pristojnost.
<BR>&nbsp;&nbsp;&nbsp;&nbsp;&nbsp;"Misliš, mikroskop, toliko je mali!"
<BR>&nbsp;&nbsp;&nbsp;&nbsp;&nbsp;Prošli su još nekoliko krugova, prepucavajući se oštrim šalama. Kapetan je uvek mogao da naredi nizanje, kako bi umanjio napetost koja je stalno izbijala, i mogla da nabuja ako se ništa ne preduzme. Brze dosetke mogle su da uvrede ili zabave - u najboljem slučaju oboje. Dok se grupa preganjala, svako je učestvovao, dok su ostali odgovarali novim doskočicama ili pljeskom.
<BR>&nbsp;&nbsp;&nbsp;&nbsp;&nbsp;"Meni se čini da Cermo ne prdi dok govori."
<BR>&nbsp;&nbsp;&nbsp;&nbsp;&nbsp;"Hoćeš dakažeš da ume da govori?"
<BR>&nbsp;&nbsp;&nbsp;&nbsp;&nbsp;"Njegova zadnjica zna više reči od njegovih usta."
<BR>&nbsp;&nbsp;&nbsp;&nbsp;&nbsp;"A i bolje se izražava."
<BR>&nbsp;&nbsp;&nbsp;&nbsp;&nbsp;"Ni ne balavi toliko."
<BR>&nbsp;&nbsp;&nbsp;&nbsp;&nbsp;"To tvoja mama ostane bez reči kad počnem da teleskopiram."
<BR>&nbsp;&nbsp;&nbsp;&nbsp;&nbsp;"Hejbre, pa bar sam bio ljubazan. dao sam tvojoj mami nešto lepo i sveže za jelo."
<BR>&nbsp;&nbsp;&nbsp;&nbsp;&nbsp;"Zvuči kao da jesi!"
<BR>&nbsp;&nbsp;&nbsp;&nbsp;&nbsp;"A tvoja žena je k'o kvaka, svako ju je cimnuo po koji put."
<BR>&nbsp;&nbsp;&nbsp;&nbsp;&nbsp;"Možeš da se kladiš u to!"
<BR>&nbsp;&nbsp;&nbsp;&nbsp;&nbsp;"Tvoj otac nikad nije ni pokušao. Tol'ko je ružan, da kad joj priđe ona misli da je server."
<BR>&nbsp;&nbsp;&nbsp;&nbsp;&nbsp;"A tvoj je toliko glavat da jedva namiče kacigu."
<BR>&nbsp;&nbsp;&nbsp;&nbsp;&nbsp;"Pa, bar je nešto namaknuo."
<BR>&nbsp;&nbsp;&nbsp;&nbsp;&nbsp;"Jadničak, namiče kacige."
<BR>&nbsp;&nbsp;&nbsp;&nbsp;&nbsp;"Dobro nizanje!"
<BR>&nbsp;&nbsp;&nbsp;&nbsp;&nbsp;"Tvoj tata je tol'ko ružan, da kad plače suze mu teku niz leđa."
<BR>&nbsp;&nbsp;&nbsp;&nbsp;&nbsp;"Uuuu!"
<BR>&nbsp;&nbsp;&nbsp;&nbsp;&nbsp;"Hejbre! Hejbre!"
<BR>&nbsp;&nbsp;&nbsp;&nbsp;&nbsp;Ako nizanje ne usmeri agresiju određenog para, grupa će ih naterati da se suoče jedno s drugim. Koristeći neutralne izraze, ili ohrabrujuće uzvike, ostali se povlače iz igre i ostavljaju samo taj par u takmičenju. Ovog puta je Kilinov bes na Ledrofa - koji je rastao danima - izleteo u nekoliko oštrih dosetki, a završilo se time što je Kilin podigao ruke, dlanovima napred, i počeo da mudro odmahuje glavom.
<BR>&nbsp;&nbsp;&nbsp;&nbsp;&nbsp;"Hajde da se manemo priče o mamama, Ledrofe... jer sa tvojom sam već ranije završio."
<BR>&nbsp;&nbsp;&nbsp;&nbsp;&nbsp;"Ooo-jeee!"
<BR>&nbsp;&nbsp;&nbsp;&nbsp;&nbsp;"Niz!"
<BR>&nbsp;&nbsp;&nbsp;&nbsp;&nbsp;"Zabij taj nokat! Svi behu poustajali, smejući se i udarajući se po ramenima u gorkoslatkoj smirenosti izglađenih nevolja. Članovi Porodice koji su došli da posmatraju nisu ništa govorili. Grlili su jedni druge, smejući se i još uvek dobacujući; razgovor je sada bio besciljan i vedro neusmeren, ali je ipak delovao isceljujuće. Porodica nije smela da trpi nekanalisani gnev. Partija nizanja, nekada prijatna zabava u Citadeli, postala je neizbežna i neophodna Porodici koliko i rukovanje.
<BR>&nbsp;&nbsp;&nbsp;&nbsp;&nbsp;Kada je Ledrof došao da zagrli Kilina, mirno mu se obratio. "Mož' biti da si u pravu. Hajde da se gubimo odavde."
<BR>&nbsp;&nbsp;&nbsp;&nbsp;&nbsp;Kilin klimnu glavom, iskezi se, snažno ga lupi po ramenu i po prvi put iskreno pomisli na Ledrofa kao na svog Kapetana.
<BR>
<BR>&nbsp;&nbsp;&nbsp;&nbsp;&nbsp;Kad su ponovo bili u pokretu, Kilinu je bilo lakše da razgovara sa Ledrofom.
<BR>&nbsp;&nbsp;&nbsp;&nbsp;&nbsp;" Misliš li da ona fabrika znači kako maške sada koriste i Pege?" upita Ledrof dok su dahtali, koračajući ogromnim koracima, razdvojeni nizom niskih bregova.
<BR>&nbsp;&nbsp;&nbsp;&nbsp;&nbsp;Tobi je bio Kilinu zdesna, držeći položaj na unutrašnjoj strani ivice pokretnog trougla. Prelazili su preko mrke doline osušenog blata. Ogromne pahulje blata dizale su se same od sebe, pokrenute prodornim sjajem Jedača. Veliki, kao glina crveni kovitlaci bili su tanji od ljudskog doručja, pa ipak viši od neke zgrade. Kilin je imao osećanje kao da hoda preko mrkog, olujom zatalasanog jezera, nekako zamrznutog u pokretu. Spustio se na jedan veliki blatnjavi talas, kroz oblak koji se razilazio; spustio se uz udar, čizama uronjenih u lepljivu prašinu.
<BR>&nbsp;&nbsp;&nbsp;&nbsp;&nbsp;On snažno kinu i dojavi:
<BR>&nbsp;&nbsp;&nbsp;&nbsp;&nbsp;"Artur kaže da je sve što smo videli u onoj fabrici napravljeno od bilja." Potom iskoči iz prašnjave bare u bistar, čist, suv vazduh.
<BR>&nbsp;&nbsp;&nbsp;&nbsp;&nbsp;"A ja sam našao neke servere kako tovare seme", upade Tobi. "Sećam se toga."
<BR>&nbsp;&nbsp;&nbsp;&nbsp;&nbsp;Ledrofov glas je zvučao uznemireno. "Znači, možda se i maške useljavaju u Pege?"
<BR>&nbsp;&nbsp;&nbsp;&nbsp;&nbsp;"Tako izgleda."
<BR>&nbsp;&nbsp;&nbsp;&nbsp;&nbsp;"Prokletstvo! Zašto ne ostanu u svojim smrdljivim, masnim gradovima?"
<BR>&nbsp;&nbsp;&nbsp;&nbsp;&nbsp;"Artur misli da planiraju da zauzmu čitav Snegobar."
<BR>&nbsp;&nbsp;&nbsp;&nbsp;&nbsp;"Dabre, jedan od mojih Aspekata isto kaže", složi se Ledrof. "Prokleti Aspekti brinu i pričaju, brinu i pričaju - samo za to imaju vremena."
<BR>&nbsp;&nbsp;&nbsp;&nbsp;&nbsp;Kilin odgovorio potvrdnim gunđanjem. "Maške se možda samo spremaju za približavanje Jedača."
<BR>&nbsp;&nbsp;&nbsp;&nbsp;&nbsp;Tobi se javi sa pitanjem. - Približavanje? Hoće li ostati na nebu?"
<BR>&nbsp;&nbsp;&nbsp;&nbsp;&nbsp;"Sećaš li se kako sam ti crtao orbite?" upita ga Kilin.
<BR>&nbsp;&nbsp;&nbsp;&nbsp;&nbsp;"Aha, pPomalo." Dečko nije bio naviknut na taj unutrašanji svet projektovanih slika, linija i krivih koje vise u vazduhu, vodopada nekada razumljivih podataka što ih behu skupili prapraoci koji nikada nisu ni pomišljali da će se to njihovim potomcima činiti kao gomila besmislica. Tobiju se više dopadala stvarnost.
<BR>&nbsp;&nbsp;&nbsp;&nbsp;&nbsp;"Artur kaže da se stvari menjaju. Jedač će postati veći."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Maške se takođe menjaju."
<BR>&nbsp;&nbsp;&nbsp;&nbsp;&nbsp;Tobi se podsmešljivo nasmeja. "Oh, pa taj Artur je pravi matori prdež."
<BR>&nbsp;&nbsp;&nbsp;&nbsp;&nbsp;Kilin se zakikota. Neka dečak ostane takav kakav je još neko vreme. Nikakva šteta.
<BR>&nbsp;&nbsp;&nbsp;&nbsp;&nbsp;Otkako su izašli iz opljačkane fabrike, prenosio je sinu Arturove podatke. Bilo je bolje da on sam pojednostavi izraze, nego da uči dečka uvrnutom izražavanju Aspekata. Za to će ionako uskoro imati dovoljno vremena.
<BR>&nbsp;&nbsp;&nbsp;&nbsp;&nbsp;Kilin nije želeo da Tobi već počne da nosi Aspekte, mada je bio ušao u godine kada je Porodica to dozvoljavala. Aspekti mnogo više utiču na mlade umove. U stara vremena Citadele, Porodica bi sačekala dok Tobi ne bude sasvim odrastao. Sada je, međutim, svaki odrasli nosio najveći mogući broj Aspekata. Njihovo živo prisustvo održavalo ih je u dodiru sa prošlošću, čineći ih naslednicima velike rase, a ne samo ofucanom bandom u stalnoj bežaniji. Najkorisniji su bili kao izvor starih znanja i veština. Ipak, veza sa ponosnim danima čovečanstva značila je i nešto još više, pošto je tek poneko u Porodici, dok su bili u bekstvu, imao vremena da uči od svojih Aspekata i Lica.
<BR>&nbsp;&nbsp;&nbsp;&nbsp;&nbsp;Ledrof je dahtao, dok je trčao skokovitim koracima. "Ako smo znali šta rade, zašto... aaghhh!"
<BR>&nbsp;&nbsp;&nbsp;&nbsp;&nbsp;Bezglasni zvuk struganja koji beše dopro od Ledrofa Kilinu nije trebalo prevoditi. Porodica nikada nije saznala zašto su maške iznenada uništile Citadelu, kao što u stara vremena Pleme nije ni pomišljalo šta maške smeraju sa Snegobarom.
<BR>&nbsp;&nbsp;&nbsp;&nbsp;&nbsp;Svi pokušaji da dopru do viših maški, da razgovaraju, da pregovaraju, propadali su. Tek po koji čovek je znao kako da razgovara sa maškama, makar i na najprimitivniji način. Moasa, starica koja se sada vozila na trasnsportnoj maški, bavila se prevođenjem dok je bila devojka. Porodica odavno nije imala prilike da koristi njeno znanje; bili su suviše zauzeti prostim trčanjm, jelom i ponovnim trčanjem.
<BR>&nbsp;&nbsp;&nbsp;&nbsp;&nbsp;Kilin je posedovao i jedno starije prisustvo, Lice po imenu Bad, koji je nekada davno bio vrhunski prevodilac. Ipak, Kilin ga nikada nije koristio u tu svrhu, već je drevnom inženjeru prepuštao samo jednostavne poslove. Sada je, međutim, pozvao Lice i upitao: "Znaš li nešto o promenama klime?"
<BR>&nbsp;&nbsp;&nbsp;&nbsp;&nbsp;Odgovor Lica Bada stigao je u kratkim jedinicama, pošto su Lica imala samo ograničene delove nekadašnje ličnosti.
<BR>&nbsp;&nbsp;&nbsp;&nbsp;&nbsp;1. U moje vreme dani topliji.
<BR>&nbsp;&nbsp;&nbsp;&nbsp;&nbsp;2. Jednom sam prevodio za Veštaka.
<BR>&nbsp;&nbsp;&nbsp;&nbsp;&nbsp;3. Veštak kaže da se Snegobar hladi.
<BR>&nbsp;&nbsp;&nbsp;&nbsp;&nbsp;4. Treba da ti ponovo prevodim?
<BR>&nbsp;&nbsp;&nbsp;&nbsp;&nbsp;"Nebre, izvini", blago odgovori Kilin, dirnut žalostivim glasićem koji se nudio. Odavno nije prizivao Bada. Bilo je teško osloboditi čak i jednostavno Lice i pri tom ostati na oprezu, a uz to i u pokretu.
<BR>&nbsp;&nbsp;&nbsp;&nbsp;&nbsp;Razmišljao je o Badovom pitanju. Pozvao je Artura i dobio kratak pregled drevnih metoda razgovora sa maškama. Uglavnom je bilo nerazumljivo.
<BR>&nbsp;&nbsp;&nbsp;&nbsp;&nbsp;Kada je čovečanstvo bilo primorano da napusti drevne Arkologije, lukavo je pokušalo da iskoristi svoje sakupljačke veštine u trgovini sa maškama. Ekipe bi pošle ka dalekim gradovima, a onda bi najbolji plen ostavili pred obližnjom ispostavom maški. Redovno vršene, ovakve mirovne ponude navodile su obližnje naseobine maški da prestanu sa napadima na ljude u Citadelama. Ta politika je neko vreme uspevala i ljudi su poverovali kako su njihove Citadele, manje i bezazlenije od ogromnih Arkologija, stvarno bezbedne.
<BR>&nbsp;&nbsp;&nbsp;&nbsp;&nbsp;Neke Porodične Citadele rasle su na tome, usmerivši se na pregovore sa izaslanicima maški i ugovaranje trgovine. Porodica King je u tome bila najbolja, ali čak i njihovi vrhunski prevodioci povremeno su postajali žrtve izdaja i bili ubijani. Bio je to rizičan život.
<BR>&nbsp;&nbsp;&nbsp;&nbsp;&nbsp;1. Ja bih ipak radio.
<BR>&nbsp;&nbsp;&nbsp;&nbsp;&nbsp;2. Daj mi da radim.
<BR>&nbsp;&nbsp;&nbsp;&nbsp;&nbsp;Kilin mračno primeti da bi ovog puta u opasnosti bila njegova koža. Bad je to shvatio i povukao se, posramljen. Aspekti i Lica bili su neobično nezainteresovani za posledice svojih saveta, pošto nisu mogli da osete Kilinov bol ili teškoće. Ali, ako on umre, i oni će.
<BR>&nbsp;&nbsp;&nbsp;&nbsp;&nbsp;Potpuno neočekivano, javio se besni, mračni Aspekt. Kilin je zaškripa zubima.
<BR>&nbsp;&nbsp;&nbsp;&nbsp;&nbsp;Jeretički trgovci sa maškama doživeli su zasluženu sudbinu. Pregovori sa neživim su nemogući. Istorija te je sigurno naučila tome!
<BR>&nbsp;&nbsp;&nbsp;&nbsp;&nbsp;Aspekt po imenu Nialdi zabadao se Kilinu u čula kao živa munja, oslobađajući se mnogo godina nakupljanih osujećenja. Nialdi je zaista bio drevan, iz vremena kada se čovečanstvo bez napora širilo po umerenim područjima Snegobara. Bio je čuveni sveštenik tadašnje religije.
<BR>&nbsp;&nbsp;&nbsp;&nbsp;&nbsp;"Pokušavam da smislim kako da nam svima spasem kožu, kopile matoro!" glasno se prodera Kilin. U mislima je pokušavao da zgrabi Aspekta, ali se ovaj izmigoljio, lepećući kao jato besnih narandžastih ptica.
<BR>&nbsp;&nbsp;&nbsp;&nbsp;&nbsp;Odbacuješ Reč? Zar te nije divlji bes maški makar naučio da se ne možeš odreći svojih dela? Kroz mene govori Gral!
<BR>&nbsp;&nbsp;&nbsp;&nbsp;&nbsp;"Nosi se nazad!" povika Kilin, pa posegnu za Nialdijevim lepećućim nitima. Aspekt, međutim, nastavi da ga zasipa religioznim izrazima, lepršajući mu kroz čula. Kilin je bio toliko rešen da se dočepa Aspekta, da se sapleo - i pao. Zakrivljena čeona ploča kaciga spade mu, i on se naguta peska. Potom ustade, psujući.
<BR>&nbsp;&nbsp;&nbsp;&nbsp;&nbsp;"Ne možeš da obuzdaš svoje Aspekte?" podrugljivo ga upita Ledrof.
<BR>&nbsp;&nbsp;&nbsp;&nbsp;&nbsp;"Taj čovek ima stopala kao kamenje", bocnu ga Džoslin.
<BR>&nbsp;&nbsp;&nbsp;&nbsp;&nbsp;Iznerviran, Kilin najzad primora Nialdija da se vrati u daleki zakutak uma, i sabi mu proročke trublje u pukotinu koja ih konačno ućutka. Svima u Porodici postajalo je sve teže da kontrolišu svoje Aspekte. Još jedan razlog da ne opterećujem njima Tobija, gorko je pomislio.
<BR>
<BR>&nbsp;&nbsp;&nbsp;&nbsp;&nbsp;Izišli su iz blatne doline i popeli se na izlokani greben. Deniks i Jedač bacali su na tle svoje različite, oštre zrake. Grmlje je bilo načičkano u senkama. Prodirali su sve dalje u Pegu. Korita potoka bila su vlažna, kao da je ovuda poslednjih dana prošla kiša. Visoko na nebu povremeno bi promakao po koji paperjasti oblak, nošen brzim vetrovima. Veliki nanosi uglačanog šljunka i peska govorili su o bujicama koje su se nekada sjurivale sa sve nižih glinenih bregova.
<BR>&nbsp;&nbsp;&nbsp;&nbsp;&nbsp;Porodica je bila dobro raširena. Čak i kad bi ih primetila neka leteća maška i bacila eksplozivnu bombu ili drobljač, samo nekolicina bi bila u dometu.
<BR>&nbsp;&nbsp;&nbsp;&nbsp;&nbsp;"Gledaj levo", doviknu Ledrof Kilinu. "Vidiš nešto?"
<BR>&nbsp;&nbsp;&nbsp;&nbsp;&nbsp;Predeo uskoči u jasnu žižu, dok se Kilin spuštao na neku zarđalu olupinu. To je nekada bio puzač. Veoma star, sudeći po konstrukciji, lišen iole vrendih delova, zveketao je kao odbačeni bubanj dok je Kilin gledao put dalekog horizonta.
<BR>&nbsp;&nbsp;&nbsp;&nbsp;&nbsp;"Liči mi na maške, samo.."
<BR>&nbsp;&nbsp;&nbsp;&nbsp;&nbsp;"Šta kaže tvoj daleko-gledač?"
<BR>&nbsp;&nbsp;&nbsp;&nbsp;&nbsp;"Metal maški, i to mnogo. Ali, ne osećam njihovo razmišljanje."
<BR>&nbsp;&nbsp;&nbsp;&nbsp;&nbsp;Kilinova čula imala su ugrađenu zbirku tipičnih elektronskih potpisa maški, i sada su analizirala sitne odlomke nezaklonjenog emitovanja u daljini. Kilin nije mogao da pročita, a nekmoli da razume grafičke prikaze koji su odgonetali koji signali liče na maške. Podaci su mu pristizali kao lepljivi mirisi, prošarani oštrim neprijatnim smradom.
<BR>&nbsp;&nbsp;&nbsp;&nbsp;&nbsp;"Je li moguće da te zavitlavaju?"
<BR>&nbsp;&nbsp;&nbsp;&nbsp;&nbsp;Kilin se brecnu. "Mogu da raspoznam maške brže od bilo kog drugog", reče on. To nije bilo tačno - Cermo Sporać imao je bolji nos. Međutim, krupajliji su nedostajali sposobnost procene i brzina.
<BR>&nbsp;&nbsp;&nbsp;&nbsp;&nbsp;Pomalo oklevajući, Kilin prizva Artura i zatraži pomoć.
<BR>&nbsp;&nbsp;&nbsp;&nbsp;&nbsp;Pitaš da li maške mogu da se tako skriju? Ne, sumnjam da mogu potpuno da zaklone svoje emitovanje. A ne verujem ni da mogu da u potpunosti izbegnu senzore koje nosimo.
<BR>&nbsp;&nbsp;&nbsp;&nbsp;&nbsp;"Siguran si?"
<BR>&nbsp;&nbsp;&nbsp;&nbsp;&nbsp;Ako smem da te podsetim, učestvovao sam u razvoju te tehnologije.
<BR>&nbsp;&nbsp;&nbsp;&nbsp;&nbsp;"Ako dopustim da većina uđe u domet skenera..."
<BR>&nbsp;&nbsp;&nbsp;&nbsp;&nbsp;Uveravam te...
<BR>&nbsp;&nbsp;&nbsp;&nbsp;&nbsp;"Tata, čujem neki razgovor", oglasi se Tobi.
<BR>&nbsp;&nbsp;&nbsp;&nbsp;&nbsp;"Kakav?"
<BR>&nbsp;&nbsp;&nbsp;&nbsp;&nbsp;"Neki čudni glasovi. Pojmatija ko su."
<BR>&nbsp;&nbsp;&nbsp;&nbsp;&nbsp;Oglasi se i Ledrof. "Možda je u pitanju neki njihov trik.-
<BR>&nbsp;&nbsp;&nbsp;&nbsp;&nbsp;Kilin je bio zbunjen. Svi nagoni su mu govorili da beži - i već se nagonski sagnuo da rukom u rukavici proveri spojeve na čizmama. On okrenu glavu. Sitna promena u kapacitetu čula donela mu je odlomak razgovora i on se istog časa ukoči. Žurni, prigušeni, ljudski glasovi:
<BR>&nbsp;&nbsp;&nbsp;&nbsp;&nbsp;"Stižu.-
<BR>&nbsp;&nbsp;&nbsp;&nbsp;&nbsp;"Previše ih je. Ne mogu da razaberem."
<BR>&nbsp;&nbsp;&nbsp;&nbsp;&nbsp;"Ja kažem da odmah bežimo."
<BR>&nbsp;&nbsp;&nbsp;&nbsp;&nbsp;"Gle, levo. Ima li znakova da nas opkoljavaju?-
<BR>&nbsp;&nbsp;&nbsp;&nbsp;&nbsp;"Možda su samo serveri."
<BR>&nbsp;&nbsp;&nbsp;&nbsp;&nbsp;"Nee, hodaju suviše visoko."
<BR>&nbsp;&nbsp;&nbsp;&nbsp;&nbsp;"Osećam u njima mnogo metala maški. Grozno smrdi."
<BR>&nbsp;&nbsp;&nbsp;&nbsp;&nbsp;Tobi prvi povika. "To su ljudi!"
<BR>&nbsp;&nbsp;&nbsp;&nbsp;&nbsp;I bili su, tanki klin koji se probijao preko duboko izbrazdne ravnice. Kilinove usne se zaokružiše u zaprepašćeno O.
<BR>&nbsp;&nbsp;&nbsp;&nbsp;&nbsp;Javi im se daleki, zvonki glas. "Koja Porodica? Koja Porodica?"
<BR>&nbsp;&nbsp;&nbsp;&nbsp;&nbsp;Odgovorio je Ledrof. "Bišop! Šest godina od Citadele!"
<BR>&nbsp;&nbsp;&nbsp;&nbsp;&nbsp;Javi se ženski glas. "Mi smo Rukovi."
<BR>&nbsp;&nbsp;&nbsp;&nbsp;&nbsp;"Imamo ovde rođake - vaše rođake."
<BR>&nbsp;&nbsp;&nbsp;&nbsp;&nbsp;"Stričeve i tetke i ujake!"
<BR>&nbsp;&nbsp;&nbsp;&nbsp;&nbsp;Čizme su se zarivale u drevni pesak dok su dva trougla hitala ravnicom u susret jedan drugom. Opšta jurnjava i vika. Pitanja o nestalim rođacima odjekivala su im kroz čula, a vraćali su im se promukli odgovori. Tutnjava nogu na najvišoj tački visokih skokova. Potom su se vrhovi strela sreli i muškarci i žene se baciše jedni na druge. Iza izgrebanih kaciga stajala su napola upamćena lica, ljudi koji su do pre jednog trenutka bili tek blede slike iz nekadašnjeg čudesnog života. Lica su sada bila izbrazdana i puna smeđih lišajeva, dubokih ožiljaka i čak praznih očnih duplji, za koje se nije mogla naći odgovarajuća zamena. Ispucale usne otkrivale su uništene, sivo izjedene zube. Vikali su i dovikivali se, mada je zapravo većina od njih poznavala tek po neko od skakutavih lica koja su pristizala preko ravnice. U Citadeli su živele hiljade ljudi. Toliko dugo su proveli u svojim malim i čvrstim grupama, sećanje im je bilo toliko preopterećeno svakodnevnim užasom, da je svako lice predstavljalo iznenadan podsetnik, neporeciv i životan, nekadašnjeg zajedništva. Izgubljeni prijatelji su se grlili. Vazduh je bio pun uzvika. Iznenada su sebe videli kao nešto više od izmučene grupe progonjenih lutalica. Njihovo podvriskivanje i iznenadna radost bili su u slavu čitavog čovečanstva.
<BR>&nbsp;&nbsp;&nbsp;&nbsp;&nbsp;Tobi je smesta našao dečaka i dve devojčice, koji behu pristigli pre najbržih odraslih trkača. Zagrlili su se, brbljali, ludirali, čak su se i rvali u nezamislivom oduševljenju, dok su se oko njih stapale dve Porodice, dva dugo razdvojena toka tela, razgovora i običnih besmislenih uzvika, cike i naglih suza.
<BR>&nbsp;&nbsp;&nbsp;&nbsp;&nbsp;Kilin je našao čoveka kojeg je poznavo, s kojim je radio u njivama: Sanhakana, ispupčenog čela i još uvek glatko obrijanog, očiju koje su poigravale u mreži bora od sunca. Sanhakan ga je lupio po leđima, opsovao i podigao Kilina u medveđi zagrljaj. Obojica su se mahnito smejali, piljeći jedan u drugog kroz vizire, kao da bi da se uvere da je onaj drugi čvrsta činjenica a ne grozničav san. Potom su skinuli kacige, kao i svi oko njih, i poljubili se u znak pozdrava. Sada se verovalo samo dodiru i ukusu, ljudskom pritisku toplog tela punog mirisa. Kilin udahnu kiseli, znojavi Sahankanov zadah, a potom i nalik na mošusni miris žene koja mu se iznenada našla kraj lakta, ispupčenih punih usana. Pa još jedne žene, stare, izborane i pune zadaha na slane izlučevine, bele kose, sa nečim neuhvatljivo slatkim u mirisu. Tapšući, gladeći i grleći, probijao se kroz vrtlog priljubljenih tela koja su ga udarala u mahnitoj radosti. Lica, naborana i puna ožiljaka. Jecaji. Stigao je do starca sa gotovo zatvorenim očima, ali čiji zubi su svetlucali od pohlepne mladosti. Kilin ga zagrli, mada od buke unaokolo nije mogao da čuje šta mu starac viče. Potom su Kilina preuzele sledeće željne ruke, i dok se okretao od starca začuo je iznenadno spaaang, koje mu se zabilo u krsta i probilo mu se do glave. Sve se zacrvenelo. Nešto ga je udarilo po nosu, donoseći mu za trenutak gusti ukus krvi u ustima. Začuđeno je obliznuo usne. Jezik mu je zastrugao po pesku. Vid mu se malo izbistrio, oblaci su se razišli, i on ustanovi da leži ničice. Pomerio je olovne mišiće i prevrnuo se na leđa. Kraj njega je ležao starac, raširenih ruku i nogu. Jezik mu je virio iz usta, a na licu je nosio izraz koji Kilina ispuni jezom - užasan, izobličeni izraz kakav je imala Fani.
<BR>&nbsp;&nbsp;&nbsp;&nbsp;&nbsp;Borio se da se podigne na lakat. Neprekidni govor oko njega sada je postao znatno viši. Vrisci. Tela koja padaju. Kilin pokuša da pogura ivicu čula napred, da ustanovi šta se dešava. Sve je bilo gusto, zamagljeno, prigušeno, kao da pliva u prašini. On se podiže na kolena i ugleda nekoliko pripadnika Porodice kako nepomično leže. Drugi su bežali. Neki su bili ukočeni od šoka.
<BR>&nbsp;&nbsp;&nbsp;&nbsp;&nbsp;Tobi.
<BR>&nbsp;&nbsp;&nbsp;&nbsp;&nbsp;Oštri bol mu prostreli ruke. Kilin se teturao, oslanjajući se na njih.
<BR>&nbsp;&nbsp;&nbsp;&nbsp;&nbsp;Ugledao je sina kako nesigurno posrće vrlo blizu njega.
<BR>&nbsp;&nbsp;&nbsp;&nbsp;&nbsp;"Tobi!" Kilin se podiže na kolena. "Skloni se iza nečega!"
<BR>&nbsp;&nbsp;&nbsp;&nbsp;&nbsp;Tobi ga ugleda. "Na koju stranu?"
<BR>&nbsp;&nbsp;&nbsp;&nbsp;&nbsp;"Hodi!"
<BR>&nbsp;&nbsp;&nbsp;&nbsp;&nbsp;Nesigurno se teturajući na nogama, teškim kao da su od drveta, Kilin se zatetura prema hrpi izrovašenog stenja.
<BR>&nbsp;&nbsp;&nbsp;&nbsp;&nbsp;"Dođi... ovamo." Obojica su se skljokali iza najveće stene. I tek tada Kilin shvati da ne zna iz kog pravca je došao napad.
<BR>&nbsp;&nbsp;&nbsp;&nbsp;&nbsp;Tobi je pobelelih očiju zurio u prilike u trku. "Šta...?"
<BR>&nbsp;&nbsp;&nbsp;&nbsp;&nbsp;"Bogomoljka", reče Kilin.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
