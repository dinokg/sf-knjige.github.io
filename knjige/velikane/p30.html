<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Polako su se povlačili kroz okresane i negovane predele. Ko zna zašto, maške behu izmenile i uobličile grube padine u čvrste, kose površine i oble rampe. Veliki prstenovi oivičavali su slojevite, kose metalne površine. Bledosivi oblaci svetlucave prašine skupljali su se na nebu nad blistavim delima maški. Veštak je morao da se provlači i probija kroz lavirint.
<BR>&nbsp;&nbsp;&nbsp;&nbsp;&nbsp;"Pojmatija šta je to značilo." Kilin se iznenada obrati Šibi, kao da nastavlja razgovor tamo gde je bio prekinut. Ali, nisu međusobno razgovarali još otkako su bili u onoj fabrici.
<BR>&nbsp;&nbsp;&nbsp;&nbsp;&nbsp;"Ne možeš", odvrati Šibo.
<BR>&nbsp;&nbsp;&nbsp;&nbsp;&nbsp;"Neko vreme ti se čini da možeš", reče on. "Kao da nam je pokazivala stvari, to znam. Stvari za koje je mislila da će značiti nešto, nešto ljudsko. Ipak, to mi nije bilo toliko važno."
<BR>&nbsp;&nbsp;&nbsp;&nbsp;&nbsp;Šibo klimnu glavom. Znao je da je ona ima drugačije iskustvo iz sveta čula Bogomoljke. Svako je imao drugačije.
<BR>&nbsp;&nbsp;&nbsp;&nbsp;&nbsp;"Deo mene se povlačio od nje. Mislio sam da ću tako moći da izdržim. Da samo gledam. Mesto je bilo stvarno, a onda nije, a onda opet jeste."
<BR>&nbsp;&nbsp;&nbsp;&nbsp;&nbsp;Ona ponovo klimnu glavom.
<BR>&nbsp;&nbsp;&nbsp;&nbsp;&nbsp;"Mislim da je bila ponosna. Ponosna na ono što je načinila. Umetnost, rekla je. Neko vreme sam se trudio da tako mislim i ja, ali posle više nisam mogao."
<BR>&nbsp;&nbsp;&nbsp;&nbsp;&nbsp;Šibo ga je posmatrala bez pokreta, očiju punih iščekivanja. "Ubio si to što ti je pokazala."
<BR>&nbsp;&nbsp;&nbsp;&nbsp;&nbsp;"Nisam razmišljao."
<BR>&nbsp;&nbsp;&nbsp;&nbsp;&nbsp;"Nije ni trebalo." Gledala je kako kraj njih promiču glatke površine.
<BR>&nbsp;&nbsp;&nbsp;&nbsp;&nbsp;"I onda, kada sam po drugi put ugledao to nalik na Fani, neko vreme sam mislio da ni to nije stvarno."
<BR>&nbsp;&nbsp;&nbsp;&nbsp;&nbsp;Šibo još jednom klimnu glavom.
<BR>&nbsp;&nbsp;&nbsp;&nbsp;&nbsp;"A onda se Sekira stvorio kraj toga. Ja bih to, mislim, svejedno ubio i drugi put. Čak i bez Sekire", zamišljeno dodade Kilin.
<BR>&nbsp;&nbsp;&nbsp;&nbsp;&nbsp;"To je bilo ne-mi."
<BR>&nbsp;&nbsp;&nbsp;&nbsp;&nbsp;"Tako je. Ne-mi."
<BR>&nbsp;&nbsp;&nbsp;&nbsp;&nbsp;"Bogomoljka je sve izgrešila."
<BR>&nbsp;&nbsp;&nbsp;&nbsp;&nbsp;"Kakobre?" upita on.
<BR>&nbsp;&nbsp;&nbsp;&nbsp;&nbsp;"Ne ume da razlikuje vrste ljubavi."
<BR>&nbsp;&nbsp;&nbsp;&nbsp;&nbsp;"To je i nama ponekad teško."
<BR>&nbsp;&nbsp;&nbsp;&nbsp;&nbsp;Kilin je stezao i opuštao vilice, stezao ih i opuštao. "Kada joj je Sekira prišao, spojio se sa njom. Ne-mi."
<BR>&nbsp;&nbsp;&nbsp;&nbsp;&nbsp;"Gotovo je sad", reče Šibo. "Zaboravi."
<BR>&nbsp;&nbsp;&nbsp;&nbsp;&nbsp;"Možda u tome ima još nečega. Nisam znao. Možda je Sekira to već radio. Možda prvi put nateraš sebe, a posle ti postaje lakše i na kraju ti je svejedno. Možda i ne misliš na to. Možda je Sekira to radio i ranije. Nisam pomislio na to."
<BR>&nbsp;&nbsp;&nbsp;&nbsp;&nbsp;"Pitaj druge Kingove." Mirno ga je gledala, puštajući da razmisli o predlogu.
<BR>&nbsp;&nbsp;&nbsp;&nbsp;&nbsp;On je dugo razmišljao, a onda je polako odmahnuo glavom, kao da je ošamućen. "Ne."
<BR>&nbsp;&nbsp;&nbsp;&nbsp;&nbsp;Posmatrali su čudne bregove. Na nekim mestima moglo se gledati daleko kroz duboke pećine. Prozirni slojevi pokazivali su mrlje što su ih stvarali brzi pokreti maški.
<BR>&nbsp;&nbsp;&nbsp;&nbsp;&nbsp;"Ne", ponovo reče Kilin. "Ne mogu pitati Porodicu o nečem toliko gadnom."
<BR>&nbsp;&nbsp;&nbsp;&nbsp;&nbsp;Dugo su se vozili, a da niko iz grupe nije ni reč progovorio. Od svih njih, samo je Kilin ubio; ali, niko nije govorio o tome.
<BR>&nbsp;&nbsp;&nbsp;&nbsp;&nbsp;Veštak je sada bio nekako drugačiji. Kretao se nesigurnije, sporije, uz stalno zujanje.
<BR>&nbsp;&nbsp;&nbsp;&nbsp;&nbsp;Kilin uzdahnu, ustade i protegnu se. Smišljao je šta da kaže.
<BR>&nbsp;&nbsp;&nbsp;&nbsp;&nbsp;"Kada je Bogomoljka 'požnjela' Veštaka, pretpostavljam da mu je izvadila život", reče on Šibi.
<BR>&nbsp;&nbsp;&nbsp;&nbsp;&nbsp;Sedeli su u pukotini na Veštakovom boku. Tobi se njihao na nekoj cevi ispod njih, pentrajući se unaokolo iz čiste zabave. Izgledalo je da sve što se dogodilo unutar zgrade veličine planine uopšte nije uticalo na njega. Prošlo je svega nekoliko sati i odrasli su još bili ošamućeni i ćutljivi, držeći se Veštakovog boka i odsutno zureći u predele kroz koje su prolazili.
<BR>&nbsp;&nbsp;&nbsp;&nbsp;&nbsp;"Bogomoljka je rekla da treba da požanje Veštaka", odgovori Šibo.
<BR>&nbsp;&nbsp;&nbsp;&nbsp;&nbsp;Kilin potvrdno klimnu glavom. Bogomoljka beše prodrla u sva ljudska čula, razlučivši načine da se obraća svakom od njih posebno. To mu je sinulo dok se teturajući udaljavao od mesta gde beše ubio Sekiru i ono nalik na Fani. Očito je svaki čovek bio podvrgnut nekakvom susretu sa Bogomoljkom. Svako je bio šokiran i zanemeo.
<BR>&nbsp;&nbsp;&nbsp;&nbsp;&nbsp;Napustili su neobično mesto puno slojevitih, okresanih bregova i zašli u tamnu ravnicu. Maške su vrvele na sve strane. Kilin je osećao da ponovo postaje nervozan. Preletao je pogledom ka svakoj maški u prolazu, a ruke su ga bolele od želje da izvadi oružje.
<BR>&nbsp;&nbsp;&nbsp;&nbsp;&nbsp;A onda se začu Arturov miran glas, pun oštrine koju je imao kada ga je koristila Bogomoljka:
<BR>&nbsp;&nbsp;&nbsp;&nbsp;&nbsp;Nema potrebe za strepnjom. Put je raščišćen.
<BR>&nbsp;&nbsp;&nbsp;&nbsp;&nbsp;Zvuk je bio dalek i nejasan. Artur je bio sabijen u mali odeljak, zbog nametnute ličnosti koja je imala daleko veći kapacitet i moći.
<BR>&nbsp;&nbsp;&nbsp;&nbsp;&nbsp;Bogomoljka nije spominjala ubistva. Dovela je sa sobom Veštaka i naredila ljudima da se popnu, kao što bi to učinila svaka obična maška koja, pošto je obavila posao, brzo čisti otpad.
<BR>&nbsp;&nbsp;&nbsp;&nbsp;&nbsp;Sada ih je Bogomoljka pratila nazad ka Metropolisu. Njeno prisustvo bilo je sveprožimajuće. Suvo i odsutno odgovarala je na pitanja i izdavala naređenja.
<BR>&nbsp;&nbsp;&nbsp;&nbsp;&nbsp;Po onome što im je Bogomoljka bila rekla, Kilin je sada znao koliko duboko behu zagazili. Veštak je čitavo vreme radio, ni ne znajući to, pod bezbednosnim kišobranom kojeg je raširila Bogomoljka. Zato je Veštak i mogao da povede Sekiru u toliki broj raznih fabrika, a da ne budu uhvaćeni.
<BR>&nbsp;&nbsp;&nbsp;&nbsp;&nbsp;Civilizacija maški bila je složena. Odbranu fabrika su regulisali različiti sistemi, pa Bogmoljka nije mogla da osigura potpunu bezbednost. Dvoje ljudi bilo je izgubljeno zbog novog sistema zaštite, kojeg fabrike behu razvile da bi se branile upravo od Bunja kao što je bio Veštak.
<BR>&nbsp;&nbsp;&nbsp;&nbsp;&nbsp;Slična izmenjena maška bila je napala Bišopove u Valovu one noći pošto je Fani umrla. Bogomoljka nije mogla da u potpunosti kontroliše Marodere, nije mogla da sasvim prekine lov na ljude. Povremeno je morala da i sama potpuno ubija ljude, inače bi pobudila podozrenje.
<BR>&nbsp;&nbsp;&nbsp;&nbsp;&nbsp;Ipak, uspela je da prikrije Metropolis; Veštak je govorio istinu o tome. Međutim, ni Veštak nikada nije saznao da i sam predstavlja samo oruđe jedne druge jedinke.
<BR>&nbsp;&nbsp;&nbsp;&nbsp;&nbsp;Sada je ta čudna inteligencija nosila grupu ljudi nazad u njihovo utočište, ofucano selo koje se usudilo da se prozove Metropolisom. A Kilin je imao dobru predstavu kako će se Bogomoljka ubuduće ponašati prema njima: kao prema mezimcima. Štićenicima. Sirovinama za svoju umetnost.
<BR>&nbsp;&nbsp;&nbsp;&nbsp;&nbsp;"Vraćamo se na tom Prašaču?" upita Kilin. Obraćao se neposredno Bogomoljki. Odgovor je stigao Arturovim glasom, ali Aspekt je predstavljao samo uski kanal kroz koji se probijala i sabijala daleko veća snaga. Kilin je osećao Artura kako se muči da prevodi. Često bi samo jeknuo 'Nerazumljivo' i prebacio se na nešto što je umeo da prevede u ljudske izraze.
<BR>&nbsp;&nbsp;&nbsp;&nbsp;&nbsp;Da. Mogu da upotrebim i izdajicu Veštaka, ali on se uskoro mora vratiti na uništenje. (Nerazumljivo.) Ne mogu da sakrijem njegov upad u biološko odelenje. Stoga mora biti žrtvovan - razložen na sastavne delove.
<BR>&nbsp;&nbsp;&nbsp;&nbsp;&nbsp;"Razbiće ga?"
<BR>&nbsp;&nbsp;&nbsp;&nbsp;&nbsp;Izdajica mora biti predat beskonačnom zaboravu. Uvek postoji mogućnost da je na neki način uspeo da od sebe načini antologijski um, kao što sam ja. Ako je tako, svi njegovi delovi moraju biti obrađeni i izmenjeni. Kazna za prestup je istinska smrt.
<BR>&nbsp;&nbsp;&nbsp;&nbsp;&nbsp;"Radio je sa tobom. Zar ne možeš da ga spaseš?"
<BR>&nbsp;&nbsp;&nbsp;&nbsp;&nbsp;Odgovor je bio oivičen ledeno plavim mirom:
<BR>&nbsp;&nbsp;&nbsp;&nbsp;&nbsp;On je bio niži oblik.
<BR>&nbsp;&nbsp;&nbsp;&nbsp;&nbsp;"I mi smo."
<BR>&nbsp;&nbsp;&nbsp;&nbsp;&nbsp;Upravo tako. Ipak, vi niste izdali svoju vrstu.
<BR>&nbsp;&nbsp;&nbsp;&nbsp;&nbsp;"Veštak je samo želeo da ostane živ."
<BR>&nbsp;&nbsp;&nbsp;&nbsp;&nbsp;Učinio je to na način koji se protivi našim merilima. To je osnovna razlika. (Nerazumljivo.) Otkrila sam Veštaka pre nekog vremena, i nisam ga prijavila jer sam znala da mogu da ga koristim u više svrhe. To je bio jedini moralan razlog da se trpi jedan tako izopačen um. Želela sam da sačuvam sva njegova sećanja - ličnost, sve. To se ne može izvesti kada je neki određen um rasut na više umova maški. (Nerazumljivo.) Deo iskustva se širi na druge, to da. Osećaj ličnosti, takođe. Ali, ne sve. To bi zahtevalo skladišni prostor i ogromne komplikacije.
<BR>&nbsp;&nbsp;&nbsp;&nbsp;&nbsp;Kilin je šarao pogledom po obzorju, uočavajući brzu transportnu platformu. Tamo se nalazila Bogomoljka.
<BR>&nbsp;&nbsp;&nbsp;&nbsp;&nbsp;Pratila ih je otkako su napustili biološke fabrike, držeći se podalje, ali u dometu čula. Kilin je sa nelagodnošću podozrevao da Bogomoljka na neki način štiti i svoju kožu. Ako ih presretne neka maška višeg reda, Bogomoljka će moći da utekne, pretvarajući se da je nedužna.
<BR>&nbsp;&nbsp;&nbsp;&nbsp;&nbsp;Kilin oseti da se opušta, da mu napetost čili iz mišića. Nešto ga, ipak, natera da postavi pitanje puno grubog sarkazma koji, zapravo, nije osećao. "Nema raja za maške, a?"
<BR>&nbsp;&nbsp;&nbsp;&nbsp;&nbsp;Pokušavaš da učiniš trivijalnim ono što je uzvišeno. Biti recikliran u domaćinski um, a potom se ponovo proširiti u određenom umu i mestu - to je nešto najviše čemu svaka svest sme da se nada.
<BR>&nbsp;&nbsp;&nbsp;&nbsp;&nbsp;"Da li to i ti želiš?" upita Šibo.
<BR>&nbsp;&nbsp;&nbsp;&nbsp;&nbsp;Kilin se trže; mislio je da je ovo razgovor u četiri oka. Polako, bez ikakvog upozorenja, Bogomoljka je upijala i spajala odgovore ljudskih bića.
<BR>&nbsp;&nbsp;&nbsp;&nbsp;&nbsp;Ja sam iz drugačije klase. Antologijska inteligencija ne može se potpuno ubiti, pošto je raspoređena po čitavoj površini ovoga sveta. (Nerazumljivo.) Čak i maksimalni termonuklearni udar mogao bi da uništi samo moje elemente na osvetljenoj površini. Moje osećanje ličnosti nalazi se u fazno usklađenim tačkama, po svim lokacijama, baš kao što mreža antena postavljenih po nekom području može da gleda kao oko iste tolike veličine. A to, ipak, uopšte nije oko. Isto tako, ni ja nisam um nego Um.
<BR>&nbsp;&nbsp;&nbsp;&nbsp;&nbsp;Kilin se isceri. "Nisi izgledala tako zadovoljno kada smo te Šibo i ja razneli na komadiće. Sećaš se? Kada su se sreli Rukovi i Bišopovi?"
<BR>&nbsp;&nbsp;&nbsp;&nbsp;&nbsp;Bio je sasvim siguran da ih Bogomoljka neće još dugo ostaviti u životu, ali neka manijačka potreba ga je nagonila da veselo i zlobno podbada daleku mašku.
<BR>&nbsp;&nbsp;&nbsp;&nbsp;&nbsp;Bila sam spremna na to. Usnimila sam mnoge od vas i trebalo mi je vremena da klasifikujem, da svarim. Stoga sam prenela sva vlastita samoosećanja van tih delova, na drugu lokaciju. Po vašoj terminologiji, uništili ste hardver, ali ne i softver.
<BR>&nbsp;&nbsp;&nbsp;&nbsp;&nbsp;"Ali, usporili smo te, a?" upita Šibo. Njeno mršavo lice ozari se od sarkastičnog osmeha. Razumela je Kilinovo raspoloženje. Svi su bili oslobođeni tamnog pritiska. Ma kakva sudbina da ih čeka, neće pustiti da ih savlada obeshrabrenost.
<BR>&nbsp;&nbsp;&nbsp;&nbsp;&nbsp;Tačno. Antologijski umovi plaćaju tu cenu. Ipak, navikli smo da budemo izmeštani. Zato nisam mogla da shvatim, u početku, vaša osećanja u vezi mojih skulptura. Ja sam - kao i sve maške - navikla na pomisao da budem rastavljena na delove, popravljena, ponovo sastavljena. To je sasvim prirodno. Nisam shvatila da za vas smrtnike, za organsku inteligenciju, ikonografija ljudskog tela, rastavljenog na delove, može da bude odvratna.
<BR>&nbsp;&nbsp;&nbsp;&nbsp;&nbsp;"One stvari na koje smo nailazili?" Kilin se seti ruku i nogu bez tela, grozne skulpture ljudskih genitalija u beskonačnom pokretu...
<BR>&nbsp;&nbsp;&nbsp;&nbsp;&nbsp;Jeste. Sada razumem razliku, jednu od onih stvari koje izgledaju očite samo kada se gleda unazad. Jedina prilika kada vi vidite unutrašnjost pripadnika svoje vrste jeste kada je neko bolestan, pokvaren, i stoga se mora otvoriti. Ili, naravno, tokom propadanja. U oba slučaja ta osoba je u bolovima, nesvesti, ili je mrtva. Takve situacije nameću ljudskom umu nizove asocijacija opterećenih snažnim emocijama. Niko od nas to nije ranije shvatio. To je ključno otkriće. (Nerazumljivo.) To je jedan od onih dragocenih aspekata koje umetnost može da uhvati, dajući nam trajnu sliku organskog sveta.
<BR>&nbsp;&nbsp;&nbsp;&nbsp;&nbsp;"Bolje se ne nadaj", mračno primeti Šibo i Kilin se nasmeši.
<BR>&nbsp;&nbsp;&nbsp;&nbsp;&nbsp;Kako to misliš? Ne mogu da pročitam tu...
<BR>&nbsp;&nbsp;&nbsp;&nbsp;&nbsp;"One tvoje 'skulpture'?" upita Kilin. "To nije ljudsko. To je čist mrak. Hrpa strave i užasa. Nemaš ti pojma o čovečanstvu."
<BR>&nbsp;&nbsp;&nbsp;&nbsp;&nbsp;Izlučivanje, to mi je poznato. Varenje, i to mi je poznato. I sve što leži između toga.
<BR>&nbsp;&nbsp;&nbsp;&nbsp;&nbsp;Kilin se trže kada se čitava grupa nasmejala, i zvuk odjeknu od čeličnog oklopa nesigurnog Veštaka. Još više se obradovao kada je Bogomoljka poslala iskidane, neravnomerne signale koji su im se prelili preko čula kao mlazevi purpurne boje.
<BR>&nbsp;&nbsp;&nbsp;&nbsp;&nbsp;Razumem. Vi stvarate te zvuke. To je, izgleda, karakteristična odlika čitave vaše taksonomske grupe.
<BR>&nbsp;&nbsp;&nbsp;&nbsp;&nbsp;"Kakve grupe?" upita Tobi. "Je li to još neko ime kojim nas zoveš?"
<BR>&nbsp;&nbsp;&nbsp;&nbsp;&nbsp;Vi ste kičmenjaci koji sanjaju. Neobičan podtip, da budem precizna. A, osim toga, sada i prilično redak. Neki od mojih delova, koji su gotovo nemerljivo stari, sećaju se vremena kada je bilo mnogo takvih kao što ste vi.
<BR>&nbsp;&nbsp;&nbsp;&nbsp;&nbsp;Kilin brzo pogleda Šibo.
<BR>&nbsp;&nbsp;&nbsp;&nbsp;&nbsp;Za vas je osobeno da proizvodite taj grčeviti zvuk. Vaše programiranje odražava se na taj čudan način.
<BR>&nbsp;&nbsp;&nbsp;&nbsp;&nbsp;"Smeh", primeti Šibo.
<BR>&nbsp;&nbsp;&nbsp;&nbsp;&nbsp;Nekakav... začin?
<BR>&nbsp;&nbsp;&nbsp;&nbsp;&nbsp;Kilin se nasmeja. Odmah je znao da Bogomoljka neće moći da shvati šta znači smejati se čitavom svetu. "Pa, možda."
<BR>&nbsp;&nbsp;&nbsp;&nbsp;&nbsp;"Jesu li tvoja nepca toliko neosetljiva?" upita Šibo.
<BR>&nbsp;&nbsp;&nbsp;&nbsp;&nbsp;Shvatam o čemu se možda radi. Svako od vas proizvodi drugačiji zvuk, na način koji se ne može u potpunosti objasniti razlikama u genetskoj građi grla i glasnih žica. Ne mogu da predvidim, čak ni da lako prepoznam sistem. Možda je to značajno.
<BR>&nbsp;&nbsp;&nbsp;&nbsp;&nbsp;"Uopšte ne shvataš", reče Šibo.
<BR>&nbsp;&nbsp;&nbsp;&nbsp;&nbsp;Šta ne shvatam?
<BR>&nbsp;&nbsp;&nbsp;&nbsp;&nbsp;"Čitavu poentu. Kada se nasmeješ, ti... ti..." Ona zastade, zbunjena.
<BR>&nbsp;&nbsp;&nbsp;&nbsp;&nbsp;Kada proizvedeš taj neobični zvuk, prožme te kratko prosvetljenje. To je osećanje koje poznajem, barem delimično. Nešto izvan dodira vremena. To je kao da živiš kao mi, u tom trenutku kratkog i nepravilnog verbalnog uzvika. U tom prostoru ste besmrtni.
<BR>&nbsp;&nbsp;&nbsp;&nbsp;&nbsp;Kilin se nasmeja.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
