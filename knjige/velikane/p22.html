<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Da bi ostvarili kontakt, morali su da hodaju čitavog dana. Kolonu je iz Metropolisa poveo sam Sekira.
<BR>&nbsp;&nbsp;&nbsp;&nbsp;&nbsp;Sekira nije pustio nikoga da prisustvuje njegovom razgovoru sa Pobunjenom maškom. Kapetanove privatne odaje, po staroj tradiciji Citadele, bile su nedodirljive, i Sekira se čvrsto držao toga. Pošto je proveo petnaestak minuta u maloj, kamenjem oivičenoj kolibi, izašao je napolje nasmešen. Delovao je ponosno i nekako pun olakšanja, i pričao nekolicini pripadnika svoje Porodice kako je bilo teško ugovoriti sve sa Bunjom, koristeći ranije ugovorenu šifru.
<BR>&nbsp;&nbsp;&nbsp;&nbsp;&nbsp;Bunja nije nikako umela da dešifruje ljudski govor, objasnio je Sekira; koristili su sistem brojčanih znakova. Kilinovo Lice, Bad, izjavio je da je to dobro. Bunje sa kojima je Bad nekada davno radio takođe su koristile ogoljenu brojčanu šifru.
<BR>&nbsp;&nbsp;&nbsp;&nbsp;&nbsp;Ipak, Bunje su iz blizine mogle da govore sa Aspektima u ljudskoj glavi, propuštajući složenije rečenice kroz domaćinova čula. Kilin nije imao iskustva s tim i smatrao ga je više nekadašnjom veštinom, alatom, ne trošeći vreme na pokušaje da shvati kako se u dalekoj prošlosti mogla začeti takva stvar.
<BR>&nbsp;&nbsp;&nbsp;&nbsp;&nbsp;Sekira je u maršu stalno vodio, krećući se sa neobičnom spretnošću. Brzo je napredovao i bio je nestrpljiv zbog Kilina i Šibo, koji su nosili Tobija na nosilima. Šibo beše pronašla način da pričvrsti nosiljku za svoj spoljkostur i to im je olakšalo kretanje. Sekira je, opet, na sebe preuzeo posao patrole, trošeći energiju na duge izlete sa obe strane kolone.
<BR>&nbsp;&nbsp;&nbsp;&nbsp;&nbsp;U grupi ih je bilo desetoro. Kapetani su se složili da će prisustvo pripadnika svih Porodica pomoći zbližavanju Porodica. Sekira je bio vođa, kao i u svim ranijim pohodima Kingovih. Pošlo je još troje odabranih Kingovih, i troje Rukovih.
<BR>&nbsp;&nbsp;&nbsp;&nbsp;&nbsp;Ledrof beše poslao Cerma Sporaća, pošto je bio dobar za prenošenje tereta. Kilin bi više voleo Džoslin. Njihova nekadašnja bliskost bila je nestala, ali je ona bila oštra i brza. Kilin je odbio da pođe ukoliko Ledrof ne pristane da pošalje Šibo: divio se njenoj spretnosti da se tiho i mirno odnosi prema maškama. Ali, pre nego što je stigao da je zamoli, ona se već bila prijavila da nosi Tobija.
<BR>&nbsp;&nbsp;&nbsp;&nbsp;&nbsp;Ledrofu se nije dopalo da je pošalje, ali Kilin je odbio svaku drugu mogućnost, jedva, pri tom, odmahnuvši glavom. Tek kasnije je shvatio da su Ledrof i Fornaks sasvim zadovoljni dogovorom koji je uključio ćudljivu Šibo i Kilina, kao i suparničkog Kapetana, Sekiru, u opasni pohod.
<BR>&nbsp;&nbsp;&nbsp;&nbsp;&nbsp;Niko od Bišopovih i Rukovih nije u ovoj generaciji imao dodira sa Bunjama. Bili su nervozni, iako željni da to prikriju i to im je stalno ubrzavalo korak. Kilin i Šibo su se trudili da ne zaostanu. Snažno su zarivali stopala u meku glinu uskih dolina i teško dahtali kada ih je Sekira poveo uz strme, peščane jaruge koje su predstavljale prečice.
<BR>&nbsp;&nbsp;&nbsp;&nbsp;&nbsp;Svi su nosili samo najlakše oružje. Sekira je želeo što manju masu tereta, kako bi bili što brži. Izjavio je da je, ukoliko dospeju u nevolju, ionako mnogo pametnije bežati nego se boriti.
<BR>&nbsp;&nbsp;&nbsp;&nbsp;&nbsp;Tobi se dobro držao. Njihao se u nosiljci bez reči žalbe, mada su mu licem povremeno preletali grčevi. Kilin ga je proveravao svakih nekoliko minuta i trudio se da održi razgovor, ali dečko je bio letargičan. Uglavnom je spavao, što je bilo sasvim u redu.
<BR>&nbsp;&nbsp;&nbsp;&nbsp;&nbsp;Sekira je bio dobar vođa marša, što je Kilin i očekivao. Znao je kako da održi duh. Čak ih sve beše uvukao i u blagu, vedru igru nizanja. Bilo je to teško izvesti u pokretu, pogotovo među ljidima koji se slabo međusobno poznaju. Sekira je to pretvorio u takmičenje, izvukavši najbolje, najoštrije ubadaljke svake Porodice.
<BR>&nbsp;&nbsp;&nbsp;&nbsp;&nbsp;O jednom od svojih Kingovih, Sekira je rekao: "On je takva naduvena guzica da mu treba levak samo da bi prdnuo", i to je bila rečenica koja ih je sve navela da se smeju i zaborave strepnje. Kilin se sećao da je i Fani to umela - da podbode svakog člana Porodice dok su marširali. Uspevala je da navede čoveka da sa zadovoljstvom iščekuje, nadajući se da će biti sledeći na tapetu, jer je imala bezgraničnu količinu oštrih ubadaljki.
<BR>&nbsp;&nbsp;&nbsp;&nbsp;&nbsp;Sekira je bio bolji od Ledrofa i Fornaksa, ali nešto u njemu je odbijalo Kilina. Sekira nije imao ono izoštreno osećanje poštenja koje je prosto lebdelo oko Fani.
<BR>&nbsp;&nbsp;&nbsp;&nbsp;&nbsp;Dok su se udaljavali od središta Pege, teren kojim su išli postajao je sve suvlji. I dok je život jenjavao, Kilin je postajao sve oprezniji. Mašine se prirodno klone vlage, ali fabrika u koju su ranije provalili pokazivala je da civilizacija maški polako zalazi i u vlažne zone.
<BR>&nbsp;&nbsp;&nbsp;&nbsp;&nbsp;"Ne plaši se", reče mu Sekira kada su napravil pauzu da bi pojeli deo lakih zaliha. "Bunja kaže da na ovom putu nema Marodera."
<BR>&nbsp;&nbsp;&nbsp;&nbsp;&nbsp;"Može to da vam sredi?" Kilin je bio zadivljen, ali je pokušao da to ne pokaže.
<BR>&nbsp;&nbsp;&nbsp;&nbsp;&nbsp;"Svakako." Sekirino ćoškasto lice izgledao je življe napolju, na maršu, usklađenije sa neobičnim poskakivanjem izdajničkog vrha brade.
<BR>&nbsp;&nbsp;&nbsp;&nbsp;&nbsp;"Kako? Nikad čuo za te stvari."
<BR>&nbsp;&nbsp;&nbsp;&nbsp;&nbsp;"Ume da preprogramira Marodere, mislim. Barem one manje."
<BR>&nbsp;&nbsp;&nbsp;&nbsp;&nbsp;"Mora da je to prilično moćna Bunja."
<BR>&nbsp;&nbsp;&nbsp;&nbsp;&nbsp;"Najbolja", složi se Sekira, olako i lukavo.
<BR>&nbsp;&nbsp;&nbsp;&nbsp;&nbsp;"Radi li sama?"
<BR>&nbsp;&nbsp;&nbsp;&nbsp;&nbsp;Sekira žmirnu, kao da je to nova pomisao. "Dabre. Nikad ga nisam video sa nekom drugom maškom."
<BR>&nbsp;&nbsp;&nbsp;&nbsp;&nbsp;Kilinu se činilo da to ne znači mnogo, pošto maške razgovaraju preko svoje mreže i na velikim razdaljinama. Stoga diže ruke od toga. "Kako ste stupili u kontakt sa njom?"
<BR>&nbsp;&nbsp;&nbsp;&nbsp;&nbsp;"Zapravo je on našao nas", odgovori Sekira. "Bili smo u bekstvu više od godine dana posle Propasti. On nas je nekako našao."
<BR>&nbsp;&nbsp;&nbsp;&nbsp;&nbsp;"Možda ima priključak na čitavu kom-mrežu Marodera?" upita Kilin. Šibo je ćutke sedela, zagledana u Sekiru, potpuno zatvorenog lica.
<BR>&nbsp;&nbsp;&nbsp;&nbsp;&nbsp;"Nema stalan", odgovori Sekira. "Inače ne bi poneki Maroder dolutao u Metropolis."
<BR>&nbsp;&nbsp;&nbsp;&nbsp;&nbsp;Kilin se namršti. Nije znao za to. "I je li neki i otišao?"
<BR>&nbsp;&nbsp;&nbsp;&nbsp;&nbsp;"Ne da mi znamo. Sve smo ih sredili."
<BR>&nbsp;&nbsp;&nbsp;&nbsp;&nbsp;"Znači, mreža Marodera ne zna da je Metropolis tu unutra?"
<BR>&nbsp;&nbsp;&nbsp;&nbsp;&nbsp;"Bunja se stara za to."
<BR>&nbsp;&nbsp;&nbsp;&nbsp;&nbsp;"Opasno."
<BR>&nbsp;&nbsp;&nbsp;&nbsp;&nbsp;Sekirin vrh brade se isturi, dok se ostatak lica smrači. "To je deo pogodbe. Bunja zna neki štos, može da se priključi na geo-istraživanja maški. Nekako nacrta sliku preko nas i učini da Metropolis izgleda kao nešto prirodno."
<BR>&nbsp;&nbsp;&nbsp;&nbsp;&nbsp;"Zoveš mašku 'on', je li?"
<BR>&nbsp;&nbsp;&nbsp;&nbsp;&nbsp;Sekira je žmirnu. "Pa, Pobunjenici su gotovo ljudi, na neki način."
<BR>&nbsp;&nbsp;&nbsp;&nbsp;&nbsp;"Nije dobro tako misliti", umeša se Šibo.
<BR>&nbsp;&nbsp;&nbsp;&nbsp;&nbsp;"Slušaj, ja sam sagradio Metropolis", kruto odbrusi Sekira. "Kingovi su se naselili, i dobro jedu. Bolje nego da lutaju, kao vi!"
<BR>&nbsp;&nbsp;&nbsp;&nbsp;&nbsp;Kilin klimnu glavom, ali ne zanemari svoju nelagodnost. Maške su neprijatelji, to se ne može zaobići. Bilo koje razmišljanje koje to zaboravlja opasno je i glupo. Ko zna šta Pobunjenici zaista žele.
<BR>&nbsp;&nbsp;&nbsp;&nbsp;&nbsp;Po podne je bilo teško, jer je Sekira zahtevao da stignu do odredišta pre zalaska Deniksa. Marširali su pravo kroz Jedačevo podne, i vid im se svima pogoršavao. Tobi se nije budio iz svog dugog, uznjihanog sna, ali je povremeno tiho ječao i uzdisao. Kilin nije bio siguran da li je to zbog bola ili zbog nekih zaostataka košmara. To su svi imali: kod odraslih to je često značilo da se Aspekti otimaju da žive. Tobijevo lice beše se zgrčilo u mrežu bora, dok su mu se oči grčevito kretale pod kapcima. Povrede su mu nekako podsticale rast. Tobiju je kosa već dopirala do ramena, a nokti su mu štrčali kao oštri, beli šiljci.
<BR>&nbsp;&nbsp;&nbsp;&nbsp;&nbsp;Šibo beše počela da se zamara od tereta, i spoljkostur ju je usporavao. Kilin je osećao kako mu se bol širi u ramenima, gde se behu urezali kaiševi nosiljke. On natera sebe da ne misli na to, time što je sve ostalo učinio jasnim i oštrim, toliko jasnim da je potisnulo bol. Uspeo je da izdrži tako sve dok nije ugledao sletište. Bila je to prostrana ravnica, ravna i bez tragova rada maški.
<BR>&nbsp;&nbsp;&nbsp;&nbsp;&nbsp;Na ravnici nije bilo ničega. Čak ni otpada maški. Potražili su zaklon pod isturenim stenom, kako ih ne bi osmotrilo ništa sa neba. Potom su čekali. Dok se spuštao, Deniks je postajao sve crveniji, a ostatak neba postao je ledeno plav od Jedačevog sjaja koji je dopirao sa drugog horizonta. Kilin je voleo da posmatra igru svetlosti na retkim, rasejanim sivim oblacima. Poslednjih godina retko je viđao oblake. Artur mu, nepozvan, beše saopštio da je većina predela toliko isušena da više ne izbacuje vlagu u vazduh. Pretpostavljao je, stoga, da postoji nekoliko pljosnatih, srebrom oivičenih ploča izmaglice bliže Metropolisu, oko koga je izviralo topljenje leda. On začkilji, pokušavajući da poronađe Svećnjak, dok se plavetnilo nad njim zgušnjavalo. I, umesto Svećnjaka, ugledao je Prašača.
<BR>&nbsp;&nbsp;&nbsp;&nbsp;&nbsp;Kilin se ukoči. Prašač se držao prave linije. Njegova donja površina bila je bez šavova i uglačana, odslikavajući tle pod sobom. Bio se spustio sasvim nisko, kao da pretražuje dolinu. Ali, otvori sa otrovima nisu se pojavljivali. Kilin je sedeo potpuno nepomično, sve dok ga Sekira nije potapšao po ramenu i glasno rekao: "Mirno. Ovaj je naš."
<BR>&nbsp;&nbsp;&nbsp;&nbsp;&nbsp;Jedna žena od Kingovih već je navlačila ranac, smeškajući se zbog male panike koju behu priredili Rukovima i Bišopovima. Kilin je video da ostali deluju pomalo postiđeno, ali za njega to nije važilo. To što se Kingovi ponašaju prema Prašaču kao da im je poznat, kao da su već bili sa njim u dodiru, nije značilo da će se i on tako ponašati.
<BR>&nbsp;&nbsp;&nbsp;&nbsp;&nbsp;On i Šibo zauzeli su zaštitnicu. Tobi je ponovo zaspao, otvorenih usta i neobično bledog lica. Videvši da puls snažno bije u dečakovom vratu, Kilin ga pusti da spava i dalje.
<BR>&nbsp;&nbsp;&nbsp;&nbsp;&nbsp;Dok su se oni pojavljivali u ravnici, Prašač ispusti tanak, visok zvuk. Nije koristio točkove, već kao da je lebdeo u vazduhu, na način koji Kilin nije razumeo. Potom, kada je usporio, on ugleda kako se spuštaju četiri stvari nalik na salince, i iza njih se podiže gust oblak tamne prašine. Prašač je klizao ka njima. Kilin je morao da učini napor i natera sebe da korača dalje. Dok im se Prašač približavao, Kingovi su delovali sasvim opušteno.
<BR>&nbsp;&nbsp;&nbsp;&nbsp;&nbsp;Pravili su se važni što su savladali jednu Bunju, što znaju šta treba da rade. Kilin je znao da oni misle kako je glupo vući Tobija ovamo, i da Kingovi već behu otpisali dečaka. Ako oni nisu uspeli da izvuku medicinsku pomoć od svoje Bunje, neće uspeti ni ova gomila olinjalih i izmoždenih Bišopovih. Ipak, bio im je potreban prevodilac, i, ukoliko je to bila njegova cena, podnosiće i to što on vuče sa sobom već osuđenog dečaka. To se videlo na Sekirinom licu još juče, ali je učtivost između Porodica još uvek nešto značila, te nije ništa rekao.
<BR>&nbsp;&nbsp;&nbsp;&nbsp;&nbsp;Uglačani trbuh se rascepi. U prašinu se spusti kosina, i Sekira povede ostale uz nju. Rukovi i Bišopovi su išli pozadi, iskolačenih i nemirnih očiju.
<BR>&nbsp;&nbsp;&nbsp;&nbsp;&nbsp;Kilin je morao da primora sebe da se popne uz kosinu. Kiselkasti zadah aktivne maške ga je uzbunjivao, i sva čula su mu poigravala.
<BR>&nbsp;&nbsp;&nbsp;&nbsp;&nbsp;Smestili su se među velikim, grubim kućištima koja su štrčala sa zidova. Prašač je iznutra bio mračan, sa nizovima polica i zatupastih naprava. Na zidovima su se nalazila nemirna svetla. Njihove trake bacale su tamnocrvene klinove svetlosti preko napetih lica ljudi koji u sedeli. Kilin je ostao stojeći, na oprezu. Osećao je kako pod podrhtava. Iznenadni skok ga natera da se oklizne po glatkom aluminijuimskom kućištu, što kod ostalih izazva smeh. Bio je to prvi ljudski zvuk koji se ikada začuo u jednom Prašaču. Svi su se smejali dok je Kilin pokajnički tražio mesto da sedne, a potom je nastupilo nemo čekanje, puno strepnje. Brujanje ispuni zidove i to ih je umiri. Tobi je spavao.
<BR>&nbsp;&nbsp;&nbsp;&nbsp;&nbsp;Kilin je posmatrao mutnu, zadimljenu tamu. Prljavština i otpad maški ležali su po uglovima. Sve je izgledao staro i istrošeno. Pretpostavljao je da sam Prašač nije pametan, i da predstavlja samo alatku za ostale maške. Sećao se da one male mašine što su ispadale iz Prašača Tobi beše nazvao 'nebeskim bubašvabama', po insektu koji je naseljavao Citadelu. Nije imao pojma ima li ih i u Prašačima. Ako naiđe na neku u pepeljastom polumraku, ubiće je bez razmišljanja, ma koliko se Sekira ljutio.
<BR>&nbsp;&nbsp;&nbsp;&nbsp;&nbsp;Kilin je pratio otkucavanja merača vremena u svom levom oku. Uspevao je da ne misli da se nalazi u vazduhu, niti koliko daleko bi morao da pada odatle. Prošlo je više od sata dok nije osetio usporavanje. Ostali su se promeškoljili, dok je Prašač spuštao nos i od prizemljenja je nekolicina popadala sa sedišta.
<BR>&nbsp;&nbsp;&nbsp;&nbsp;&nbsp;Kosina se šušteći spustila na bledožuti beton. Crni tragovi salinaca i pukotine ukrštali su se preko pravougaonika, i Sekira ih povede napolje. Pojavili su se na prostranom polju prošaranog betona, koje se protezalo sve do horizonta. Po okolnim brdima su se nalazile fabrike maški. Čim je stupio na tle, Kilin približi brda i proveri ih. Na sve strane rojili su se serveri. Klinasti kamioni gladno su brektali po strmim putevima između neobično uglačanih tornjeva. Ni traga Maroderima.
<BR>&nbsp;&nbsp;&nbsp;&nbsp;&nbsp;Šibo nešto šapnu i Kilin se okrenu. Istog časa potpuno se ukočio. Pored Prašača stajao je Veštak i petljao nešto oko elektroutika na boku Prašača. Daje mu je naređenja, pretpostavi Kilin.
<BR>&nbsp;&nbsp;&nbsp;&nbsp;&nbsp;Ali, veličina! Bio je najmanje pet puta veći od bilo kog Veštaka kojeg Kilin ikada beše video. Opšti oblik je još postojao, prefinjen i precizan. Sivi slojevi dodatnih kućišta davali su mu izgled mišićavosti. Sa stubova na prednjem i zadnjem kraju visili su uglačani vretenasti oslonci. Antene su se nervozno okretale prema ljudima.
<BR>&nbsp;&nbsp;&nbsp;&nbsp;&nbsp;"Uopšte ne liči na Veštake koje sam ranije viđao", šapnu on Šibi.
<BR>&nbsp;&nbsp;&nbsp;&nbsp;&nbsp;"Prilagođen", odgovori mu ona tiho. "Kada se oslobode, menjaju sami sebe."
<BR>&nbsp;&nbsp;&nbsp;&nbsp;&nbsp;Pobunjeni Veštak čučao je na teškim gusenicama koje su podržavale masu ogromnog oklopa. Keramičke krivine prosto su mu pucketale od dodatnih sposobnosti. Njuške. Antene. Alatke. Držači. Senzori. Viševezujući izraštaji. Priključci. Izobličeni metalnoplavi otvori nalik na žive rane.
<BR>&nbsp;&nbsp;&nbsp;&nbsp;&nbsp;Kilin je stajao nepokretno dok su mu unutrašnji alarmi odzvanjali od nervoznog, iskidanog straha. Veštak je izgledao opasno. Sva čula su mu vrištala od upozorenja na elektromagnetnu mrežu koju je Veštak širio oko sebe. Gusta polja su se obavijala oko Kilina kao paučina. Iskušavala su. Pružala su metalne niti u njegova čula.
<BR>&nbsp;&nbsp;&nbsp;&nbsp;&nbsp;"Kiline!" opomenu ga Sekira. "Prevodi."
<BR>&nbsp;&nbsp;&nbsp;&nbsp;&nbsp;Morao je da primora sebe da prestane da zuri u Bunju.
<BR>&nbsp;&nbsp;&nbsp;&nbsp;&nbsp;Pogledao je Šibo. Njen pogled mu je nemo govorio da se i ona bori sa potrebom da pobegne.
<BR>&nbsp;&nbsp;&nbsp;&nbsp;&nbsp;Nervozno su se nasmešili jedno drugom. Kilin duboko uzdahnu, a onda isključi unutrašnje alarme. Čula su mu se svela na tihe, zabrinute signale.
<BR>&nbsp;&nbsp;&nbsp;&nbsp;&nbsp;On i Šibo pažljivo spustiše Tobija na šareni beton. "Jesmo li bezbedni dok stojimo ovde?" upitao on Sekiru.
<BR>&nbsp;&nbsp;&nbsp;&nbsp;&nbsp;"Bezbedni koliko i svi ostali. Već je poslao šifre za identifikaciju, po kojima smo mi radna ekipa maški."
<BR>&nbsp;&nbsp;&nbsp;&nbsp;&nbsp;"Ali, maške mogu da vide..."
<BR>&nbsp;&nbsp;&nbsp;&nbsp;&nbsp;"Ne trude se. Ovo je radni prostor, pa se samo upravljaju po elektrotalasima. Tako kaže Bunja."
<BR>&nbsp;&nbsp;&nbsp;&nbsp;&nbsp;"Ipak, zar ne bi trebalo..."
<BR>&nbsp;&nbsp;&nbsp;&nbsp;&nbsp;"Kreni! Reci mu za taj spisak stvari koje su nam potrebne."
<BR>&nbsp;&nbsp;&nbsp;&nbsp;&nbsp;Kilin oklevajući pođe prema Veštaku. Ovaj je stajao, ogroman, na svojim pojačanim gusenicama, punim zbijenog blata i otpada maški. Metal je ponegde bio gladak, uglačan i svež. Dublje pozadi, međutim, Kilin ugleda izubijano, bušno kućište - pravog Veštaka, koji se pobunio protiv civilizacije maški da bi spasao sebe.
<BR>&nbsp;&nbsp;&nbsp;&nbsp;&nbsp;Kilin prizva Bada i Lice odgovori:
<BR>&nbsp;&nbsp;&nbsp;&nbsp;&nbsp;1. Spreman da probam.
<BR>&nbsp;&nbsp;&nbsp;&nbsp;&nbsp;2. Ne obećavam da ću sve razumeti.
<BR>&nbsp;&nbsp;&nbsp;&nbsp;&nbsp;Kilin je oprezno razgledao Veštaka. Pošto prođe dug trenutak, on podiže otvorene šake ispred grudi. To, razume se, neće pomoći da se ostvari kontakt, ali, pružalo mu je osećanje da je spreman za sve što bi Veštak mogao učiniti. Iznenada se setio miša kojeg je video pre mnogo dana. I on je zapanjeno piljio u nepoznato, ogromno biće. Podigao je šapice, kao da bi da dodirne ono što je nedodirljivo. Kilin je tog časa čučao, kako bi se olakšao. Miš, verovatno, čak ni to nije razumeo.
<BR>&nbsp;&nbsp;&nbsp;&nbsp;&nbsp;Kilin je razgledao brojne senzore Veštaka. Nije mogao da odredi koji od njih ga posmatraju.
<BR>&nbsp;&nbsp;&nbsp;&nbsp;&nbsp;"Pokušavaš da dopreš?" upita on Bada. Bio je potpuno povezao Bada sa svojim čulima. Ovako izbliza, Veštak će lako uspeti da ih razabere svojim lutajućim poljima.
<BR>&nbsp;&nbsp;&nbsp;&nbsp;&nbsp;Kilin odjednom oseti nešto sivo i ogromno kako mu se kreće maglovitom ivicom čula. Ćoškasta masa.
<BR>&nbsp;&nbsp;&nbsp;&nbsp;&nbsp;1. Osećam nešto.
<BR>&nbsp;&nbsp;&nbsp;&nbsp;&nbsp;2. Jezik se izmenio.
<BR>&nbsp;&nbsp;&nbsp;&nbsp;&nbsp;3. Mnogo toga se ne sećam.
<BR>&nbsp;&nbsp;&nbsp;&nbsp;&nbsp;4. Pokušavam da...
<BR>&nbsp;&nbsp;&nbsp;&nbsp;&nbsp;U glavi mu eksplodira mlaz boja. Narastao je i izbledeo tokom jednog otkucaja srca, a onda je sasvim nestao.
<BR>&nbsp;&nbsp;&nbsp;&nbsp;&nbsp;1. Pročitao je spisak od tebe.
<BR>&nbsp;&nbsp;&nbsp;&nbsp;&nbsp;2. Slaže se.
<BR>&nbsp;&nbsp;&nbsp;&nbsp;&nbsp;3. Većinu će nabaviti danas.
<BR>&nbsp;&nbsp;&nbsp;&nbsp;&nbsp;"Kada?" upita Kilin.
<BR>&nbsp;&nbsp;&nbsp;&nbsp;&nbsp;Novi bezvučni talas boja. Potom grubo struganje, nalik na pesak u grlu. On zažmirka.
<BR>&nbsp;&nbsp;&nbsp;&nbsp;&nbsp;1. Dok mi radimo svoj posao.
<BR>&nbsp;&nbsp;&nbsp;&nbsp;&nbsp;2. Hoće da pođemo sa njim.
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;Ovog puta boje su se pretvorile u uznjihane niti boje slonovače.
<BR>&nbsp;&nbsp;&nbsp;&nbsp;&nbsp;1. U fabriku, tu blizu.
<BR>&nbsp;&nbsp;&nbsp;&nbsp;&nbsp;2. Da ukrademo neke stvari.
<BR>&nbsp;&nbsp;&nbsp;&nbsp;&nbsp;"Šta kaže?" upita Sekira.
<BR>&nbsp;&nbsp;&nbsp;&nbsp;&nbsp;"Hoće da krademo iz jedne od onih fabrika."
<BR>&nbsp;&nbsp;&nbsp;&nbsp;&nbsp;Sekira klimnu glavom. "Bili smo tamo i ranije."
<BR>&nbsp;&nbsp;&nbsp;&nbsp;&nbsp;Kilin je polako pomislio reči, ne izgovarajući ih. Želim medicinsku pomoć za mog dečaka. Morao je da posebno zamisli svaku reč, kako bi bio siguran da ih je Bad uhvatio. Lice je bio dobar u razumevanju govora, ali u unutrašnjim razgovorima bi često omanuo.
<BR>&nbsp;&nbsp;&nbsp;&nbsp;&nbsp;Pauza. Potom u Kilinu zapucketaše žućkaste pruge.
<BR>&nbsp;&nbsp;&nbsp;&nbsp;&nbsp;1. Dečko ima Aspekte?
<BR>&nbsp;&nbsp;&nbsp;&nbsp;&nbsp;Kakve veze to ima? Nije bilo svrhe produžavati razgovor.
<BR>&nbsp;&nbsp;&nbsp;&nbsp;&nbsp;1. Dobro ako nema.
<BR>&nbsp;&nbsp;&nbsp;&nbsp;&nbsp;2. Dečko je mlad čovek?
<BR>&nbsp;&nbsp;&nbsp;&nbsp;&nbsp;"Naravno", nervozno odgovori Kilin.
<BR>&nbsp;&nbsp;&nbsp;&nbsp;&nbsp;Bad i maška su izgleda imali mali problem sa prevođenjem. Veštak nije znao reč "deca".
<BR>&nbsp;&nbsp;&nbsp;&nbsp;&nbsp;Požuri. Bezvučne, jasne eksplozije boje u umu treperile su mu pod kapcima.
<BR>&nbsp;&nbsp;&nbsp;&nbsp;&nbsp;1. Dečko nema ni sva čula odraslih?
<BR>&nbsp;&nbsp;&nbsp;&nbsp;&nbsp;"Ne, još nema, ja..."
<BR>&nbsp;&nbsp;&nbsp;&nbsp;&nbsp;"Šta mu to govoriš?" upita Sekira.
<BR>&nbsp;&nbsp;&nbsp;&nbsp;&nbsp;"Ostavi me, ja..."
<BR>&nbsp;&nbsp;&nbsp;&nbsp;&nbsp;"Prokletstvo, ne traći vreme na..."
<BR>&nbsp;&nbsp;&nbsp;&nbsp;&nbsp;"Nazad!" Kilin odgurnu Sekiru jednom rukom, ne okrećući glavu.
<BR>&nbsp;&nbsp;&nbsp;&nbsp;&nbsp;Još ne. Slušaj, jedan server ga je dokačio oružjem nalik na marodersko. Pogodio je i moju levu ruku, vidiš? Čitav sistem kontrole je odsečen. Ako...
<BR>&nbsp;&nbsp;&nbsp;&nbsp;&nbsp;1. Dečko je onda kao životinja.
<BR>&nbsp;&nbsp;&nbsp;&nbsp;&nbsp;2. Veštak kaže da je korisno.
<BR>&nbsp;&nbsp;&nbsp;&nbsp;&nbsp;Nismo mi životinje! Ti...
<BR>&nbsp;&nbsp;&nbsp;&nbsp;&nbsp;1. Ne.
<BR>&nbsp;&nbsp;&nbsp;&nbsp;&nbsp;2. Kaže kao životinja.
<BR>&nbsp;&nbsp;&nbsp;&nbsp;&nbsp;3. Ako dečko nema u glavi diskove sa Aspektima .
<BR>&nbsp;&nbsp;&nbsp;&nbsp;&nbsp;Molio sam za pomoć, pogađaću se za nju, razumeš? Krašćemo za Veštaka, ako popravi mog dečka.
<BR>&nbsp;&nbsp;&nbsp;&nbsp;&nbsp;"Kiline! Šta.."
<BR>&nbsp;&nbsp;&nbsp;&nbsp;&nbsp;1. Veštak kaže da ne razumeš.
<BR>&nbsp;&nbsp;&nbsp;&nbsp;&nbsp;2. Dečko će pomoći krađu.
<BR>&nbsp;&nbsp;&nbsp;&nbsp;&nbsp;Kilin se zaboravi i progovori naglas. "Dečko nije deo toga!"
<BR>&nbsp;&nbsp;&nbsp;&nbsp;&nbsp;1. Dečak mora da krade.
<BR>&nbsp;&nbsp;&nbsp;&nbsp;&nbsp;"Slušaj, on nije deo pogodbe", ljutito odseče Kilin. Mi hoćemo..."
<BR>&nbsp;&nbsp;&nbsp;&nbsp;&nbsp;Sekira ga munu. "Prokletstvo, šta to..."
<BR>&nbsp;&nbsp;&nbsp;&nbsp;&nbsp;Kilin ga odalami jednom rukom, i dalje gledajući naviše u Veštaka. Poželeo je da zna kojem senzoru da se obrati.
<BR>&nbsp;&nbsp;&nbsp;&nbsp;&nbsp;Sekira ga gurnu u stomak, ali Kilin zakači stopalom Sekirinu isturenu nogu i sruši ga na beton. Sekira se opruži i Kilin ga šutnu u slabinu i povuče se. "Šibo!"
<BR>&nbsp;&nbsp;&nbsp;&nbsp;&nbsp;Pojavila se između njih niotkuda, ruku ispruženih naizgled sasvim opušteno. Ali, prsti su joj bili ukočeni, zakrivljene oštrice. Spoljkostur joj je zujao. Predstavljaće dobro oružje u borbi prsa u prsa.
<BR>&nbsp;&nbsp;&nbsp;&nbsp;&nbsp;Sekira se zagrcnu i opsova. Cermo Sporać priđe bliže, nagonski krećući u pomoć svojoj Porodici.
<BR>&nbsp;&nbsp;&nbsp;&nbsp;&nbsp;Kilin je posmatrao Sekiru kako ustaje na sve četiri, procenjujući situaciju raširenim očima. Napad na Kapetana predstavljao je ozbiljan prestup. Sekira bi mogao da pozove ostale Kingove da se obruše na njih. Kilin je video da ovaj i pomišlja na to, jer mu se rečita brada beše uvukla; ipak, rešio je da odustane. Potom mu brada zaigra i Sekira namesti lice tako da prikrije barem deo besa. "Sklopi posao kako valja, čuješ?"
<BR>&nbsp;&nbsp;&nbsp;&nbsp;&nbsp;"Radim to. Veštak je nešto pogrešno razumeo."
<BR>&nbsp;&nbsp;&nbsp;&nbsp;&nbsp;"Slušaj ga!" Sekira ustade, otresajući dlanove. Ali, ostao je pognut. Kilinu je bilo jasno da će se ostali obrušiti na njih, samo ako im Sekira da znak.
<BR>&nbsp;&nbsp;&nbsp;&nbsp;&nbsp;"Hoću, ali..."
<BR>&nbsp;&nbsp;&nbsp;&nbsp;&nbsp;"Dobro slušaj!"
<BR>&nbsp;&nbsp;&nbsp;&nbsp;&nbsp;"Priča kako će koristiti Tobija. Dečko nije u stanju..."
<BR>&nbsp;&nbsp;&nbsp;&nbsp;&nbsp;"Slušaj."
<BR>&nbsp;&nbsp;&nbsp;&nbsp;&nbsp;"Neću da..."
<BR>&nbsp;&nbsp;&nbsp;&nbsp;&nbsp;"Bunja zna mnogo više nego ti." Sekira se namršti i zamisli. Lice mu je odjednom postalo prazno. "Ah, dobro."
<BR>&nbsp;&nbsp;&nbsp;&nbsp;&nbsp;Sekira je nekako shvatio šta Veštak želi. Kilin požele da ga upita, ali je znao da ne bi mogao da veruje u odgovor. Kapetanovo lice bilo je potpuno zatvoreno. Brada mu se bila povukla, kao da neće da protivreči izrazu ostatka lica.
<BR>&nbsp;&nbsp;&nbsp;&nbsp;&nbsp;Kilin lagano uzdahnu. Najbolje je da se primiri. Ako Sekira nađe načina da zaobiđe Kilina, da i bez korišćenja prevodioca dobije ono što treba Kingovima, više neće biti nade za Tobija. "Dabre... dabre."
<BR>&nbsp;&nbsp;&nbsp;&nbsp;&nbsp;"E, tako", strogo primeti Sekira. "I, govori naglas. Hoću sve da čujem."
<BR>&nbsp;&nbsp;&nbsp;&nbsp;&nbsp;"Dabre."
<BR>&nbsp;&nbsp;&nbsp;&nbsp;&nbsp;Sekira neupadljivo klimnu glavom ostalim Kingovima i ovi se primetno opustiše.
<BR>&nbsp;&nbsp;&nbsp;&nbsp;&nbsp;1. Hoće da svi pođete.
<BR>&nbsp;&nbsp;&nbsp;&nbsp;&nbsp;2. Pokazaće šta da uzmete.
<BR>&nbsp;&nbsp;&nbsp;&nbsp;&nbsp;"Koliko će to trajati?"
<BR>&nbsp;&nbsp;&nbsp;&nbsp;&nbsp;1. Nema mere.
<BR>&nbsp;&nbsp;&nbsp;&nbsp;&nbsp;"Veštak neće da kaže", šapnu Kilin. Što duže budu bili tu, opasnost će biti veća. Može ih videti neki Maroder.
<BR>&nbsp;&nbsp;&nbsp;&nbsp;&nbsp;1. Moramo malo da marširamo.
<BR>&nbsp;&nbsp;&nbsp;&nbsp;&nbsp;"Koliko daleko odavde?"
<BR>&nbsp;&nbsp;&nbsp;&nbsp;&nbsp;1. Ne razumem njegove mere.
<BR>&nbsp;&nbsp;&nbsp;&nbsp;&nbsp;2. A ima i još nešto.
<BR>&nbsp;&nbsp;&nbsp;&nbsp;&nbsp;3. Razumem samo polovinu svega što kaže.
<BR>&nbsp;&nbsp;&nbsp;&nbsp;&nbsp;4. Misli da je dečko važan.
<BR>&nbsp;&nbsp;&nbsp;&nbsp;&nbsp;5. Prevešće nas.
<BR>&nbsp;&nbsp;&nbsp;&nbsp;&nbsp;"Dobro, vozićemo se. Šta dobijamo zauzvrat?"
<BR>&nbsp;&nbsp;&nbsp;&nbsp;&nbsp;1. Sve sa spiska.
<BR>&nbsp;&nbsp;&nbsp;&nbsp;&nbsp;2. Ali, možete dobiti još.
<BR>&nbsp;&nbsp;&nbsp;&nbsp;&nbsp;"Zašto će nam dati više nego što tražimo?"
<BR>&nbsp;&nbsp;&nbsp;&nbsp;&nbsp;1. Ima posao za dečka.
<BR>&nbsp;&nbsp;&nbsp;&nbsp;&nbsp;Ne, smesta pomisli Kilin. Reci mu ne. Potom progovori naglas. "Nećemo da nepotrebno rizikujemo".
<BR>&nbsp;&nbsp;&nbsp;&nbsp;&nbsp;"Hej!" pobuni se Sekira. "Ja odlučujem šta je suviše opasno."
<BR>&nbsp;&nbsp;&nbsp;&nbsp;&nbsp;1. Dogovor će ti se dopasti.
<BR>&nbsp;&nbsp;&nbsp;&nbsp;&nbsp;2. Veštak mora da ti pokaže.
<BR>&nbsp;&nbsp;&nbsp;&nbsp;&nbsp;3. Dečku neće biti ništa.
<BR>&nbsp;&nbsp;&nbsp;&nbsp;&nbsp;4. On nije ranjiv.
<BR>&nbsp;&nbsp;&nbsp;&nbsp;&nbsp;Kilin uspe da savlada napad divljeg smeha. Okružen maškama - i pričam sa jednom! - a ova naduvana hrpa smeća mi kaže da Tobi nije ranjiv.
<BR>&nbsp;&nbsp;&nbsp;&nbsp;&nbsp;1. Hoćeš da prevedem to?
<BR>&nbsp;&nbsp;&nbsp;&nbsp;&nbsp;Ne. Kilin pođe za rukom da se sredi.
<BR>&nbsp;&nbsp;&nbsp;&nbsp;&nbsp;Sekira ga je besno gledao. Ali, uspeo je da savlada potrebu da detaljno ispita Veštaka o Tobiju. "Moj vođa kaže da možemo kasnije da pričamo o tome."
<BR>&nbsp;&nbsp;&nbsp;&nbsp;&nbsp;1. Veštak kaže dobro.
<BR>&nbsp;&nbsp;&nbsp;&nbsp;&nbsp;"Sad je bilo bolje", primeti Sekira. "Samo mu reci da ćemo uraditi sve što želi".
<BR>&nbsp;&nbsp;&nbsp;&nbsp;&nbsp;Kilin duboko, zamišljeno uzdahnu. Morao je da pazi šta radi. Možeš da popraviš mog dečka? "Pokaži nam šta da radimo."
<BR>&nbsp;&nbsp;&nbsp;&nbsp;&nbsp;1. Veštak će nas odvesti na jedno posebno mesto.
<BR>&nbsp;&nbsp;&nbsp;&nbsp;&nbsp;2. Nabaviće alat da popravi dečaka.
<BR>&nbsp;&nbsp;&nbsp;&nbsp;&nbsp;3. A i tvoju ruku.
<BR>&nbsp;&nbsp;&nbsp;&nbsp;&nbsp;A cena?
<BR>&nbsp;&nbsp;&nbsp;&nbsp;&nbsp;1. Videćemo.
<BR>&nbsp;&nbsp;&nbsp;&nbsp;&nbsp;2. Veštak više ne govori.
<BR>&nbsp;&nbsp;&nbsp;&nbsp;&nbsp;"Grupa!" oštro pozva Sekira. "Penjite se na Bunju. Brzo ćemo završiti."
<BR>&nbsp;&nbsp;&nbsp;&nbsp;&nbsp;Moramo saznati šta Veštak hoće.
<BR>&nbsp;&nbsp;&nbsp;&nbsp;&nbsp;1. I hoćete.
<BR>&nbsp;&nbsp;&nbsp;&nbsp;&nbsp;2. Pokazaće vam.
<BR>&nbsp;&nbsp;&nbsp;&nbsp;&nbsp;3. Najpre ukradite ono što želil.
<BR>&nbsp;&nbsp;&nbsp;&nbsp;&nbsp;Dok su se pentralil strmim bokovima ogromne, uglačane maške, Sekira besno pogleda Kilina. "Udaraš Kapetana, a? Odraću te zbog ovog. Čekaj samo da se vratimo u Metropolis."
<BR>&nbsp;&nbsp;&nbsp;&nbsp;&nbsp;"Ako se vratimo", mračno mu odvrati Kilin.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
