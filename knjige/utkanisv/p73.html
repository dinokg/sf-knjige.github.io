<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. ODLUKA
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Suzana je ostala da sedi pored Džerihoovog tela veoma dugo, razmišljala je, mada je sve vreme pokušavala da ni na šta ne misli. U podnožju brda raspredanje je još trajalo; plima Fuge joj se približavala. Ali ona nije bila u stanju da se suoči sa njenom lepotom, ne u ovom trenutku. Kada su joj se niti približile na pedeset jardi, ona se pred njima povukla, ostavivši Džerihoovo telo.
<BR>&nbsp;&nbsp;&nbsp;&nbsp;&nbsp;Zora je počela da rudi i osvetljava oblake iznad njene glave. Odlučila je da se popne još više kako bi imala dobar pogled kada svane. Što se više pela postajalo je sve vetrovitije; duvao je neprijatan vetar sa severa. Ali drhtanje joj se isplatilo, jer se sa ispupčenja na kome je sada stajala pružao divan vidik; što se više razdanjivalo bilo je jasnije zašto je Šedvel izabrao ovu dolinu i koliko je mudro postupio. Sa svih strana bila je okružena strmim brdima na čijim padinama nije bilo ni jedne jedine kuće, ma kako skromna bila. Jedini znak prisustva ljudi bio je primitivni put koji je konvoj sledio da bi stigao ovamo i koji je najverovatnije više bio korišćen tokom poslednja dvadeset četiri sata nego sve vreme dosadašnjeg postojanja.
<BR>&nbsp;&nbsp;&nbsp;&nbsp;&nbsp;Na tom je putu, kada je zora svetlošću okupala brda, ugledala kola. Puzila su jedno vreme duž prevoja brda, a onda se zaustavila. Vozač, koji je sa mesta na kome se Suzana nalazila izgledao minijaturan, izašao je iz kola i stao da osmatra dolinu. Fuga kao da je bila nevidljiva za takve usputne svedoke, jer vozač se gotovo istog časa vratio u kola, verovatno shvativši da je negde pogrešno skenuo. Međutim, nije krenuo dalje, kao što je ona očekivala da će učiniti. Umesto toga, sišao je sa puta i parkirao se malo dalje među žbunjem borovnice. Zatim je ponovo izišao i krenuo u njenom pravcu, sledeći krivudavi puteljak duž padine brda posute kamenim gromadama.
<BR>&nbsp;&nbsp;&nbsp;&nbsp;&nbsp;A onda joj se učinilo da ga je prepoznala; u njoj se probudila nada da je oči nisu prevarile i da joj se to odista približavao Kal.
<BR>&nbsp;&nbsp;&nbsp;&nbsp;&nbsp;Da li ju je video? Izgleda da nije, jer upravo je počeo da se spušta. Ona pretrča kraći deo puta kako bi smanjila razdaljinu među njima, a onda se pope na jednu stenu i stade da maše rukama. Prošlo je nekoliko minuta dok je nije primetio, a i onda je sasvim slučajno pogledao u njenom pravcu. Zastao je i šakom zaklonio oči. Zatim je promenio pravac kretanja i stao krivudavo da se vraća uz padinu prema njoj, i da! bio je to Kal. Ni tada se još nije usudila da poveruje kako je to odista on, sve dok joj do ušiju nije doprlo njegovo teško disanje i škripanje peta po orošenoj travi.
<BR>&nbsp;&nbsp;&nbsp;&nbsp;&nbsp;Poslednjih nekoliko jardi prešao je više spotičući se nego trčeći, a onda se iznenada našao pred njom i ona mu se bacila u naručje, privukavši ga k sebi.
<BR>&nbsp;&nbsp;&nbsp;&nbsp;&nbsp;Ovaj put je ona bila ta koja je rekla: "Volim te", i odgovorila na njegov osmeh bujicom poljubaca.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Izmenjali su što su brže mogli najvažnije novosti, ostavivši ostatak za kasnije. "Šedvel više ne želi da proda Fugu", reče Suzana. "Želi da je poseduje."
<BR>&nbsp;&nbsp;&nbsp;&nbsp;&nbsp;"I da zauvek igra Proroka?" upita Kal.
<BR>&nbsp;&nbsp;&nbsp;&nbsp;&nbsp;"Sumnjam. Kada sve bude pod njegovom kontrolom prestaće da se pretvara."
<BR>&nbsp;&nbsp;&nbsp;&nbsp;&nbsp;"Znači moraćemo da ga sprečimo da stekne kontrolu", reče Kal. "Moraćemo da ga demaskiramo."
<BR>&nbsp;&nbsp;&nbsp;&nbsp;&nbsp;"Ili jednostavno da ga ubijemo", dodade ona.
<BR>&nbsp;&nbsp;&nbsp;&nbsp;&nbsp;On klimnu. "Ne gubimo vreme", dodade on.
<BR>&nbsp;&nbsp;&nbsp;&nbsp;&nbsp;Ustadoše i zagledaše se u svet koji je zauzeo celu dolinu pod njima. Raspredanje još nije bilo završeno; vlakna svetlosti puzala su koz travu, ostavljajući za sobom floru i faunu.
<BR>&nbsp;&nbsp;&nbsp;&nbsp;&nbsp;S druge strane dodirišta Kraljevstva i Utkanog sveta sijala je obećana zemlja. Kao da je Fuga iz sna prenela vlastito godišnje doba, a to godišnje doba bilo je večno proleće.
<BR>&nbsp;&nbsp;&nbsp;&nbsp;&nbsp;U svetlucavom drveću, na poljima i rekama, pojavila se neka svetlost koja nije dopirala sa neba, već je bila sumorna, iako se prolamala iz svakog pupoljka i iz svake kapi. Danas je čak i najdrevniji kamen bio ponovo stvoren. Nalik na pesme koje je Kal pokušao da odrecituje za vreme vožnje. Stare reči, nova magija.
<BR>&nbsp;&nbsp;&nbsp;&nbsp;&nbsp;"Čeka na nas", reče on.
<BR>&nbsp;&nbsp;&nbsp;&nbsp;&nbsp;Zajedno krenuše niz brdo.
</P></TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
