<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. OČAJ
<P>&nbsp;&nbsp;&nbsp;&nbsp;&nbsp;I tako se to nastavilo i narednih nedelju i po: vesti nije bilo, pa nije.
<BR>&nbsp;&nbsp;&nbsp;&nbsp;&nbsp;Vratio se na posao, upotrebivši očevu bolest kao izgovor za odsustvovanje i nastavio tamo gde je stao, među formularima. U pauzi za ručak dolazio je kući da Brendanu podgreje hranu - uspevao je da ga u to vreme izvuče iz sobe, ali je ovaj ipak jedva čekao da se u nju vrati - i da nahrani ptice. Ali svim tim poslovima posvećivao je tek manju pažnju. Koliko god da je prepreka podizao između sebe i svog nestrpljenja, devet od deset misli bile su vezane za Suzanu i njen dragoceni teret.
<BR>&nbsp;&nbsp;&nbsp;&nbsp;&nbsp;Što su dani više odmicali, a ona se nije javljala, sve je češće pomišljao na najgore: da se i neće javiti. Ili se plašila mogućih posledica ako pokuša da uspostavi vezu s njim, ili što je bilo još gore, više nije mogla da se javi. Pred kraj druge nedelje, odlučio je da pokuša da pronađe ćilim na njemu jedini dostupan način. Oslobodio je golubove.
<BR>&nbsp;&nbsp;&nbsp;&nbsp;&nbsp;Razdragano su se vinuli u vazduh i stali da kruže oko kuće. Taj ga je prizor podsetio na onaj prvi dan u Ulici Tuge i to ga malo oraspoloži.
<BR>&nbsp;&nbsp;&nbsp;&nbsp;&nbsp;"Hajdete", bodrio ih je. "Nastavite."
<BR>&nbsp;&nbsp;&nbsp;&nbsp;&nbsp;Stalno su leteli u krug kao da se orijentišu. Srce bi mu malo brže počelo da udara svaki put kada bi mu se učinilo da se neki od njih odvojio od jata i udaljio. S patikama na nogama, bio je spreman da ih prati.
<BR>&nbsp;&nbsp;&nbsp;&nbsp;&nbsp;Ali posle sasvim kratkog vremena umorili su se od slobode. Jedan po jedan stadoše da se vraćaju; čak i trideset tri. Neki su se spustili u baštu, a ostali na oluk kuće. Nekolicina se čak vratila pravo u golubarnik. Kavezi su im bili pretrpani, a noćni vozovi su im, nema sumnje, narušavali san, ali za većinu je to bilo jedino prebivalište koje su ikada upoznali.
<BR>&nbsp;&nbsp;&nbsp;&nbsp;&nbsp;I mada su ih vetrovi bez sumnje mamili, vetrovi koji su mirisali na mesta bogatija od njihovog golubarnika pored pruge, nisu uopšte želeli da se ogledaju na takvim strujama.
<BR>&nbsp;&nbsp;&nbsp;&nbsp;&nbsp;Proklinjao ih je zbog njihove nepreduzimljivosti; zatim ih je nahranio i napojio; onda se konačno vratio u kuću gde mu je Brendan ponovo pričao o pacovima.
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
