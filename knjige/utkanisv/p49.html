<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. POZIVI
<P>&nbsp;&nbsp;&nbsp;&nbsp;&nbsp;Kal se iznenada probudio.
<BR>&nbsp;&nbsp;&nbsp;&nbsp;&nbsp;Vazduh je postao neznatno prohladan, mada to nije bilo ono što ga je probudilo. Već Lemjuel Lo koji ga je dozivao po imenu.
<BR>&nbsp;&nbsp;&nbsp;&nbsp;&nbsp;"Kalhun... Kalhun..."
<BR>&nbsp;&nbsp;&nbsp;&nbsp;&nbsp;On sede. Lemjuel je stajao pored njega, smešeći mu se kroz gustu bradu.
<BR>&nbsp;&nbsp;&nbsp;&nbsp;&nbsp;"Ovde je neko ko se raspituje o tebi", reče on.
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Nemamo mnogo vremena, pesniče", reče on dok se Kal s mukom uspravljao. "Počelo je ponovno tkanje ćilima. Za nekoliko minuta sve ovo će ponovo usnuti. A i ja zajedno s tim."
<BR>&nbsp;&nbsp;&nbsp;&nbsp;&nbsp;"To ne može biti istina", reče Kal.
<BR>&nbsp;&nbsp;&nbsp;&nbsp;&nbsp;"Ali jeste, prijatelju. Ne plašim se. Ti ćeš bdeti nad nama, zar ne?"
<BR>&nbsp;&nbsp;&nbsp;&nbsp;&nbsp;On snažno stisnu Kalovu šaku.
<BR>&nbsp;&nbsp;&nbsp;&nbsp;&nbsp;"Nešto sam sanjao..." reče Kal.
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Sanjao sam da je ovaj ovde svet stvaran, a onaj drugi da nije."
<BR>&nbsp;&nbsp;&nbsp;&nbsp;&nbsp;Lemjuelovog osmeha nestade. "Voleo bih da je ono što si sanjao tačno", reče on. "Ali Kraljevstvo je suviše stvarno. U pitanju je samo to što stvari koje rastu suviše sigurne same u sebe prerastaju u neku vrstu laži."
<BR>&nbsp;&nbsp;&nbsp;&nbsp;&nbsp;Kal klimnu. Lejmuel pojača stisak svoje šake, kao da su upravo sklopili pakt.
<BR>&nbsp;&nbsp;&nbsp;&nbsp;&nbsp;"Nemoj da te izgubimo, Kalhun. Nemoj zaboraviti Loa, važi, i voćnjak? Uvek nas se sećaj! Tako ćemo se ponovo videti.
<BR>&nbsp;&nbsp;&nbsp;&nbsp;&nbsp;Lemjuel ga zagrli.
<BR>&nbsp;&nbsp;&nbsp;&nbsp;&nbsp;"Sećaj se", šapnu on Kalu u uvo.
<BR>&nbsp;&nbsp;&nbsp;&nbsp;&nbsp;Kal mu uzvrati medveđi zagrljaj što je najbolje umeo, jer Lo je bio dosta krupan. A onda se čuvar voćnjaka odvoji od njega.
<BR>&nbsp;&nbsp;&nbsp;&nbsp;&nbsp;"Biće bolje da požuriš", reče, reče on. "Tvoja posetiteljka kaže da ima važna posla", i on ode ka mestu gde su upravo zamotavali ponjavu i pevali poslednje melanholične pesme.
<BR>&nbsp;&nbsp;&nbsp;&nbsp;&nbsp;Kal ga je posmatrao kako se probija između drveća, prelazeći prstima po kori svakog pored koga bi prošao. Bez sumnje im je želeo ugodne snove.
<BR>&nbsp;&nbsp;&nbsp;&nbsp;&nbsp;"Gospodine Muni?"
<BR>&nbsp;&nbsp;&nbsp;&nbsp;&nbsp;Kal se osvrnu unaokolo. Dva stabla dalje od njega stajala je jedna sitna žena izrazito orijentalnog izgleda. U ruci je držala lampu, koju je podigla dok mu se primicala, pomno ga i bez zazora posmatrajući.
<BR>&nbsp;&nbsp;&nbsp;&nbsp;&nbsp;"Pa", zausti ona, melodičnim glasom, "rekao mi je da si zgodan, i stvarno jesi. Na neki čudan način."
<BR>&nbsp;&nbsp;&nbsp;&nbsp;&nbsp;Ona malo nakrivi glavu, kao da pokušava bolje da prouči Kalovu fizionomiju.
<BR>&nbsp;&nbsp;&nbsp;&nbsp;&nbsp;"Koliko ti je godina?"
<BR>&nbsp;&nbsp;&nbsp;&nbsp;&nbsp;"Dvadeset šest. Zašto?"
<BR>&nbsp;&nbsp;&nbsp;&nbsp;&nbsp;"Dvadeset šest", ponovi ona. "Baš je slab matematičar."
<BR>&nbsp;&nbsp;&nbsp;&nbsp;&nbsp;Ni ja nisam bolji, htede da kaže Kal, ali prvo je trebalo da joj postavi neka hitna pitanja. Prvo od njih glasilo je:
<BR>&nbsp;&nbsp;&nbsp;&nbsp;&nbsp;"Ko si ti?"
<BR>&nbsp;&nbsp;&nbsp;&nbsp;&nbsp;"Ja sam Kloe", odgovori žena. "Došla sam po tebe. Moramo da požurimo. Postaje nestrpljiv?"
<BR>&nbsp;&nbsp;&nbsp;&nbsp;&nbsp;"Ko to postaje nestrpljiv?"
<BR>&nbsp;&nbsp;&nbsp;&nbsp;&nbsp;"Čak i da imamo vremena za razgovor zabranjeno mi je da ti kažem, odgovori Kloe. "Ali mogu ti reći da te nestrpljivo iščekuje. Krajnje nestrpljivo."
<BR>&nbsp;&nbsp;&nbsp;&nbsp;&nbsp;Ona se okrenu i uputi niz prolaz između drveća. I dalje je nešto govorila samo što Kal više nije razaznavao reči. On krenu žurno za njom i stiže je kada je završavala rečenicu.
<BR>&nbsp;&nbsp;&nbsp;&nbsp;&nbsp;"...nemamo vremena da pešice..."
<BR>&nbsp;&nbsp;&nbsp;&nbsp;&nbsp;"Šta si rekla?" upita on sustigavši je.
<BR>&nbsp;&nbsp;&nbsp;&nbsp;&nbsp;"Moramo brzo putovati", reče ona.
<BR>&nbsp;&nbsp;&nbsp;&nbsp;&nbsp;Upravo su stigli do perimetra voćnjaka, a tamo se, od svih stvari, nalazila baš rikša. Oslonjen o ručke i pušeći tanku crnu cigaretu stajao je jedan žilav sredovečan muškarac, odeven u svetlo plave pantalone i pohabanu jaknu. Na glavi je imao kapu igrača kriketa. "Ovo je Floris", obavesti Kloe Kala. "Izvoli, uđi."
<BR>&nbsp;&nbsp;&nbsp;&nbsp;&nbsp;Kal je posluša, smestivši se na gomilu jastuka. Ovu pustolovinu ne bio odbio makar mu život zavisio od nje. Kloe uđe i sede pored njega.
<BR>&nbsp;&nbsp;&nbsp;&nbsp;&nbsp;"Požuri", obrati se ona vozaču i oni pojuriše poput vetra.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
