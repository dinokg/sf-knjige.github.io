<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. KRHKO PRIMIRJE
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Kal je bio srećan što može malo da odspava; srećan što ga grle nežne ruke i što mu se govore nežne reči. Bolničarke su dolazile i odlazile; kao i doktor koji mu se smešio i ponavljao da će sve biti u redu, dok je de Bono, pored njega, takođe klimao i smešio se.
<BR>&nbsp;&nbsp;&nbsp;&nbsp;&nbsp;Kada se tokom naredne noći probudio, ugledao je u sobi Suzanu; pokušavala je nešto da mu kaže, ali on je bio suviše umoran da bi je čuo. Ponovo je zaspao, srećan što je ona pored njega, ali kada se ponovo probudio nje više nije bilo. Raspitivao se o njoj, kao i o de Bonu, i rečeno mu je da će ponovo doći i da ne treba da brine. Spavajte, rekla mu je bolničarka. Spavajte, a kada se probudite sve će biti u redu. Neodređeno se sećao da taj savet nije pomogao nekome koga je znao i voleo, ali njegov drogirani um nije mogao da se priseti ko je to bio. Savet je ipak poslušao.
<BR>&nbsp;&nbsp;&nbsp;&nbsp;&nbsp;Utonuo je u san bogat snovima, a u mnogima od njih imao je glavnu ulogu, mada ne uvek u vlastitoj koži. Ponekad je bio ptica; ponekad drvo, grana otežalih od plodova, a svaki od tih plodova podsećao je na jedan mali svet. Ponekad je bio vetar, ili nešto nalik na vetar, i hujao je neprimećen ali snažan preko predela što se sastojao od lica okrenutih uvis - lica stenja, cvetnih lica - i potoka čije je sve srebrne ribe znao po imenu.
<BR>&nbsp;&nbsp;&nbsp;&nbsp;&nbsp;Ponekad je čak sanjao da je mrtav: plutao je u beskonačnom okeanu crnog mleka, dok su prisutnosti, nevidljive ali moćne, uznemiravale zvezde iznad njega, i obarale ih u dugačkim lukovima koji su pevali dok su one padale.
<BR>&nbsp;&nbsp;&nbsp;&nbsp;&nbsp;Iako mu je takva smrt bila prijatna, znao je da on to samo sanja, udovoljavajući svom umoru. Uskoro će kucnuti čas da se ponovo probudi.
<BR>&nbsp;&nbsp;&nbsp;&nbsp;&nbsp;Kada je to učinio, pored kreveta je ugledao Nimroda.
<BR>&nbsp;&nbsp;&nbsp;&nbsp;&nbsp;"Ništa ne brini", reče on Kalu. "Neće ti postavljati nikakva pitanja."
<BR>&nbsp;&nbsp;&nbsp;&nbsp;&nbsp;Kalu jezik kao da je bio svezan, ali ipak je uspeo da pita.
<BR>&nbsp;&nbsp;&nbsp;&nbsp;&nbsp;"Kako si to uspeo da izvedeš?"
<BR>&nbsp;&nbsp;&nbsp;&nbsp;&nbsp;"Mali zanos", odvrati Nimrod, namrštivši se. "Još mogu povremeno nekog da obmanem."
<BR>&nbsp;&nbsp;&nbsp;&nbsp;&nbsp;"Kakva je situacija?"
<BR>&nbsp;&nbsp;&nbsp;&nbsp;&nbsp;"Loša", glasio je odgovor. "Svi tuguju. Ja lično javno ne kukam, tako da nisam baš omiljen."
<BR>&nbsp;&nbsp;&nbsp;&nbsp;&nbsp;"A Suzana?"
<BR>&nbsp;&nbsp;&nbsp;&nbsp;&nbsp;Uputio mu je jedan neodređen pogled. "Što se mene tiče, ja tu ženu volim", reče. "Ali ima dosta problema sa Porodicama. Kada ne tuguju, međusobno se prepiru. Smučila mi se buka. Ponekad pomislim da potražim Margeritu. I zaboravim da sam Vidovnjak."
<BR>&nbsp;&nbsp;&nbsp;&nbsp;&nbsp;"Ne možeš."
<BR>&nbsp;&nbsp;&nbsp;&nbsp;&nbsp;"Videćeš da mogu. Kakva korist od sentimentalnosti, Kale. Fuge više nema; nestala je zauvek. Možemo to iskoristiti. Pridružiti se Kukavicama; ono čega više nema, toga više nema. Blagi bože, niko nas neće ni primetiti. Danas u Kraljevstvu ima čudnijih stvari no što smo mi." On pokaza prema televizoru u uglu sobe. "Svaki put kada ga uključim, vidim nešto novo. Nešto različito. Čak bih mogao da pođem u Ameriku." Skinuo je naočari za sunce. Kal je već bio zaboravio koliko su mu samo oči neobične. "Holivud bi mogao da iskoristi čoveka mojih atributa", napomenu on.
<BR>&nbsp;&nbsp;&nbsp;&nbsp;&nbsp;Uprkos Nimrodovom potajnom očajanju, Kal je na ovo morao da se nasmeje. A možda je čovek bio u pravu; možda Vidovnjaci nisu imali drugog izbora do da uđu u Kraljevstvo i sklope s njim kakvo takvo primirje.
<BR>&nbsp;&nbsp;&nbsp;&nbsp;&nbsp;"Moram poći", nastavi on. "Večeras se održava veliki skup. Svako ima pravo da kaže šta misli. Najverovatnije ćemo celu noć provesti u razgovoru." Uputio se ka vratima.
<BR>&nbsp;&nbsp;&nbsp;&nbsp;&nbsp;"Neću otići u Kaliforniju bez pozdrava", dodade, i iziđe ostavivši pacijenta samog.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Prošla su dva dana, a niko nije došao. Kal se brzo oporavljao; izgleda da je Nimrodov zanos zaista delovao pošto ga osoblje bolnice nije prijavilo policiji.
<BR>&nbsp;&nbsp;&nbsp;&nbsp;&nbsp;Poslepodne trećeg dana Kal je znao da mu se stanje već dosta popravilo, jer ga je obuzeo nemir. Televizija - Nimrodova nova ljubav - prikazivala je samo sapunske opere i loše filmove. Upravo se davao jedan od filmova, koji su ipak bili manje banalni, kada se vrata otvoriše i u sobu uđe neka žena odevena u crno. Prošao je trenutak pre no što je Kal prepoznao u svojoj posetiteljki Apolinu.
<BR>&nbsp;&nbsp;&nbsp;&nbsp;&nbsp;Još nije uspeo ni da joj poželi dobrodošlicu, kad ona reče:
<BR>&nbsp;&nbsp;&nbsp;&nbsp;&nbsp;"Nemam mnogo vremena za priču, Kalhune..." i prišavši krevetu dobaci Kalu paket.
<BR>&nbsp;&nbsp;&nbsp;&nbsp;&nbsp;"Uzmi ga!" reče.
<BR>&nbsp;&nbsp;&nbsp;&nbsp;&nbsp;On je posluša.
<BR>&nbsp;&nbsp;&nbsp;&nbsp;&nbsp;"Moram brzo da se izgubim", nastavi ona. Kada ga je malo bolje osmotrila, izraz lica joj se smeškao. "Izgledaš umorno, dečače", reče. "Uzmi odmor!" Posle tog saveta povuče se prema vratima.
<BR>&nbsp;&nbsp;&nbsp;&nbsp;&nbsp;"Čekaj!" pozva je on.
<BR>&nbsp;&nbsp;&nbsp;&nbsp;&nbsp;"Nemam vremena! Nemam vremena!" reče ona i nestade.
<BR>&nbsp;&nbsp;&nbsp;&nbsp;&nbsp;Skinuo je kanap, odmotao smeđu hartiju u koju je bio uvijen poklon, i našao knjigu bajki koju je Suzana pronašla u Ulici Tuge. Uz nju je bila priložena i na brzinu ispisana poruka.
<BR>
<BR>&nbsp;&nbsp;&nbsp;&nbsp;&nbsp;Kale, pisalo je, sačuvaj mi ovo, hoćeš li? Ne ispuštaj je iz vida ni trenutak. Naši neprijatelji nas još nisu zaboravili. Kada bude bezbedno, pronaći ću te.
<BR>&nbsp;&nbsp;&nbsp;&nbsp;&nbsp;Učini to za sve nas.
<BR>&nbsp;&nbsp;&nbsp;&nbsp;&nbsp;Ljubim te.
<BR>&nbsp;&nbsp;&nbsp;&nbsp;&nbsp;Suzana.
<BR>
<BR>&nbsp;&nbsp;&nbsp;&nbsp;&nbsp;Pročitao je pisamce stotinu puta, neizrecivo dirnut načinom na koji se potpisala: ljubim te.
<BR>&nbsp;&nbsp;&nbsp;&nbsp;&nbsp;Ali zbunila su ga njena uputstva: knjiga je izgledala tako neugledno, povez iscepan, stranice požutele. Tekst je bio na nemačkom, a on taj jezik uopšte nije znao. Čak su i ilustracije bile mračne, pune senki, a njemu je bilo dosta senki za ceo život. Ali ako je ona tražila od njega da joj knjigu sačuva, on će to i učiniti. Bila je mudra, i znao je da njena uputstva ne sme olako shvatiti.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Posle Apoline niko ga više nije posetio. Nije bio iznenađen. Jasno mu je svojim ponašanjem stavila do znanja da joj se žuri, a ista ta užurbanost zračila je i iz Suzaninog pisma. Napisala je: naši nas neprijatelji još nisu zaboravili. Ako je ona to napisala onda je to bila istina.
<BR>
<BR>&nbsp;&nbsp;&nbsp;&nbsp;&nbsp;Otpustili su ga posle nedelju dana i on se vratio u Liverpul. Malo šta se promenilo. Trava i dalje nije htela da raste na spaljenom tlu gde je Lilija Pelicija umrla; vozovi su i dalje hitali prema severu i jugu; porculanski psići na doksatu u dnevnoj sobi još su tražili pogledom svog gospodara, a nagrada za verno stražarenje bila im je prašina.
<BR>&nbsp;&nbsp;&nbsp;&nbsp;&nbsp;Prašina je prekrila i belešku koju mu je Džeraldina ostavila na kuhinjskom stolu - kratko pismo u kome ga obaveštava da je ne očekuje dok ne nauči da se ponaša kao razumno ljudsko biće.
<BR>&nbsp;&nbsp;&nbsp;&nbsp;&nbsp;Dočekalo ga je još nekoliko pisama - jedno od njegovog poslovođe iz preduzeća, u kome ga je pitao gde se, do đavola, deo i da se, ako želi da zadrži posao, potrudi da objasni svoje odsustvovanje. Pismo je bilo datirano jedanaestog. Sada je bio dvadeset peti. Kal je pretpostavio da je izbačen s posla.
<BR>&nbsp;&nbsp;&nbsp;&nbsp;&nbsp;Ali uopšte se zbog toga nije zabrinuo; kao ni zbog Džeraldininog odlaska. Želeo je da bude sam; bilo mu je potrebno vreme da razmisli o svemu što se dogodlo. Što je bilo još značajnije, prestao je da oseća. Kako su dani prolazili, on se ponovo uhodao u nešto nalik na prethodnu kolotečinu, sve mu je postajalo jasnije da je tokom boravka u Vrtlogu bio ranjen na više nego jedan način. Kao da su sile koje su se razularile u hramu pronašle put do njega i napravile malu pustoš u onim delovima koji su nekada bili sposobni da liju suze i osećaju žaljenje.
<BR>&nbsp;&nbsp;&nbsp;&nbsp;&nbsp;Čak je i pesnik ćutao. Iako je Kal još znao napamet stihove Ludog Munija, oni su za njega bili sada samo zvuci; nisu mogli da se pokrenu.
<BR>&nbsp;&nbsp;&nbsp;&nbsp;&nbsp;U tome je ipak nalazio nekakvu utehu: možda je novopronađeni stoicizam bolje odgovarao ulozi usamljenog bibliotekara. Budno će motriti, ali ništa neće predviđati, niti nesreću niti otkrovenje.
<BR>&nbsp;&nbsp;&nbsp;&nbsp;&nbsp;Što nije značilo da će se odreći budućnosti. Istina, on je bio samo Kukavica: uplašen, umoran i usamljen. Ali konačno, tako se osećala većina pripadnika njegovog plemena: što nipošto nije značilo i da je sve izgubljeno. Dok je mogla da ih dirne kakva molska lestvica, ili rasplače prizor srećno sjedinjenih ljubavnika; sve dok u njihovim opreznim srcima bude mesta za igre na sreću, i dok budu u stanju da se smeju pred licem Boga, to će nema sumnje biti dovoljno da ih na kraju ipak spase.
<BR>&nbsp;&nbsp;&nbsp;&nbsp;&nbsp;Ako, pak, ne bude dovoljno, onda nema nade ni za jedno živo biće.
</P></TD></TR></TABLE>
<P class="next">
<A HREF=p95.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
