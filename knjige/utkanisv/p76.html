<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. DRUŽINA ZA SAHRANU
<P>&nbsp;&nbsp;&nbsp;&nbsp;&nbsp;Prva Suzanina i Kalova dužnost bila je da pronađu Džerihoovo telo i na to su utrošili punih pola sata. Predeo iz Fuge već je odavno uspeo da naseli okolinu i mesto gde ga je ostavila, tako da je bila puka sreća da su ga našli.
<BR>&nbsp;&nbsp;&nbsp;&nbsp;&nbsp;Poslužila ih je sreća, a pripomogli su i dečji glasovi; jer Džeriho nije ostao bez društva. Dve žene i jedno šestoro njihove dece, od dve do otprilike sedam godina, stajalo je (i igralo se) oko leša.
<BR>&nbsp;&nbsp;&nbsp;&nbsp;&nbsp;"Ko je on?" upravo se raspitivala jedna od žena kada su se približili.
<BR>&nbsp;&nbsp;&nbsp;&nbsp;&nbsp;"Bio", ispravi je jedno dete.
<BR>&nbsp;&nbsp;&nbsp;&nbsp;&nbsp;"Bio."
<BR>&nbsp;&nbsp;&nbsp;&nbsp;&nbsp;Kal postavi neizbežno i delikatno pitanje. "Šta se ovde radi sa leševima? Hoću da kažem... kuda da ga odnesemo?"
<BR>&nbsp;&nbsp;&nbsp;&nbsp;&nbsp;Žena se isceri, pokazavši mu vilicu gotovo bez ijednog zuba.
<BR>&nbsp;&nbsp;&nbsp;&nbsp;&nbsp;"Ostavite ga ovde", reče ona. "Njemu je svejedno, je li tako. Pokopajte ga."
<BR>&nbsp;&nbsp;&nbsp;&nbsp;&nbsp;Ona s puno ljubavi pogleda svog najmanjeg dečaka, nagog i prljavog, s kosom punom lišća.
<BR>&nbsp;&nbsp;&nbsp;&nbsp;&nbsp;"Šta ti misliš?" upita ga.
<BR>&nbsp;&nbsp;&nbsp;&nbsp;&nbsp;On izvadi palac iz usta i povika. "Pokopajte ga!" a taj napev smesta prihvatiše i ostala deca. "Pokopajte ga! Pokopajte ga! vikala su, a jedno od njih istog časa pade na kolena i poče da kopa poput mešanca koji traži kost.
<BR>&nbsp;&nbsp;&nbsp;&nbsp;&nbsp;"Mora da postoje neke formalnosti", primeti Kal.
<BR>&nbsp;&nbsp;&nbsp;&nbsp;&nbsp;"Ti si znači Kukavica?" raspitivala se jedna od majki.
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"A on?" upre prst u Džerihoa.
<BR>&nbsp;&nbsp;&nbsp;&nbsp;&nbsp;"Nije", odgovori Suzana. "Bio je Babu; i pravi prijatelj."
<BR>&nbsp;&nbsp;&nbsp;&nbsp;&nbsp;Sada su se već sva deca prihvatila kopanja, smejući se i gađajući se zemljom dok su radila.
<BR>&nbsp;&nbsp;&nbsp;&nbsp;&nbsp;"Čini mi se da je spremno dočekao smrt", obrati se žena Suzani. "Sudeći po njegovom izgledu."
<BR>&nbsp;&nbsp;&nbsp;&nbsp;&nbsp;Ona promrmlja: "Jeste."
<BR>&nbsp;&nbsp;&nbsp;&nbsp;&nbsp;"Onda treba da ga spustite u zemlju i svršite s tim", glasio je odgovor. "To su samo kosti."
<BR>&nbsp;&nbsp;&nbsp;&nbsp;&nbsp;Kal se trže, ali Suzanu dirnuše ove ženine reči.
<BR>&nbsp;&nbsp;&nbsp;&nbsp;&nbsp;"Znam", reče. "Stvarno znam."
<BR>&nbsp;&nbsp;&nbsp;&nbsp;&nbsp;"Deca će vam pomoći da iskopate raku. Vole da kopaju."
<BR>&nbsp;&nbsp;&nbsp;&nbsp;&nbsp;"Je li to u redu?" upita Kal.
<BR>&nbsp;&nbsp;&nbsp;&nbsp;&nbsp;"Jeste", odvrati Suzana sa iznenadnom sigurnošću. "Da, u redu je", pa se i ona i Kal spustiše na kolena pored dece i počeše da kopaju.
<BR>&nbsp;&nbsp;&nbsp;&nbsp;&nbsp;To baš nije bilo lako. Zemlja je bila teška i vlažna; oboje su se ubrzo ublatnjavili. Ali znoj koji se cedio s njih i činjenica da su se uhvatili ukoštac sa glibom ispod koga će ostaviti Džerihovo telo, pretvorila je posao u nešto zdravo i pružila im čudno zadovoljstvo. Kopanje je dosta dugo potrajalo, a za to vreme žene su ih psmatrale, nadgledale decu i delile lulu ljutog duvana.
<BR>&nbsp;&nbsp;&nbsp;&nbsp;&nbsp;Dok su radili Kal je razmišljao o tome koliko su već puta Fuga i njeni žitelji izneverili njegova iščekivanja. Evo ga sada ovde na kolenima kako kopa grob sa gomilom dece: a snovi o boravku u Fugi nisu ga na to pripremili. Ali ovo je na neki svoj način bilo stvarnije nego što se ikada smeo ponadati da će biti - prljavština pod noktima i balavo dete pored njega koje, srećno i zadovoljno jede crva. Nije bio nikakav san, već buđenje.
<BR>&nbsp;&nbsp;&nbsp;&nbsp;&nbsp;Kada je raka bila dovoljno duboka da se Džeriho pristojno u njoj sakrije, prihvatiše se da ga prenesu. Kal više nije mogao da podnese prisustvo dece. Čim su priskočili da im pomognu pri podizanju leša, naredio im je da se sklone.
<BR>&nbsp;&nbsp;&nbsp;&nbsp;&nbsp;"Dopustite im da vam pomognu", ukori ga žena. "Baš se dobro zabavljaju."
<BR>&nbsp;&nbsp;&nbsp;&nbsp;&nbsp;Kal podiže pogled prema deci koja su se za vreme kopanja pretvorila u ljude od blata. Jasno se videlo da žude da učestvuju u nošenju leša, svi osim onog koji je jeo crva i koji je i dalje sedeo na ivici groba, klateći nogama.
<BR>&nbsp;&nbsp;&nbsp;&nbsp;&nbsp;"To nije posao za decu", reče Kal. Poražavala ga je ravnodušnost majki prema morbidnosti njihovih potomaka.
<BR>&nbsp;&nbsp;&nbsp;&nbsp;&nbsp;"Ma nemojte?" primeti jedna od žena, puneći lulu po ko zna koji već put. "Zar vi znate nešto više o tome od njih?"
<BR>&nbsp;&nbsp;&nbsp;&nbsp;&nbsp;On se smrknuto zagleda u nju.
<BR>&nbsp;&nbsp;&nbsp;&nbsp;&nbsp;"Hajde", stade ona da ga izaziva. "Recite im šta vi to znate."
<BR>&nbsp;&nbsp;&nbsp;&nbsp;&nbsp;"Ništa", priznade on nevoljno.
<BR>&nbsp;&nbsp;&nbsp;&nbsp;&nbsp;"Čega se onda plašite?" nežno ga upita. "Ako se ničega ne treba plašiti, zašto im onda ne biste dozvolili da se igraju?"
<BR>&nbsp;&nbsp;&nbsp;&nbsp;&nbsp;"Možda je u pravu, Kale", reče Suzana, spustivći šaku preko njegove. "Mislim da bi se to i njemu dopalo", dodade. "Nije voleo ozbiljnost."
<BR>&nbsp;&nbsp;&nbsp;&nbsp;&nbsp;Kal nije bio ubeđen u ispravnost ovakve odluke, ali nije bilo vreme za prepiranje. Slegao je ramenima, a deca svojim ručicama dohvatiše Džerihoovo telo u želji da ga podignu i polože u grob. U stvari, učinili su to krajnje nežno, bez imalo formalnosti ili uvežbanosti. Jedna od devojčica dlanom je očistila prljavštinu s lica mrtvaca, pokretom lakim kao pero, a njeni braća i sestre ispravili su mu udove kada se našao u krevetu od zemlje. Zatim su se bez reči povukli, otavivši Suzanu da spusti poljubac na Džerihoove usne. Tek tada, na samom kraju, za trenutak je zajecala.
<BR>&nbsp;&nbsp;&nbsp;&nbsp;&nbsp;Kal dohvati šaku zemlje i baci je u grob. Deca to shvatiše kao znak i stadoše da pokrivaju telo. Obavila su to u tišini. Čak su i majke prišle grobu i bacile po šaku zemlje, kao poslednji pozdrav ovom momku koji je za njih bio samo predmet rasprave.
<BR>&nbsp;&nbsp;&nbsp;&nbsp;&nbsp;Kal se setio Brendanove sahrane, kovčega koji je nestao iza izbledele zavese dok je jedan bledunjav mladi sveštenik pevao otrcanu himnu. Nema sumnje da je ovo bio bolji svršetak, a dečji osmesi su na svoj način bili prigodniji od molitvi i uobičajenih primedbi.
<BR>&nbsp;&nbsp;&nbsp;&nbsp;&nbsp;Kada je sve bilo gotovo, Suzana je ponovo smogla snage da progovori, zahvalila se i kopačima groba i njihovim majkama.
<BR>&nbsp;&nbsp;&nbsp;&nbsp;&nbsp;"Posle sveg tog kpanja", primeti najstarija devojčica, "nadam se da će izrasti."
<BR>&nbsp;&nbsp;&nbsp;&nbsp;&nbsp;"Hoće", odvrati njena majka, bez imalo obzirnosti. "Uvek izrastu."
<BR>&nbsp;&nbsp;&nbsp;&nbsp;&nbsp;Posle ove neprimerene primedbe, Kal i Suzana odoše svojim putem, u pravcu Kaprine kuće. Gde će se, da su to samo tada mogli znati, muve uskoro gostiti.
</P></TD></TR></TABLE>
<P class="next">
<A HREF=p77.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
