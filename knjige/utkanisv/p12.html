<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. PRODAVANJE NEBESA
<P>&nbsp;&nbsp;&nbsp;&nbsp;&nbsp;"Gospodin Muni? Gospodin Brendan Muni?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Da vi možda nemate sina po imenu Kalhun?"
<BR>&nbsp;&nbsp;&nbsp;&nbsp;&nbsp;"Šta se to vas tiče?" hteo je da zna Brendan. A onda pre no što je ovaj drugi uspeo da mu odgovori, upita: "Nije mu se valjda nešto dogodilo?"
<BR>&nbsp;&nbsp;&nbsp;&nbsp;&nbsp;Stranac odmahnu glavom, dohvati Brendanovu šaku i snažno je protrese.
<BR>&nbsp;&nbsp;&nbsp;&nbsp;&nbsp;"Vi ste veoma srećan čovek, gospodine Muni, ako smem da kažem."
<BR>&nbsp;&nbsp;&nbsp;&nbsp;&nbsp;Brendan je znao da je to laž.
<BR>&nbsp;&nbsp;&nbsp;&nbsp;&nbsp;"Šta želite?" upita on. "Prodajete li nešto?" On povuče šaku iz stiska drugog čoveka. "Šta god da je to, ne želim da kupim."
<BR>&nbsp;&nbsp;&nbsp;&nbsp;&nbsp;"Da l' prodajem?" ponovi Šedvel. "Šta vam pada na pamet. Ja poklanjam, gospodine Muni. Imate mudrog sina. Prijavio vas je - i dok pukneš prstima, kompjuter je upravo vas izabrao za dobitnika..."
<BR>&nbsp;&nbsp;&nbsp;&nbsp;&nbsp;"Već sam vam rekao da neću", prekide ga Brendan, te pokuša da zatvori vrata, ali čovek je već bio podmetnuo nogu.
<BR>&nbsp;&nbsp;&nbsp;&nbsp;&nbsp;"Molim vas...", uzdahnu Brendan, "... ostavite me na miru? Nisu mi potrebne vaše nagrade. Ništa ne želim."
<BR>&nbsp;&nbsp;&nbsp;&nbsp;&nbsp;"E, onda ste stvarno neki izuzetan čovek", primeti Prodavac, gurajući vrata. "Možda čak jedinstven. Zar stvarno na celom svetu nema ničeg što biste želeli? Stvarno neverovatno."
<BR>&nbsp;&nbsp;&nbsp;&nbsp;&nbsp;Iz stražnjeg dela kuće čula se muzika, snimak najvećih Pučinijevih hitova, sa ploče koju je Elen dobila pre nekoliko godina. Retko ju je slušala, ali posle njene smrti Brendan - čija noga u životu nije kročila u operu, čime se on čak i ponosio - postao je gorljivi poklonik Ljubavnog dueta iz Madam Baterflaj. Od kada je tu ploču prvi put pustio, puštao ju je potom još sigurno stotinu puta i uvek bi mu suze navrle u oči. Sada je jedino želeo da se vrati muzici pre no što se završi. Ali prodavac nije odustajao.
<BR>&nbsp;&nbsp;&nbsp;&nbsp;&nbsp;"Brendane", poče on, "mogu vas zvati Brendan...?"
<BR>&nbsp;&nbsp;&nbsp;&nbsp;&nbsp;"Ne možete me nikako zvati."
<BR>&nbsp;&nbsp;&nbsp;&nbsp;&nbsp;Prodavac raskopča sako.
<BR>&nbsp;&nbsp;&nbsp;&nbsp;&nbsp;"Stvarno, Brendane, vi i ja imamo o mnogo čemu da porazgovaramo. Na primer, o vašoj nagradi."
<BR>&nbsp;&nbsp;&nbsp;&nbsp;&nbsp;Podstava sakoa zablista privukavši Brendanovu pažnju. Nikada u životu nije video sličnu tkaninu.
<BR>&nbsp;&nbsp;&nbsp;&nbsp;&nbsp;"Jeste li sigurni da baš nita ne želite?" upita Prodavac. "Sasvim sigurni?"
<BR>&nbsp;&nbsp;&nbsp;&nbsp;&nbsp;Ljubavni duet dostigao je novi zamah, glasovi Madam Baterflaj i Pinkertona požurivali su jedan drugog u priznavanju stalno novog jada. Brendan ih je čuo, ali pažnja mu je sve više bila usredsređena na sako. Ah da, postojalo je u njemu nešto što je želeo.
<BR>&nbsp;&nbsp;&nbsp;&nbsp;&nbsp;Šedvel je posmatrao čovekove oči i primetio je kako se u njima pali plamen želje. Sako ga još nikada nije izneverio.
<BR>&nbsp;&nbsp;&nbsp;&nbsp;&nbsp;"Ugledali ste nešto, gospodine Muni."
<BR>&nbsp;&nbsp;&nbsp;&nbsp;&nbsp;"Jesam", priznade blago Brendan. Ono što je ugledao ispunilo ga je radošću i razgalilo mu tužno srce.
<BR>&nbsp;&nbsp;&nbsp;&nbsp;&nbsp;Jednom mu je Elen rekla (još dok su bili mladi, i kada je smrtnost predstavljala samo još jedan od načina da se izrazi međusobna odanost): "... ako umrem prva, Brendane, pronaći ću način da ti došapnem kakva su Nebesa. Kunem se da hoću." Tada ju je ućutkao poljupcima, i rekao da će, ako ona umre i on umreti, jer će mu srce prepući od tuge.
<BR>&nbsp;&nbsp;&nbsp;&nbsp;&nbsp;Ali on nije umro, je l' tako? Proživeo je tri duga, isprazna meseca, i više no jednom za to vreme setio se njenog lakomislenog obećanja. A sada, baš kada je mislio da će ga očaj potpuno obrvati, na njegovom se pragu našao ovaj glasnik s neba. Pojavio se u obličju prodavca, što je možda predstavljalo čudan izbor, ali Serafim je bez sumnje imao razloga za tako nešto.
<BR>&nbsp;&nbsp;&nbsp;&nbsp;&nbsp;"Želite li ono što vidite, Brendane?" upita posetilac.
<BR>&nbsp;&nbsp;&nbsp;&nbsp;&nbsp;"Ko ste vi?" udahnu Brendan, pun zavisti.
<BR>&nbsp;&nbsp;&nbsp;&nbsp;&nbsp;"Zovem se Šedvel."
<BR>&nbsp;&nbsp;&nbsp;&nbsp;&nbsp;"I ovo ste kupili za mene?"
<BR>&nbsp;&nbsp;&nbsp;&nbsp;&nbsp;"Razume se. Ali ako prihvatite, Brendane, mora vam biti jasno da ću vam nešto malo naplatiti za uslugu."
<BR>&nbsp;&nbsp;&nbsp;&nbsp;&nbsp;Brendan nije skidao pogleda sa nagrade u sakou. "Šta god želite", odvrati on.
<BR>&nbsp;&nbsp;&nbsp;&nbsp;&nbsp;"Možemo vas zamoliti za pomoć, na primer, i vi ćete biti obavezni da nam iziđete u susret."
<BR>&nbsp;&nbsp;&nbsp;&nbsp;&nbsp;"Zar je anđelima potrebna pomoć?"
<BR>&nbsp;&nbsp;&nbsp;&nbsp;&nbsp;"S vremena na vreme."
<BR>&nbsp;&nbsp;&nbsp;&nbsp;&nbsp;"Onda u redu", reče Brendan. "Biće mi čast."
<BR>&nbsp;&nbsp;&nbsp;&nbsp;&nbsp;"Dobro." Prodavac se nasmeši. "Izvolite...", on još malo rastvori sako, "... poslužite se."
<BR>&nbsp;&nbsp;&nbsp;&nbsp;&nbsp;Brendan je znao mnogo pre no što ga je uzeo kakvo će biti i kako će mirisati Elenino pismo. Nije se razočarao. Bilo je toplo, kao što je i očekivao i oko njega se širio miris cveća. Napisala ga je u vrtu, u to ne može biti sumnje; u rajskom vrtu.
<BR>&nbsp;&nbsp;&nbsp;&nbsp;&nbsp;"E, pa tako, gospodine Muni. Dogovorili smo se, zar ne?"
<BR>&nbsp;&nbsp;&nbsp;&nbsp;&nbsp;Ljubavni duet se završio; kuća iza Brendapnovih leđa utonula je u tišinu. Držao je pismo prislonjeno uz grudi, i dalje strepeći da je to sve san i da će se probuditi praznih šaka.
<BR>&nbsp;&nbsp;&nbsp;&nbsp;&nbsp;"Šta god želite", reče on, očajnički se plašeći da mu ne otmu ovo spasenje.
<BR>&nbsp;&nbsp;&nbsp;&nbsp;&nbsp;"Ljupkost i svetlost", dopre do njega odgovor uz osmeh. "To je sve što mudar čovek može da poželi, zar ne? Ljukost i svetlost."
<BR>&nbsp;&nbsp;&nbsp;&nbsp;&nbsp;Brendan ga je tek napola slušao. Prelazio je prstima gore dole po pismu. S prednje strane Elena je svojim opreznim rukopisom ispisala njegovo ime.
<BR>&nbsp;&nbsp;&nbsp;&nbsp;&nbsp;"Gospodine Muni, da li biste mi rekli", poče Serafim, "nešto o Kalu."
<BR>&nbsp;&nbsp;&nbsp;&nbsp;&nbsp;"Kalu?"
<BR>&nbsp;&nbsp;&nbsp;&nbsp;&nbsp;"Možete li mi reći gde da ga nađem?"
<BR>&nbsp;&nbsp;&nbsp;&nbsp;&nbsp;"On je na venčanju."
<BR>&nbsp;&nbsp;&nbsp;&nbsp;&nbsp;"Venčanju. Ah, tako. Znate li možda adresu."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Imamo jednu sitnicu i za Kala. Kakav srećković."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
