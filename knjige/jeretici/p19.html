<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Značajna je sledeća činjenica: nijedna žena Bene Tleilaksa nikad nije viđena izvan okrilja njihovih središnjih planeta. (Hibridi - Liceigrači koji podražavaju žene, ne uzimaju se u obzir u ovoj analizi. Oni nisu u stanju da se razmnožavaju.) Tleilaksi izoluju svoje žene kako ih se i mi ne bismo dočepali. To je naš osnovni zaključak. Mora biti, takođe, da gospodari Tleilaksa čuvaju svoje najvažnije tajne.
<BR>
<BR>&nbsp;&nbsp;&nbsp;&nbsp;&nbsp;Analiza Bene Geserita, Arhive: XOXTM99...041'
<BR>
<BR>&nbsp;&nbsp;&nbsp;&nbsp;&nbsp;"Konačno smo se sreli", reče Taraza.
<BR>&nbsp;&nbsp;&nbsp;&nbsp;&nbsp;Gledala je netremice preko dva metra slobodnog prostora između svoje stolice i stolice Tilvita Vafa. Analitičari su je uveravali da je ovaj čovek Gospodar gospodara Tleilaksa. Kako je ovako patuljasta sposoba mogla da raspolaže sa tako mnogo moći? Ipak, ponovo je upozorila sebe da se u ovom slučaju moraju odbaciti predrasude o izgledu.
<BR>&nbsp;&nbsp;&nbsp;&nbsp;&nbsp;"Malo ko bi poverovao da je ovo uopšte moguće", odvrati mirno Vaf.
<BR>&nbsp;&nbsp;&nbsp;&nbsp;&nbsp;Imao je piskav, slabašan glas, primeti Taraza; još nešto za šta je valjalo upotrebiti drugačija merila.
<BR>&nbsp;&nbsp;&nbsp;&nbsp;&nbsp;Taraza je znala da joj je ovde neophodan dvostruki oprez.
<BR>&nbsp;&nbsp;&nbsp;&nbsp;&nbsp;Sedeli su na neutralnom terenu Esnafove ne-letelice, sa monitorima Bene Geserita i Tleilaksa prionulim za trup Esnafovog broda poput ptica grabljivica za neku lešinu. (Esnaf je kukavičku žudeo da umilostivi Bene Geserit. "Platićete." Esnaf je znao šta to znači. I ranije je bilo sličnih naplaćivanja.) Mala ovalna prostorija u kojoj su se sastali imala je uobičajene bakarne zidove i bila obezbeđena protiv prisluškivanja. Taraza nijednog trenutka nije poverovala u to. Takođe je pretpostavljala da se veze između Esnafa i Tleilaksa, zasnovane na melanžu, i dalje održavaju u punoj meri.
<BR>&nbsp;&nbsp;&nbsp;&nbsp;&nbsp;Vaf nije ni pokušao da se zavarava u pogledu Taraze. Ova žena je bila daleko opasnija od svake Uvažene Naložnice. Ako bi ubio Tarazu, ona bi bila smesta zamenjana nekom isto tako opasnom, nekom koja bi raspolagala svim bitnim delovima podataka koje je posedovala sadašnja Vrhovna majka.
<BR>&nbsp;&nbsp;&nbsp;&nbsp;&nbsp;"Smatramo da su novi Liceigračiu vrlo zanimljivi", reče Taraza.
<BR>&nbsp;&nbsp;&nbsp;&nbsp;&nbsp;Vaf i nehotice napravi grimasu. Da, daleko opasnija od Uvaženih naložnica, koje još nisu okrivile Tleilakse za gubitak čitave jedne ne-letelice.
<BR>&nbsp;&nbsp;&nbsp;&nbsp;&nbsp;Taraza baci pogled na mali digitalni časovnik sa dva lica na niskom pobočnom stolu sa svoje desne strane, na mestu gde su oboje mogli lako da ga vide. Lice okrenuto Vafu bilo je podešeno u skladu sa njegovim internim časovnikom. Nije joj promaklo da su dve kazaljke internog vremena stajale unutar deset sekundi sinhronizacije neke proizvoljne sredine popodneva. Bila je to jedna od stvari utanačenih za ovaj susret, gde su čak i položaj stolica i razmak između njih bili tačno utvrđeni u prethodnim pregovorima.
<BR>&nbsp;&nbsp;&nbsp;&nbsp;&nbsp;Njih dvoje bili su sami u sobi. Ovalan prostor oko njih bio je šest metara dugačak i oko tri metra širok. Sedeli su u istovetnim remenim stolicama čiji je drveni okvir bio povezan drvenim klinovima koji su istovremeno služili da pričvrste narandžastu tkaninu; ni komadić metala ili kakvog drugog stranog materijala ni kod jednog od njih. Od ostalog nameštaja tu je bio samo onaj pobočni sto sa časovnikom. Sto se sastojao od tanke crne plohe od plaza i tri vretenaste drvene noge. Svaki od glavnih učesnika sastanka bio je brižljivo pretražen. Svaki je došao u pratnji tri čuvara iz ličnog obezbeđenja, koji su čekali s one strane jedinog ulaza u ovu prostoriju. Taraza nije pomišljala da će Tleilaksi pokušati da izvrše zamenu Liceigračima - ne u sadašnjim okolnostima.
<BR>&nbsp;&nbsp;&nbsp;&nbsp;&nbsp;"Platićete."
<BR>&nbsp;&nbsp;&nbsp;&nbsp;&nbsp;Tleilaksi su takođe bili u najvećoj meri svesni svoje ranjivosti, pogotovo sada kada su znali da jedna časna majka može da prepozna nove Liceigrače.
<BR>&nbsp;&nbsp;&nbsp;&nbsp;&nbsp;Vaf se nakašlja. "Ne očekujem da postignem sporazum", reče on.
<BR>&nbsp;&nbsp;&nbsp;&nbsp;&nbsp;"Zbog čega ste onda došli?"
<BR>&nbsp;&nbsp;&nbsp;&nbsp;&nbsp;"Tražim objašnjenje za one čudne poruke koje smo primili od vas iz Tvrđave na Rakisu. Za šta mi to treba da platimo?"
<BR>&nbsp;&nbsp;&nbsp;&nbsp;&nbsp;"Molim vas, ser Vafe, da se manete tih budalastih pretvaranja u ovoj sobi. Postoje činjenice koje oboje znamo i koje se ne mogu izbeći."
<BR>&nbsp;&nbsp;&nbsp;&nbsp;&nbsp;"Kao na primer?"
<BR>&nbsp;&nbsp;&nbsp;&nbsp;&nbsp;"Nikada nam nije bila stavljena na raspolaganje nijedna žena Bene Tleilaksa radi rasplođavanja." Pritom je pomislila: Neka se znoji povodom toga! Činjenica da Bene Geserit nije posedovao liniju Tleilaksinih Drugih sećanja za svoja istraživanja bila je prokleto mučna i Vaf je to znao.
<BR>&nbsp;&nbsp;&nbsp;&nbsp;&nbsp;Vaf je mrko pogleda. "Sigurno ne mislite da bih se cenkao oko života..." On zamuče i zavrte glavom. "Ne mogu da verujem da je to naplata koju biste tražili."
<BR>&nbsp;&nbsp;&nbsp;&nbsp;&nbsp;Pošto Taraza ništa ne odgovori, Vaf nelagodno nastavi: "Onaj glupi napad na rakiski hram na svoju ruku su preduzeli ljudi tamo na službi. Kažnjeni su."
<BR>&nbsp;&nbsp;&nbsp;&nbsp;&nbsp;Očekivani početni potez broj tri, pomisli Taraza.
<BR>&nbsp;&nbsp;&nbsp;&nbsp;&nbsp;Sudelovala je u brojnim analitičkim instruktažama pre ovog sastanka, ukoliko su se one mogle nazvati instruktažama. Analiza je tu bilo napretek. Vrlo malo se znalo o ovom gospodaru Tleilaksa, ovom Tilvitu Vafu. Do nekih krajnje važnih projekcija došlo se izvođenjem zaključaka (ukoliko se pokaže da je to ispravno). Nevolja je bila u tome što su neki od najzanimljivijih podataka došli iz nepouzdanih izvora. Jedna istaknuta činjenica je, međutim, bila van svake sumnje: patuljasta prilika koja je sedela preko puta nje bila je smrtno opasna.
<BR>&nbsp;&nbsp;&nbsp;&nbsp;&nbsp;Valfov početni potez broj tri zaokupio je njenu pažnju. Bilo je vreme da mu se odgovori. Taraza se znalački osmehnu.
<BR>&nbsp;&nbsp;&nbsp;&nbsp;&nbsp;"To je upravo ona vrsta laži koju smo očekivali od vas", reče ona.
<BR>&nbsp;&nbsp;&nbsp;&nbsp;&nbsp;"Počinjemo li sa uvredama?" U njegovom glasu nije bilo žestine.
<BR>&nbsp;&nbsp;&nbsp;&nbsp;&nbsp;"Vi ste postavili okvire. Dopustite mi da vas upozorim da nećete biti u stanju da postupite sa nama na isti način na koji ste postupili sa onim kurvama iz Raštrkavanja."
<BR>&nbsp;&nbsp;&nbsp;&nbsp;&nbsp;Vafov ledeni pogled pozivao je Tarazu da se upusti u izazovnu igru. Pretpostavke Sestrinstva zasnovane delimično na nestanku iksijanskog broda za sastanke bile su tačne. Zadržavajući isti osmeh, nastavila je da povlači proizvoljnu liniju zaključivanja kao da je reč o poznatoj činjenici. "Mislim", reče ona, "da bi te kurve volele da saznaju da su među njima i Liceigrači."
<BR>&nbsp;&nbsp;&nbsp;&nbsp;&nbsp;Vaf je jedva obuzdavao bes. Ove proklete veštice! Saznale su! Nekako su saznale! Njegovi savetnici bili su krajnje sumnjičavi u pogledu ovog sastanka. Jedna značajna manjina preporučivala mu je da ne ide. Veštice su bile tako... tako đavolske. A tek njihove odmazde!
<BR>&nbsp;&nbsp;&nbsp;&nbsp;&nbsp;Vreme je da skrenem njegovu pažnju na Gamu, pomisli Taraza. Treba ga izbaciti iz ravnoteže. Zato nastavi: "Čak i kad podrijete jednu od nas, kao što ste to učinili sa Švangijuom na Gamuu, niste u stanju da saznate ništa vredno!"
<BR>&nbsp;&nbsp;&nbsp;&nbsp;&nbsp;Vaf planu: "Ona je mislila da... da nas iznajmi kao kakvu bandu ubica! Samo smo joj očitali lekciju!"
<BR>&nbsp;&nbsp;&nbsp;&nbsp;&nbsp;Ahh, izbija njegov ponos, pomisli Taraza. Zanimljivo. Neophodno je istražiti sadržinu moralne strukture koja stoji iza ovakvog ponosa.
<BR>&nbsp;&nbsp;&nbsp;&nbsp;&nbsp;"Nikada stvarno niste uspeli da prodrete u naše redove", ponovo ga podbode Taraza.
<BR>&nbsp;&nbsp;&nbsp;&nbsp;&nbsp;"Ni vi među Tleilakse!" Vaf je nekako uspeo da izrekne ovu samohvalu sa podnošljivom mirnoćom. Potrebno mu je vreme da razmisli! Da napravi plan!
<BR>&nbsp;&nbsp;&nbsp;&nbsp;&nbsp;"Možda biste želeli da znate cenu našeg ćutanja", predloži Taraza. Shvativši kameni izraz Vafovog lica kao saglasnost, ona dodade: "Kao prvo, podelićete sa nama sve što ste saznali o tim kurvama izleglim u Raštrkavanju - onima koje sebe nazivaju Uvaženim Naložnicama."
<BR>&nbsp;&nbsp;&nbsp;&nbsp;&nbsp;Vaf se naježi. Mnogo toga se potvrdilo ubijanjem Uvaženih Naložnica. Seksualne zapletenosti! Samo je najjača psiha mogla da odoli uplitanju u takve ekstaze. Moći takvog oruđa bile su ogromne! Da li se to moralo podeliti sa ovim vešticama?
<BR>&nbsp;&nbsp;&nbsp;&nbsp;&nbsp;"Sve što ste naučili od njih", ponovi zahtev Taraza.
<BR>&nbsp;&nbsp;&nbsp;&nbsp;&nbsp;"Zbog čega ih nazivate kurvama?"
<BR>&nbsp;&nbsp;&nbsp;&nbsp;&nbsp;"Pokušavaju da nas podražavaju, pa ipak se prodaju za moć i prave ruglo od svega što mi predstavljamo. Uvažene Naložnice!"
<BR>&nbsp;&nbsp;&nbsp;&nbsp;&nbsp;"Brojno vas nadmašuju - u odnosu od barem hiljadu prema jedan. Videli smo dokaze."
<BR>&nbsp;&nbsp;&nbsp;&nbsp;&nbsp;"Jedna od nas u stanju je da ih sve porazi", mirno odvrati Taraza.
<BR>&nbsp;&nbsp;&nbsp;&nbsp;&nbsp;Vaf je ćutke sedeo promatrajući je. Da li je ovo bilo prazno hvalisanje? Nikad nisi mogao biti siguran kada su u pitanju bile veštice Bene Geserita. One su činile stvari. Tamna strana magijske vaseljene pripadala je njima. U više prilika ove veštice su pogazile Šerijat. Da li je bila Bogova volja da istinski vernici prođu kroz još jedno iskušenje?
<BR>&nbsp;&nbsp;&nbsp;&nbsp;&nbsp;Taraza pusti da se tišina produži, produbljujući napetost. Osetila je Vafov nemir. To je podseti na skup Sestrinstva koji je prethodio ovom susretu, kao neka vrsta pripreme za njega. Belonda je postavila naizgled jednostavno pitanje:
<BR>&nbsp;&nbsp;&nbsp;&nbsp;&nbsp;"Šta mi stvarno znamo o Tleilaksima?"
<BR>&nbsp;&nbsp;&nbsp;&nbsp;&nbsp;Taraza je gotovo mogla osetiti odgovor koji se ponavljao u svakoj glavi oko stola za skupove u Kapitolu: Možda zasigurno znamo samo ono što oni žele da znamo.
<BR>&nbsp;&nbsp;&nbsp;&nbsp;&nbsp;Nijedna od njenih analitičarki nije mogla da prenebregne sumnju da su Tleilaksi hotimično stvorili lažnu predstavu o sebi. Inteligencija Tleilaksa morala se meriti u svetlosti činjenice da su jedino oni posedovali tajnu akslotl rezervoara. Da li je to bio srećan slučaj, kako je neko pomenuo? Kako onda da ostali tokom svih ovih milenijuma nisu bili u stanju da ostvare istovetno dostignuće?
<BR>&nbsp;&nbsp;&nbsp;&nbsp;&nbsp;Gole.
<BR>&nbsp;&nbsp;&nbsp;&nbsp;&nbsp;Da li su Tleilaksi koristili gola proces za postizanje svoje vrste besmrtnosti? Mogla je da zapazi sugestivne nagoveštaje u Vafovim postupcima... ništa određeno, ali krajnje sumnjivo.
<BR>&nbsp;&nbsp;&nbsp;&nbsp;&nbsp;Na skupu u Kapitolu, Belonda se stalno vraćala na njihove osnovne sumnje, navaljujući na njih: "Sve to... sve to, velim! Sve u našim arhivama može da bude đubre prikladno jedino za hranu sligovima."
<BR>&nbsp;&nbsp;&nbsp;&nbsp;&nbsp;Ova aluzija izazvala je jezu kod nekih opuštenih časnih majki oko stola.
<BR>&nbsp;&nbsp;&nbsp;&nbsp;&nbsp;Sligovi!
<BR>&nbsp;&nbsp;&nbsp;&nbsp;&nbsp;Ti spori puzavi mešanci između džinovskih puževa golaća i svinja davali su meso za pripremanje nekih među najsklupljim jelima u njihovoj vaseljeni, ali su sama stvorenja ovaploćivala sve što je Sestrinstvo smatralo odvratnim kod Tleilaksa. Sligovi su bili prvo što je Bene Tleilaks ponudio za razmenu - proizvodi uzgojeni u njihovim rezervoarima, stvoreni uz pomoć spiralnog jezgra iz koga je čitav život poprimao svoje oblike. To što ih je Bene Tleilaks stvorio doprinosilo je auri skarednosti oko stvorenja čija su mnogobrojna usta neprekidno mlela bezmalo svako đubre, brzo pretvarajući to đubre u izmet koji ne samo da je zaudarao na obor već je bio i muljav.
<BR>&nbsp;&nbsp;&nbsp;&nbsp;&nbsp;"Najslađe meso s ove strane nebesa", navela je Belonda reči CHOAM-ove reklame.
<BR>&nbsp;&nbsp;&nbsp;&nbsp;&nbsp;"A dolazi nam od skarednosti", dodala je Taraza.
<BR>&nbsp;&nbsp;&nbsp;&nbsp;&nbsp;Skarednost.
<BR>&nbsp;&nbsp;&nbsp;&nbsp;&nbsp;Taraza je razmišljala o ovome dok je netremice posmatrala Vafa. Iz kog razloga bi ljudi mogli da izgrade oko sebe masku skarednosti? Vafov plamsaj ponosa nije se mogao valjano uklopiti u tu predstavu.
<BR>&nbsp;&nbsp;&nbsp;&nbsp;&nbsp;Vaf se blago nakašlja prekrivši lice rukom: osetio je pritisak šavova koji su skrivali dva moćna izbacivača strelica. Manjina među njegovim savetnicima je savetovala: "Kao i sa Uvaženim naložnicama, pobednik u susretu sa Bene Geseritom biće onaj za koga se ispostavi da poseduje najtajnije podatke o ovom drugom. Smrt protivnika jemči uspeh."
<BR>&nbsp;&nbsp;&nbsp;&nbsp;&nbsp;Mogao bih da je ubijem, ali šta potom?
<BR>&nbsp;&nbsp;&nbsp;&nbsp;&nbsp;Još tri časne majke su napolju kod ulaza. Taraza je bez sumnje imala spreman znak, u trenutku kada bi se ulaz otvorio. Bez tog signala izvesno bi došlo do nasilja i obračuna. Ni za trenutak nije verovao da bi čak i njegovi novi Liceigrači mogli da izađu na kraj sa tim časnim majkama. Veštice su sigurno bile u punoj pripravnosti. Zacelo bi odmah raspoznale prirodu Vafovih čuvara.
<BR>&nbsp;&nbsp;&nbsp;&nbsp;&nbsp;"Podelićemo", reče Vaf. Priznanje koje je bilo sadržano u ovim rečima teško mu je padalo, ali je znao da nema izbora, Tarazino hvalisanje o sposobnostima Bene Geserita možda je bilo neumereno ali je on ipak osetio da u njemu ima istine. Nije, međutim, imao nikakvih iluzija u pogledu onoga što će se dogoditi kada Uvažene Naložnice doznaju šta se stvarno dogodilo sa njihovim izaslanicima. Krivica za nestalu ne-letelicu još se nije mogla baciti na Tleilakse. Brodovi su iščezavali. Smišljeno ubistvo bilo je, međutim, druga stvar. Uvažene Naložnice će sigurno nastojati da unište tako drskog protivnika. Makar za primer ostalima. Bar, tako su mu rekli Tleilaksi koji su se vratili iz Raštrkavanja. Sada, kada je konačno video Uvažene Naložnice, Vaf nije imao razloga da sumnja u te priče.
<BR>&nbsp;&nbsp;&nbsp;&nbsp;&nbsp;Taraza nastavi: "Druga tačka mog dnevnog reda ovog sastanka je naš gola."
<BR>&nbsp;&nbsp;&nbsp;&nbsp;&nbsp;Vaf se promeškolji u svojoj remenoj stolici.
<BR>&nbsp;&nbsp;&nbsp;&nbsp;&nbsp;Taraza oseti još dublju odbojnost prema Vafovim sićušnim očima, okruglom licu sa prćastim nosem i preoštrim zubima.
<BR>&nbsp;&nbsp;&nbsp;&nbsp;&nbsp;"Ubijate naše gole da biste nadzirali razvoj projekta u kome nemate udela, osim u jednom činiocu", optuži ga Taraza.
<BR>&nbsp;&nbsp;&nbsp;&nbsp;&nbsp;Vaf se još jednom zapita da li će morati da je ubije. Zar zaista ništa nije bilo skriveno od ovih đavolskih veštica? Mogućnost da Bene Geserit ima svog doušnika u središtu Tleilaksa nije se mogla zanemariti. Kako bi, inače, mogle da znaju?
<BR>&nbsp;&nbsp;&nbsp;&nbsp;&nbsp;"Uveravam vas, časna vrhovna majko, da gole...", započe on.
<BR>&nbsp;&nbsp;&nbsp;&nbsp;&nbsp;"Ni u šta me ne uveravajte! Same se uveravamo." Taraza sa izrazom sažaljenja zavrte glavom. "Pored toga, mislite li da ne znamo da nam prodajete oštećenu robu?"
<BR>&nbsp;&nbsp;&nbsp;&nbsp;&nbsp;Vaf se hitro usprotivi: "Gola ispunjava sve zahteve navedene u vašem ugovoru!"
<BR>&nbsp;&nbsp;&nbsp;&nbsp;&nbsp;Ponovo Taraza zavrte glavom. Ovaj majušni gospodar Tleilaksa kao da nije imao predstavu o tome šta je ovde otkrivao. "Pohranili ste vlastiti plan u njegovu psihu", reče Taraza. "Upozoravam vas, ser Vafe, da ako vaše promene ometu našu zamisao, ranićemo vas dublje no što možete i da zamislite da je moguće."
<BR>&nbsp;&nbsp;&nbsp;&nbsp;&nbsp;Vaf pređe rukom preko lica, osećajući kako mu se znoj skuplja na čelu. Proklete veštice! Ali ni ova nije znala sve. Tleilaksi koji su se vratili iz Raštrkavanja, kao i Uvažene Naložnice koje je ona tako gorko klevetala, snabdeli su Tleilakse oružjem sa seksualnim punjenjem koje neće biti podeljeno, bez obzira na obećanja izrečena ovde!
<BR>&nbsp;&nbsp;&nbsp;&nbsp;&nbsp;Taraza ćutke odmeri Vafovu reakciju i odluči se na jednu smelu laž. "Kada smo zarobili vaš iksijanski brod za sastanke vaši novi Liceigrači nisu umrli dovoljno brzo. Puno toga smo saznali."
<BR>&nbsp;&nbsp;&nbsp;&nbsp;&nbsp;Vaf za trenutak zalebde na rubu nasilne reakcije.
<BR>&nbsp;&nbsp;&nbsp;&nbsp;&nbsp;Pogodak u centar! pomisli Taraza. Ova smela laž otvorila je pravu aveniju otkrića u pravcu jedne od najnečuvenijih ideja koje su iznele njene savetnice. Sada se više nije činila tako nečuvenom: "Tleilaksi imaju ambiciju da proizvedu prana-bindu imitaciju", rekla je jedna od njenih savetnica.
<BR>&nbsp;&nbsp;&nbsp;&nbsp;&nbsp;"Potpunu?"
<BR>&nbsp;&nbsp;&nbsp;&nbsp;&nbsp;Ova ideja zaprepastila je sve sestre na skupu. Podrazumevala je oblik mentalne kopije koja je prevazilazila otisak sećanja za koji su već znali.
<BR>&nbsp;&nbsp;&nbsp;&nbsp;&nbsp;Savetnica, sestra Hesterion iz Arhiva, došla je na skup naoružana dobro sređenim spiskom potkrepnog materijala. "Već znamo da ono što iksijanska sonda čini mehanički, Tleilaksi izvode sa nervima i mišićima. Sledeći korak je očigledan."
<BR>&nbsp;&nbsp;&nbsp;&nbsp;&nbsp;Videvši Vafovu reakciju na njenu drsku laž, Taraza nastavi da ga pažljivo promatra. Upravo sada je bio najopasniji.
<BR>&nbsp;&nbsp;&nbsp;&nbsp;&nbsp;Izraz besa pređe preko Vafovog lica. Stvari koje su veštice znale bile su suviše opasne! Ni najmanje nije sumnjao u Tarazinu tvrdnju. Moram da je ubijem, bez obzira na posledice po mene! Moramo sve da ih poubijamo. Izrodi. To je njihova reč i ona ih savršeno opisuje.
<BR>&nbsp;&nbsp;&nbsp;&nbsp;&nbsp;Taraza ispravno protumači njegov izraz. Ona hitro prozbori: "Od nas vam ne preti nikakva opasnost sve dok ne ugrozite naše planove. Vaša religija, vaš način života, u celosti su vaša stvar."
<BR>&nbsp;&nbsp;&nbsp;&nbsp;&nbsp;Vaf je oklevao ne toliko zbog onoga što je Taraza rekla, već zbog podsećanja na njene moći. Šta je još znala? Da li, ipak, ostati u podređenom položaju? Posle odbijanja jednog čvršćeg saveza sa Uvaženim Naložnicama. I sa tako bliskim izgledima za prevlast posle svih ovih milenijuma? Osećao je kako ga ispunjava užas. Manjina među njegovim savetnicima bila je, najposle, u pravu: "Ne može biti veze između naših naroda. Svaki sporazum sa snagama povindaha nije ništa drugo nego savez zasnovan na zlu."
<BR>&nbsp;&nbsp;&nbsp;&nbsp;&nbsp;Taraza je i dalje osećala prisustvo nasilničke reakcije u njemu. Da li ga je previše izazvala? Držala se u odbrambenoj pripravnosti. Nehotično trzanje njegovih ramena pobudi njenu gotovost. Oružje mu se nalazi u rukavima! Nisu se smele podceniti sposobnosti Tleilaksa. Njena njuškala nisu ništa otkrila.
<BR>&nbsp;&nbsp;&nbsp;&nbsp;&nbsp;"Znamo za oružja koja nosite", reče ona. Sama od sebe nametnula se još jedna drska laž. "Ako sada napravite grešku, kurve će, pored ostalog, saznati i za način na koji koristite ta oružja."
<BR>&nbsp;&nbsp;&nbsp;&nbsp;&nbsp;Vaf triput brzo udahnu. Kada je napokon progovorio, videlo se da je uspostavio kontrolu nad sobom. "Ne želimo da budemo sateliti Bene Geserita!"
<BR>&nbsp;&nbsp;&nbsp;&nbsp;&nbsp;Taraza odgovori umirujućim, ravnim glasom: "Ni rečju ni delom nisam nagovestila da smo vam nametnuli takvu ulogu."
<BR>&nbsp;&nbsp;&nbsp;&nbsp;&nbsp;Iščekivala je. Nije bilo nikakve promene u Vafovom izrazu, baš ni najmanjeg miga u netremičnom pogledu uperenom u nju.
<BR>&nbsp;&nbsp;&nbsp;&nbsp;&nbsp;"Ugrožavate nas", promrmlja Vaf. "Zahtevate da sa vama podelimo sve..."
<BR>&nbsp;&nbsp;&nbsp;&nbsp;&nbsp;"Pa podelite!" prasnu ona. "Ne deli se sa partnerom koga ne smatrate ravnim sebi."
<BR>&nbsp;&nbsp;&nbsp;&nbsp;&nbsp;"A šta biste vi podelili sa nama?" upita on.
<BR>&nbsp;&nbsp;&nbsp;&nbsp;&nbsp;Odgovorila mu je tonom punim kuđenja kojim bi se obratila nekakvom detetu: "Ser Vafe, zapitajte sebe, vladajućeg člana vaše oligarhije, zbog čega ste zapravo došli na ovaj sastanak?"
<BR>&nbsp;&nbsp;&nbsp;&nbsp;&nbsp;Vaf joj uzvrati glasom kojim je još čvrsto vladao: "A zašto ste vi, Vrhovna majko Bene Geserita, došli ovamo?"
<BR>&nbsp;&nbsp;&nbsp;&nbsp;&nbsp;Ona mu blago odgovori: "Da se osnažimo."
<BR>&nbsp;&nbsp;&nbsp;&nbsp;&nbsp;"Niste mi još rekli šta biste vi podelili", reče on sa prizvukom optužbe u glasu."I dalje se nadate preimućstvu."
<BR>&nbsp;&nbsp;&nbsp;&nbsp;&nbsp;Taraza produži da ga pažljivo promatra. Retko je kad osetila takav prigušen bes kod nekog ljudskog bića. "Recite mi otvoreno šta želite?" reče ona.
<BR>&nbsp;&nbsp;&nbsp;&nbsp;&nbsp;"I vi ćete mi to dati iz puke velikodušnosti!"
<BR>&nbsp;&nbsp;&nbsp;&nbsp;&nbsp;"Pogađaću se."
<BR>&nbsp;&nbsp;&nbsp;&nbsp;&nbsp;"Gde je bilo to pogađanje kada ste mi naredili... NAREDILI MI! Da..."
<BR>&nbsp;&nbsp;&nbsp;&nbsp;&nbsp;"Došli ste ovamo čvrsto odlučni da prekršite svaki sporazum do koga dođemo", prekide ga ona. "Ne jednom ste pokušali da se pogađate! Sedite preko puta nekog ko je voljan da se cenka sa vama, a vi ste u stanju samo da..."
<BR>&nbsp;&nbsp;&nbsp;&nbsp;&nbsp;"Cenkanje?" Vafovo sećanje se vrati na srdžbu koju je ova reč izazvala kod one Uvažene Naložnice.
<BR>&nbsp;&nbsp;&nbsp;&nbsp;&nbsp;"Tako sam rekla", potvrdi Taraza. "Cenkanje."
<BR>&nbsp;&nbsp;&nbsp;&nbsp;&nbsp;Nešto nalik na osmeh ukaza se u uglovima Vafovih usana. "Mislite da imam ovlašćenje da se cenkam sa vama?
<BR>&nbsp;&nbsp;&nbsp;&nbsp;&nbsp;"Pažljivo, ser Vafe", upozori ga ona. "Imate puna ovlašćenja. Ona se očituju i u toj konačnoj moći da sasvim uništite protivnika." Uputila je brz pogled prema njegovim rukavima.
<BR>&nbsp;&nbsp;&nbsp;&nbsp;&nbsp;Vaf uzdahnu. Kakva zbrka. Ona je bila povindah! Kako se moglo cenkati sa jednim povindahom?
<BR>&nbsp;&nbsp;&nbsp;&nbsp;&nbsp;"Imamo problem koji se ne može rešiti racionalnim sredstvima", nastavi Taraza.
<BR>&nbsp;&nbsp;&nbsp;&nbsp;&nbsp;Vaf sakri iznenađenje. Ovo su bile iste reči koje je upotrebila i ona Uvažena Naložnica! Stao je da grozničavo razmišlja o značenju te podudarnosti. Nisu li možda Bene Geserite i Uvažene Naložnice sklopile savez? Tarazina ogorčenost navodila je na drugačiji zaključak, ali kako je iko mogao da veruje ovim vešticama?
<BR>&nbsp;&nbsp;&nbsp;&nbsp;&nbsp;Vaf se još jednom zapita da li da se usudi da žrtvuje sebe kako bi uklonio ovu vešticu. Čemu bi to poslužilo? Ostale među njima izvesno su znale sve što i ona. To bi samo ubrzalo propast. Veštice su bile u unutrašnjem dosluhu - no i to je, opet, mogla da bude samo još jedna prevara.
<BR>&nbsp;&nbsp;&nbsp;&nbsp;&nbsp;"Tražite da podelimo nešto sa vama", reče Taraza. "Šta ako vam ponudimo jednu od naših najcenjenijih ljudskih loza?"
<BR>&nbsp;&nbsp;&nbsp;&nbsp;&nbsp;Nije se moglo pogrešiti u proceni buđenja Vafovog zanimanja.
<BR>&nbsp;&nbsp;&nbsp;&nbsp;&nbsp;On je upita: "Zbog čega bismo se radi takvih stvari obraćali vama? Imamo naše rezervoare i možemo gotovo svuda da uzmemo genetske primerke."
<BR>&nbsp;&nbsp;&nbsp;&nbsp;&nbsp;"Primerke čega?" upita ona.
<BR>&nbsp;&nbsp;&nbsp;&nbsp;&nbsp;Vaf uzdahnu. Nikada nisi mogao da izmakneš toj britkosti Bene Geserita. Bilo je to kao udarac mača. Nagađao je da joj je otkrio stvari koje su prirodno dovele do ovog predmeta razgovora. Šteta je već bila počinjena. Izvela je ispravan zaključak (ili su joj to doušnici saopštili!) da je Tleilakse, s obzirom na njihovo prefinjenije znanje najunutrašnjijeg jezika života, malo zanimao divlji fond ljudskih gena. Nikada se nije isplatilo podceniti ni Bene Geserite ni proizvode njihovih programa rasplođavanja. Sam Bog zna da su one proizvele Muad'Diba i Propovednika!
<BR>&nbsp;&nbsp;&nbsp;&nbsp;&nbsp;"Šta biste još tražile u zamenu za to?" upita je naglas.
<BR>&nbsp;&nbsp;&nbsp;&nbsp;&nbsp;"Konačno smo došli do cenkanja!" reče Taraza. "Oboje, naravno, znamo da nudim rasplodne majke iz loze Atreida." Pri tom je pomislila: Neka se nada tome! One će izgledati kao Atreidi, ali to neće biti!
<BR>&nbsp;&nbsp;&nbsp;&nbsp;&nbsp;Vaf oseti kako mu se puls ubrzava. Da li je ovo bilo moguće? Da li je imala i najblažu predstavu šta su Tleilaksi mogli da nauče iz ispitivanja jednog takvog izvora materijala?
<BR>&nbsp;&nbsp;&nbsp;&nbsp;&nbsp;"Ali želele bismo da dobijemo prve primerke njihovih izdanaka", reče Taraza.
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Onda, alternativne prve primerke?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Šta to znači - možda?" Ona se nagnu prema njemu. Vafova žestina govorila joj je da se nalazi na vrućem tragu.
<BR>&nbsp;&nbsp;&nbsp;&nbsp;&nbsp;"Šta biste još tražili od nas?"
<BR>&nbsp;&nbsp;&nbsp;&nbsp;&nbsp;"Naše rasplodne majke moraju imati slobodan pristup vašim genetičkim laboratorijama."
<BR>&nbsp;&nbsp;&nbsp;&nbsp;&nbsp;"Jeste li vi lude?" On ogorčeno zavrte glavom. Zar je zaista mislila da bi Tleilaksi tek tako odali svoje najjače oružje?
<BR>&nbsp;&nbsp;&nbsp;&nbsp;&nbsp;"Onda ćemo prihvatiti jedan akslotl rezervoar u punoj dejstvenosti."
<BR>&nbsp;&nbsp;&nbsp;&nbsp;&nbsp;Vaf je samo zurio u nju.
<BR>&nbsp;&nbsp;&nbsp;&nbsp;&nbsp;Taraza slegnu ramenima. "Morala sam da pokušam."
<BR>&nbsp;&nbsp;&nbsp;&nbsp;&nbsp;"Pretpostavljam da je tako."
<BR>&nbsp;&nbsp;&nbsp;&nbsp;&nbsp;Taraza se zavali u stolicu i stade da pretresa u svesti šta je ovde saznala. Vafova reakcija na onu Zensuni probu bila je zanimljiva. "Problem koji se ne može razrešiti racionalnim sredstvima." Te reči su proizvele kod njega tanano dejstvo. Činilo se kao da se podigao sa nekog mesta unutar sebe, sa upitnim izrazom u očima. Bože nas sačuvaj! Da li je Vaf tajni Zensuni?
<BR>&nbsp;&nbsp;&nbsp;&nbsp;&nbsp;Ovo se moralo ispitati bez obzira na opasnost. Odradi se moraju obezbediti sve moguće pogodnosti na Rakisu.
<BR>&nbsp;&nbsp;&nbsp;&nbsp;&nbsp;"Možda smo za sada učinili sve što smo mogli", reče Taraza. "Ima vremena da završimo sa našim cenkanjem. Sam Gospod u svojoj beskrajnoj milosti podario nam je beskrajnu vaseljenu, u kojoj se sve može dogoditi."
<BR>&nbsp;&nbsp;&nbsp;&nbsp;&nbsp;Vaf pljesnu rukama ne razmišljajući. "Dar iznenađenja je najveći od svih darova", reče on.
<BR>&nbsp;&nbsp;&nbsp;&nbsp;&nbsp;Ne samo Zensuni, pomisli Taraza. I sufi. Sufi! Počela je da preudešava svoju perspektivu u odnosu na Tleilakse. Koliko dugo su oni to držali na srcu?
<BR>&nbsp;&nbsp;&nbsp;&nbsp;&nbsp;"Vreme se ne računa", reče Taraza, ispipavajući. "Dovoljno je da se pogleda u bilo koji krug."
<BR>&nbsp;&nbsp;&nbsp;&nbsp;&nbsp;"Sunca su krugovi", reče Vaf. "Svaka vaseljena je jedan krug." Zadržao je dah iščekujući njen odgovor.
<BR>&nbsp;&nbsp;&nbsp;&nbsp;&nbsp;"Krugovi su okruženja", reče Taraza odabirajući ispravan odgovor iz svojih Drugih sećanja. "Sve što okružava i ograničava mora da se izloži beskrajnom."
<BR>&nbsp;&nbsp;&nbsp;&nbsp;&nbsp;Vaf podiže šake, a onda ponovo spusti ruke u krilo. Ramena su mu izgubila ponešto od onog napetog štrčanja uvis. "Zbog čega niste ove stvari rekli na početku?" upita je on.
<BR>&nbsp;&nbsp;&nbsp;&nbsp;&nbsp;Moram da budem vrlo obazriva, upozori Taraza samu sebe. Priznanje koje je bilo prisutno u Vafovim rečima i ponašanju zahtevalo je da bude pažljivo razmatrano.
<BR>&nbsp;&nbsp;&nbsp;&nbsp;&nbsp;"Ono što se dogodilo između nas ništa ne otkriva sem ako ne budemo govorili otvorenije", reče ona. "Čak i tada, samo ćemo koristiti reči."
<BR>&nbsp;&nbsp;&nbsp;&nbsp;&nbsp;Vaf joj je proučavao lice, pokušavajući da na toj maski Bene Geserita pročita nekakvu potvrdu onog što je bilo sadržano u njenim rečima i ponašanju. Ona je bila povindah, priseti se. Povindasima se nikad nije moglo verovati... ali ako je sudelovala u Velikom uverenju...
<BR>&nbsp;&nbsp;&nbsp;&nbsp;&nbsp;"Nije li Bog poslao svog propovednika na Rakis, da nas tamo stavi na probu i pouči nas?" upita on.
<BR>&nbsp;&nbsp;&nbsp;&nbsp;&nbsp;Taraza stade duboko da kopa po svojim Drugim sećanjima. Propovednik na Rakisu? Muad'Dib? Ne... to nije u skladu sa verovanjima sufija, niti Zensunija, u...
<BR>&nbsp;&nbsp;&nbsp;&nbsp;&nbsp;Tiranin! Sklopila je usne u liniju osmeha. "Ono što se ne može kontrolisati mora se prihvatiti", reče ona.
<BR>&nbsp;&nbsp;&nbsp;&nbsp;&nbsp;"Jamačno je to božje delanje", odgovori Vaf.
<BR>&nbsp;&nbsp;&nbsp;&nbsp;&nbsp;Taraza je dovoljno videla i čula. Misionarija Protektiva ju je svojevremeno uvela u sve znane religije. Druga sećanja su okrpila ovo znanje i ispunila ga. Osetila je veliku potrebu da se bezbedno izvuče iz ove sobe. Odrade se mora upozoriti!
<BR>&nbsp;&nbsp;&nbsp;&nbsp;&nbsp;"Mogu li nešto da predložim?" upita Taraza.
<BR>&nbsp;&nbsp;&nbsp;&nbsp;&nbsp;Vaf ljubazno klimnu.
<BR>&nbsp;&nbsp;&nbsp;&nbsp;&nbsp;"Možda postoji suštinski dublja veza između nas no što smo to i zamišljali", reče ona. "Nudim vam gostoprimstvo naše Tvrđave na Rakisu i uslužnost naše tamošnje zapovednice."
<BR>&nbsp;&nbsp;&nbsp;&nbsp;&nbsp;"Atreida?"
<BR>&nbsp;&nbsp;&nbsp;&nbsp;&nbsp;"Ne", slaga Taraza. "Ali ja ću, naravno, narediti našoj rasplodnoj metresi da vam se stavi na raspolaganje."
<BR>&nbsp;&nbsp;&nbsp;&nbsp;&nbsp;"A ja ću prikupiti stvari koje ste tražili zauzvrat", reče on. "Zbog čega će se cenkanje dovršiti na Rakisu?"
<BR>&nbsp;&nbsp;&nbsp;&nbsp;&nbsp;"Nije li to pravo mesto?" upita ona. "Ko bi mogao da bude pritvoren u zavičaju Propovednika?"
<BR>&nbsp;&nbsp;&nbsp;&nbsp;&nbsp;Vaf se zavali u stolici, sa rukama koje su mu opušteno počivale na krilu. Taraza je, izvesno, znala ispravne odgovore. Bilo je to otkriće koje ni u snu nije očekivao.
<BR>&nbsp;&nbsp;&nbsp;&nbsp;&nbsp;Taraza ustade. "Svako od nas ponaosob sluša Boga", reče ona jednostavno.
<BR>&nbsp;&nbsp;&nbsp;&nbsp;&nbsp;A zajedno u kelu, pomisli on. Podigao je pogled prema njoj, opominjući sebe da je ona povindah. Ni jedno od njih nije se moglo verovati. Oprez! Konačno, ova žena je bila veštica Bene Geserita. Bile su poznate po tome što su stvarale religije za svoje ciljeve. Povindah!
<BR>&nbsp;&nbsp;&nbsp;&nbsp;&nbsp;Taraza otide do ulaza, otvori vrata i dade svom obezbeđenju znak. Još jednom se okrenu prema Vafu, koji je i dalje sedeo. Nije prozreo naš pravi plan, pomisli ona. Ona koju mu budemo poslali mora biti odabrana sa krajnjom brižljivošću. Nikada ne sme posumnjati da je deo našeg mamca.
<BR>&nbsp;&nbsp;&nbsp;&nbsp;&nbsp;Vafovo patuljasto lice bilo je staloženo dok ju je netremice posmatrao.
<BR>&nbsp;&nbsp;&nbsp;&nbsp;&nbsp;Kako prazno izgleda, pomsili Taraza. Ipak je mogao da se uhvati u klopku! Savez između Sestrinstva i Tleilaksa nudio je nove privlačnosti. Ali, pod našim uslovima!
<BR>&nbsp;&nbsp;&nbsp;&nbsp;&nbsp;"Do Rakisa", reče ona.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
