<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;Sećam se prijatelja iz ratova koje su svi sem nas zaboravili.
<BR>&nbsp;&nbsp;&nbsp;&nbsp;&nbsp;Svi su oni pokopani u ranama koje smo zadobili.
<BR>&nbsp;&nbsp;&nbsp;&nbsp;&nbsp;Te rane su sva ona bolna mesta gde smo se borili.
<BR>&nbsp;&nbsp;&nbsp;&nbsp;&nbsp;Ostavimo borbe za nama, jer mi ih nismo tražili.
<BR>&nbsp;&nbsp;&nbsp;&nbsp;&nbsp;Šta smo potrošili, a šta smo za to dobili?
<BR>
<BR>&nbsp;&nbsp;&nbsp;&nbsp;&nbsp;Pesma Raštrkanih
<BR>
<BR>&nbsp;&nbsp;&nbsp;&nbsp;&nbsp;Burzmali je temeljio svoje planove na onom najboljem što je naučio od svog bašara, savetujući se sam sa sobom oko mnogobrojnih mogućnosti i odstupnica. To je bila povlastica zapovednika! Pošto su to potrebe nalagale, saznao je sve što je mogao o zemljištu.
<BR>&nbsp;&nbsp;&nbsp;&nbsp;&nbsp;U doba starog carstva, pa čak i pod upravom Muad'Diba, oblast oko Tvrđave Gamu predstavljala je šumske rezerve, zemljište koje se dosta uzdizalo iznad nafte koja je pretila da prekrije harkonensku zemlju. Na ovom tlu Harkoneni su uzgajali neke od najboljih pilingitama, drveće postojane vrednosti koje su najveći bogataši oduvek cenili. Od najdrevnijih vremena upućeni su više voleli da se okružuju dobrim drvetom nego masovno proizvođenim veštačkim materijalima, poznatim tada kao polastin, polaz i pormbat (kasnije: tajn, laz i bat). Još od vremena starog carstva potiče pogrdan izraz kojim se karakterišu sitni bogataši i manje porodice, izraz nastao na osnovu poznavanja vrednosti retkog drveta.
<BR>&nbsp;&nbsp;&nbsp;&nbsp;&nbsp;'On je trostruki P', govorili su, želeći da kažu da se takva osoba okružila jevtinim kopijama napravljenim od deklarisanih materija. Čak i kada su neki izraziti bogatuni bili primorani da upotrebe jedan od tri bedna P-a, svuda gde je to bilo moguće prerušavali bi ga u jedini P, pilingitam.
<BR>&nbsp;&nbsp;&nbsp;&nbsp;&nbsp;Burzmali je sve ovo znao, pa i više od toga, kada je poslao svoje ljude u potragu za strategijski smeštenim pilingitamom u blizini ne-kugle. To drveće posedovalo je mnoge kvalitete zbog kojih su ga majstori umetnici naročito voleli: tek posečeno stablo moglo se upotrebiti kao meko drvo; osušeno i ostavljeno da odstoji, trajalo je kao tvrdo drvo. Upijalo je mnoge pigmente, a kada bi se uglačalo moglo je da izgleda kao prirodni mermer. Što je još važnije pilingitam je bio antigljivično drvo i nijedan poznati insekat nikada ga nije smatrao primamljivim za jelo. Konačno, bio je otporan na vatru, a ostareli primerci živog drveta puštali su izdanke iz uvećanog i praznog kanala u središtu.
<BR>&nbsp;&nbsp;&nbsp;&nbsp;&nbsp;"Uradićemo nešto neočekivano", rekao je Burzmali svojim tragačima.
<BR>&nbsp;&nbsp;&nbsp;&nbsp;&nbsp;Za vreme svog prvog nadletanja ove oblasti opazio je izrazito lepljivo zelenilo lišća pilingitama. Šume na ovoj planeti bile su poharane i na razne načine uništene tokom gladnih godina, ali poštovanja vredni jedini P-ovi još su rasli među zimzelenim i tvrdim drvećem koje je ponovo bilo zasađeno po naređenju Sestrinstva.
<BR>&nbsp;&nbsp;&nbsp;&nbsp;&nbsp;Burzmalijevi tragači pronašli su jedan takav jedini P koji je gospodario izbočinom iznad ne-kugle. Svojim lišćem natkriljivao je prostor od gotovo tri hektara. Tokom poslepodneva, kritičnog dana, Burzmali je postavio mamce na određenoj udaljenosti od ovog mesta i prokopao tunel od jednog plitkog ulegnuća do prostranog jezgra ovog pilingitama. Tu je sebi uredio mesto za upravljanje i smestio rezervne potrepštine za beg.
<BR>&nbsp;&nbsp;&nbsp;&nbsp;&nbsp;"Drvo je živi oblik", objasnio je svojim ljudima. "Zakloniće nas od tragača."
<BR>&nbsp;&nbsp;&nbsp;&nbsp;&nbsp;Neočekivano.
<BR>&nbsp;&nbsp;&nbsp;&nbsp;&nbsp;Burzmali nigde u svojim planovima nije pretpostavio da će sve njegove akcije proći neprimećene. Mogao je jedino da svoje snage rasporedi tako da udarce ne prima samo na jednom mestu.
<BR>&nbsp;&nbsp;&nbsp;&nbsp;&nbsp;Kada je napad otpočeo, uverio se da se sve odvija onako kako je i predvideo. Očekivao je da će se napadači osloniti na svoju brojnost, kao što su to učinili i pri napadu na Tvrđavu Gamu. Analitičarke Sestrinstva uveravale su ga da im najveća opasnost preti od snaga Raštrkanih - potomaka Tleilaksa koje su odgajile divlje i brutalne žene što su sebe nazivale Uvaženim Naložnicama. On je ovo shvatio kao preveliko samopouzdanje, a ne kao smelost. Prava smelost bila je deo arsenala svakog učesnika koga je obučavao bašar Miles Teg. Takođe mu je pomoglo i to što je mogao da se osloni na Tega koji će improvizovati u okviru granica plana.
<BR>&nbsp;&nbsp;&nbsp;&nbsp;&nbsp;Preko svojih releja Burzmali je pratio puzavi beg Dankana i Lusile. Konjanici sa kom-šlemovima i sočivima za noć stvarali su veliku zbrku na položajima-mamcima, dok su Burzmali i njegove odabrane rezerve pazili na napadače, ne odajući ničim svoj položaj. Tegovo kretanje bilo je lako pratiti - trebalo je samo slediti njegove žestoke odgovore koje je upućivao napadačima.
<BR>&nbsp;&nbsp;&nbsp;&nbsp;&nbsp;Burzmali je s odobravanjem primetio da Lusila nije ni časa časila kada je čula da se zvuci bitke pojačavaju. Dankan je, međutim, pokušao da ostane i gotovo je uništio plan. Lusila je spasla plan ubovši Dankana u osećajni nerv i promumlavši: "Ne možeš mu pomoći!"
<BR>&nbsp;&nbsp;&nbsp;&nbsp;&nbsp;Kada je jasno začuo njen glas kroz pojačivače na šlemu, Burzmali u sebi opsova. I drugi će je čuti. Doduše, oni su je bez sumnje već pratili.
<BR>&nbsp;&nbsp;&nbsp;&nbsp;&nbsp;Burzmali izdade naredbu ispod praga čujnosti preko mikrofona ugrađenog u vrat i spremi se da napusti svoje mesto. Pažnju je uglavnom usredsredio na približavanje Lusile i Dankana. Ako sve prođe kao što je planirano, njegovi ljudi će ih dovesti ovamo, a prema položajima-mamcima nastaviće da beže dva prigodno odevena vojnika bez šlemova.
<BR>&nbsp;&nbsp;&nbsp;&nbsp;&nbsp;U međuvremenu, Teg je sejući užas utirao dimnu stazu kojom bi i neko površinsko vozilo moglo da umakne.
<BR>&nbsp;&nbsp;&nbsp;&nbsp;&nbsp;Jedan od pomoćnika prekide Burzmalija u razmišljanju: "Dva napadača se približavaju bašaru s leđa!"
<BR>&nbsp;&nbsp;&nbsp;&nbsp;&nbsp;Burzmali mahnu čoveku da se skloni. Malo nade je polagao u Tegove šanse. Sve se moralo podrediti spasavanju gole. Dok je osmatrao, Burzmali je sve vreme mislio:
<BR>&nbsp;&nbsp;&nbsp;&nbsp;&nbsp;Hajde! Trčite! Trčite, prokleti da ste!
<BR>&nbsp;&nbsp;&nbsp;&nbsp;&nbsp;Lusila je isto to mislila dok je požurivala Dankana, krećući se tik iza njega kako bi ga štitila otpozadi. Prikupila je sve svoje snage za krajnji otpor. U ovom trnutku do punog izražaja došli su njen odgoj i obučenost. Nikada se nemoj predati! Predati se značilo je prepustiti svoju svest životima iz sećanja neke sestre ili zaboravu. Čak se i Švangiju na kraju iskupila pruživši otpor i umrevši u benegeseritskom maniru, ne predavši se do samog kraja. Tako je, bar, Burzmali javio preko Tega. Lusila je, okupivši svoje nebrojene živote, pomislila: Ni ja ne mogu manje da učinim!
<BR>&nbsp;&nbsp;&nbsp;&nbsp;&nbsp;Sledila je Dankana do jednog plitkog ulegnuća, pored debla džinovskog pilingitama; a tada iz tame izroniše neki ljudi čija je namera bila da ih odvuku ka stablu; gotovo da je nasrnula na njih poput kakvog barsekera, ali ju je sprečio glas koji joj je na uvo šapnuo na čakobsa jeziku: "Prijatelji!" Oklevala je jedan otkucaj srca, što je bilo dovoljno da ugleda mamce kako nastavljaju beg izašavši iz ulegnuća. To joj je na najrečitiji mogući način objasnilo plan i otkrilo identitet ljudi koji su ih držali pritisnutim uz tle što je upadljivo mirisalo na lišće. Kada su Dankana ugurali ispred nje u tunel koji je vodio do džinovskog drveta, a zatim stali da ih požuruju na čakobsa jeziku, Lusili postade jasno da je upala u stupicu tipične tegovske smelosti.
<BR>&nbsp;&nbsp;&nbsp;&nbsp;&nbsp;I Dankan je to shvatio. Na stigijanskom izlazu iz tunela on ju je prepoznao po mirisu i otkucao joj je na ruci poruku starim atreidskim borbenim jezikom.
<BR>&nbsp;&nbsp;&nbsp;&nbsp;&nbsp;"Pusti ih neka nas vode."
<BR>&nbsp;&nbsp;&nbsp;&nbsp;&nbsp;Način na koji joj je saopštio poruku na trenutak ju je zbunio, ali ubrzo je shvatila da je gola morao poznavati ovaj način opštenja.
<BR>&nbsp;&nbsp;&nbsp;&nbsp;&nbsp;Ljudi oko njih bez reči odložiše Dankanovu drevnu nezgrapnu lasersku pušku i gurnuše begunce kroz otvor jednog vozila koje joj nije bilo poznato. U tami je na kratko zatreperila crvena svetlost.
<BR>&nbsp;&nbsp;&nbsp;&nbsp;&nbsp;Burzmali saopšti svojim ljudima glasom ispod praga čujnosti: "Evo ih, kreću!"
<BR>&nbsp;&nbsp;&nbsp;&nbsp;&nbsp;Sa položaja-mamaca krenulo je dvadeset osam površinskih vozila i jedanaest lepetavih 'toptera. Prava diverzija, pomisli Burzmali.
<BR>&nbsp;&nbsp;&nbsp;&nbsp;&nbsp;Pritisak u ušima kaza Lusili da su sva vrata zatvorena. Crvena svetlost ponovo zatreperi i ugasnu.
<BR>&nbsp;&nbsp;&nbsp;&nbsp;&nbsp;Eksploziv raznese ogromno drvo što ih je okruživalo i njihovo vozilo, koje se sada moglo identifikovati kao površinsko vozilo, jurnu uvis na suspenzorima i potisnicima. Lusila je mogla da prati njihovu putanju jedino posmatrajući odbleske vatri i iskrivljena ustrojstva zvezda koje su se videle kroz ovalni plaz. Suspenzorsko polje oko njih činilo je kretanje jezovitim i omogućavalo je jedino čulu vida da ga primeti. Sedeli su u plastilnim sedištima dok je njihovo vozilo u cik-cak liniji preletalo obronak iznad Tegovog položaja. Putnici u vozilu nisu osetili nijednu od ovih divljih poromena u pravcu kretanja. Oko njih su postojale samo razigrane mrlje drveća i šikara, delimično u plamenu, da bi ih potom okružile zvezde.
<BR>&nbsp;&nbsp;&nbsp;&nbsp;&nbsp;Slepo su se držali preostalih šumskih vrhova koje Tegova laserska puška nije stigla da spali! Lusila se tek tada ponadala da će se i on možda izvući. Iznenada njihovo vozilo zadrhta i pređe u lagani let. Vidljive zvezde koje su uokviravali sićušni ovali plaza odjednom se izvrnuše, a potom ih zakloni neka tamna prepreka. U vozilu se ponovo uspostavi ravnoteža i pojavi nejasna svetlost. Lusila ugleda Burzmalija kako otvara vrata s njene leve strane.
<BR>&nbsp;&nbsp;&nbsp;&nbsp;&nbsp;"Napolje!" odseče on. "Nemamo ni trenutka za bacanje!"
<BR>&nbsp;&nbsp;&nbsp;&nbsp;&nbsp;Prateći Dankana, Lusila ispuza kroz otvor na vlažnu zemlju. Burzmali je snažno lupi po leđima, zgrabi Dankana za ruku i stade da ih odvlači od kola. "Brzo! Ovamo!" Zaleteše se kroz visoko žbunje do jednog uskog asfaltiranog puta. Burzmali koji je sada oboje držao, stade da ih požuruje preko puta, a zatim ih gurnu potrbuške u jedan jarak. Rasprostre preko njih zaštitno ćebe, te podiže glavu i pogleda unazad u pravcu iz koga su došli.
<BR>&nbsp;&nbsp;&nbsp;&nbsp;&nbsp;Lusila proviri pored njega i ugleda svetlost zvezda na padini. Osetila je da i Dankan zuri pored nje.
<BR>&nbsp;&nbsp;&nbsp;&nbsp;&nbsp;Daleko uz padinu, njihovo površinsko vozilo poče da ubrzava; njegove modifikovane izduvne mlaznice ocrtavale su se naspram zvezda. Zatim se uzdiglo u crvenoj perjanici i uputilo uvis. Iznenada, skrenu udesno.
<BR>&nbsp;&nbsp;&nbsp;&nbsp;&nbsp;"Naše?" prošapta Dankan.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kako je uspelo da se uzdigne, bez..."
<BR>&nbsp;&nbsp;&nbsp;&nbsp;&nbsp;"Kroz jedan napušteni tunel akvadukta", prošapta Burzmali. "Vozilo je bilo programirano da automatski nastavi put." I dalje je zurio u udaljenu crvenu perjanicu. Odjednom, iz udaljenog crvenog traga suknu džinovski prasak plave svetlosti. Neposredno posle pojave svetlosti usledi i tupi udar.
<BR>&nbsp;&nbsp;&nbsp;&nbsp;&nbsp;"Ahhh", odahnu Burzmali.
<BR>&nbsp;&nbsp;&nbsp;&nbsp;&nbsp;Dankan reče prigušenim glasom: "Treba da pretpostave da ste preopteretili pogon."
<BR>&nbsp;&nbsp;&nbsp;&nbsp;&nbsp;Burzmali uputi jedan zabezeknuti pogled ka tom mladom licu koje je bilo avetinjski sivo na mesečini.
<BR>&nbsp;&nbsp;&nbsp;&nbsp;&nbsp;"Dankan Ajdaho je bio jedan od najboljih pilota u atreidskoj službi", reče Lusila. Ovaj tajni delić znanja poslužio je svrsi. Burzmali istog časa shvati da nije puki vodič ovim beguncima. Njegovi štićenici posedovali su osobine koje su se, ako se za tim ukaže potreba, mogle dobro iskoristiti.
<BR>&nbsp;&nbsp;&nbsp;&nbsp;&nbsp;Plave i crvene iskre bleskale su po nebu u blizini mesta na kome je modifikovano površinsko vozilo eksplodiralo. Ne-brodovi su njušili tu udaljenu kuglu toplih gasova. Šta će njuškala odlučiti? Plave i crvene skliznuše iznad prevoja brda osvetljenog svetlošću zvezda.
<BR>&nbsp;&nbsp;&nbsp;&nbsp;&nbsp;Začuvši korake na putu Dankan tako hitro izvuče ručni pištolj da i sama Lusila zinu od iznenađenja. Ona položi šaku na njegovu ruku u želji da ga zaustavi, ali je on strese sa sebe. Zar nije primetio da se Burzmali ne uzbuđuje zbog ovog upada?
<BR>&nbsp;&nbsp;&nbsp;&nbsp;&nbsp;Jedan glas tiho ih pozva sa puta iznad njih: "Sledite me. Požurite."
<BR>&nbsp;&nbsp;&nbsp;&nbsp;&nbsp;Govornik, jedna pokretna mrlja tame, skoči k njima i krenu dalje kroz pukotinu u žbunju koje se protezalo duž puta. Tamne mrlje na snegom pokrivenoj padini sa druge strane zaštitnog žbunja uobličiše se u desetak naoružanih prilika. Njih petoro okružiše Dankana i Lusilu i stadoše ih požurivati duž snegom prekrivenog puta pored žbunja. Ostali iz naoružane družine otrčaše ne krijući se preko snežne padine do tamne linije drveća.
<BR>&nbsp;&nbsp;&nbsp;&nbsp;&nbsp;Posle stotinak koraka pet nemih prilika postrojiše se u nizu, dvojica napred, trojica pozadi, a begunci ostadoše zaklonjeni između njih, sa Burzmalijem na čelu i Lusilom tik iza Dankana. Uskoro stigoše do neke raspukline među tamnim kamenjem i zaustaviše se ispod jedne izbočine, osluškujući zvuke novih modifikovanih površinskih vozila koja su se podizala u vazduh iza njih.
<BR>&nbsp;&nbsp;&nbsp;&nbsp;&nbsp;"Mamci povrh mamaca", prošaputa Burzmali. "Zatrpali smo ih mamcima. Znaju da moramo panično bežati. A mi ćemo sakriveni čekati u blizini. Kasnije ćemo polako nastaviti... pešice."
<BR>&nbsp;&nbsp;&nbsp;&nbsp;&nbsp;"Neočekivano", prošaputa Lusila.
<BR>&nbsp;&nbsp;&nbsp;&nbsp;&nbsp;"Teg?" Bio je to Dankan koji se tiho oglasi.
<BR>&nbsp;&nbsp;&nbsp;&nbsp;&nbsp;Burzmali se nagnu ka Dankanovom levom uvetu: "Mislim da su ga se dočepali." Burzmalijev šapat odavao je istinski duboku tugu.
<BR>&nbsp;&nbsp;&nbsp;&nbsp;&nbsp;Jedan od njihovih tamnih pratilaca reče: "Sada samo brzo. Tamo dole."
<BR>&nbsp;&nbsp;&nbsp;&nbsp;&nbsp;Proterali su ih kroz meku usku raspuklinu. U blizini se začu krckanje i neke ruke ih povukoše u zatvoren prostor. Krckanje je svuda dopiralo iza njih.
<BR>&nbsp;&nbsp;&nbsp;&nbsp;&nbsp;"Neka neko pričvrsti ta vrata", začu se.
<BR>&nbsp;&nbsp;&nbsp;&nbsp;&nbsp;Obasja ih svetlost.
<BR>&nbsp;&nbsp;&nbsp;&nbsp;&nbsp;Dankan i Lusila zurili su unaokolo osvrćući se po jednoj velikoj, bogato nameštenoj odaji očito usečenoj u stenu. Pod su prekrivali mekani tepisi - istkani u crvenim i zlatnim tonovima sa šarom neke prilike koja se ponavljala kao grudobran, izrađene u bledozelenom tonu. Na stolu blizu Burzmalija ležala je gomila odeće u neredu. On je prigušenim glasom razgovarao sa jednim članom njihove pratnje: svetlokosim muškarcem visokog čela i prodornih zelenih očiju.
<BR>&nbsp;&nbsp;&nbsp;&nbsp;&nbsp;Lusila je pomno slušala. Reči su bile razumljive i odnosile su se na raspored stražara, ali naglasak kojim je govorio zelenooki čovek nikada ranije nije čula; nalikovao je valjanju suglasnika i samoglasnika koji naglo naviru.
<BR>&nbsp;&nbsp;&nbsp;&nbsp;&nbsp;"Je li ovo ne-odaja?" upita ona.
<BR>&nbsp;&nbsp;&nbsp;&nbsp;&nbsp;"Ne." Odgovorio joj je čovek koji je stajao iza nje i koji je na isti način naglašavao reči. "Štite nas alge."
<BR>&nbsp;&nbsp;&nbsp;&nbsp;&nbsp;Nije se okrenula prema govorniku, već je podigla pogled prema svetlozelenim debelim algama na tavanici i zidovima. Videlo se svega nekoliko tamnih mrlja blizu poda.
<BR>&nbsp;&nbsp;&nbsp;&nbsp;&nbsp;Burzmali prekide razgovor. "Ovde smo sigurni. Alge su uzgajane naročito za ovu priliku. Skeneri će zabeležiti samo prisustvo biljnog života, ali ne i onoga što alge skrivaju."
<BR>&nbsp;&nbsp;&nbsp;&nbsp;&nbsp;Lusila se okrete oko sebe, razvrstavajući pojedinosti odaje: harkonenski grifon urezan u kristalnom stolu egzotične presvlake na stolicama i ležajevima. Oružje nagomilano uz jedan zid sastojalo se od dva reda dugačkih laserskih pušaka poljskog tipa kakve ranije nikada nije videla. Svaka cev završavala se u obliku zvona i preko okidača je imala izrezbarenog kovrdžavog zlatnog čuvara.
<BR>&nbsp;&nbsp;&nbsp;&nbsp;&nbsp;Burzmali nastavi svoj razgovor sa zelenookim čovekom. Razgovarali su o tome kako da se preruše. Slušala je samo delićem uma dok je proučavala dva člana njihove pratnje koji su se zadržali u odaji. Ostala trojica iz pratnje izišli su jedan za drugim kroz prolaz u blizini naslaganog oružja, kroz otvor prekriven jednom debelom zavesom od svetlucavih srebrnastih niti.
<BR>&nbsp;&nbsp;&nbsp;&nbsp;&nbsp;Primetila je da Dankan pažljivo prati njihov razgovor, šake položene na mali laserski pištolj zataknut za pojas.
<BR>&nbsp;&nbsp;&nbsp;&nbsp;&nbsp;Raštrkani? pitala se Lusila. Kome li su odani?
<BR>&nbsp;&nbsp;&nbsp;&nbsp;&nbsp;Ona nemarno priđe Dankanu i koristeći se jezikom prstiju prenese mu svoje sumnje. Oboje pogledaše Burzmalija. Izdaja?
<BR>&nbsp;&nbsp;&nbsp;&nbsp;&nbsp;Lusila se vrati svom proučavanju odaje. Da li su ih promatrale neke nevidljive oči?
<BR>&nbsp;&nbsp;&nbsp;&nbsp;&nbsp;Prostor je osvetljavalo devet svetlećih kugli koje su stvarale osobena ostrvca jarkog osvetljenja. Sva svetlost bila je manje više usredištena ka mestu u čijoj je blizini Burzmali razgovarao sa zelenookim muškarcem. Deo svetlosti dopirao je direktno iz pokretnih kugli koje su bile uključene na jarko-zlatno, a deo se mnogo mekše odbijao od algi. Ishod toga bio je da se nigde nisu mogle videti tamne senke, čak ni ispod nameštaja.
<BR>&nbsp;&nbsp;&nbsp;&nbsp;&nbsp;Svetlucave srebrnaste niti na unutrašnjim vratima se razdvojiše i u sobu uđe jedna starica. Lusila se zagleda u nju. Starica je imala izbrazdano lice, tamno poput starog ružinog drveta. Crte su joj bile izoštrene, a uokviravala ih je rasuta seda kosa koja joj je dopirala gotovo do ramena. Bila je odevena u dugačku crnu odoru ukrašenu zlatnim nitima u obliku mitoloških zmajeva. Žena se zaustavi iza jednog divana i položi svoje čvornovate ruke na naslon.
<BR>&nbsp;&nbsp;&nbsp;&nbsp;&nbsp;Burzmali i njegov drug prekidoše razgovor.
<BR>&nbsp;&nbsp;&nbsp;&nbsp;&nbsp;Lusilin pogled pređe sa starice na njenu vlastitu odeću. Sem zlatnih zmajeva odore su bile slične po kroju, sa kapuljačama nabranim na ramenima. Razlikovale su se samo po bočnom prorezu i po načinu na koji su se otvarale spreda, gde se nalazio crtež. zmaja.
<BR>&nbsp;&nbsp;&nbsp;&nbsp;&nbsp;Pošto žena nije progovorila, Lusila pogleda Burzmalija tražeći od njega objašnjenje. Burzmali joj otvoreno uzvrati pogled. Starica nastavi da nemo proučava Lusilu.
<BR>&nbsp;&nbsp;&nbsp;&nbsp;&nbsp;Jačina te pažnje ispuni Lusilu nemirom. Videla je da je i Dankan to osetio. I dalje je držao šaku na malom laserskom pištolju. Duga tišina koja je trajala dok su je te oči proučavale pojača njenu nelagodnost. Bilo je nečeg gotovo benegeseritskog u načinu na koji je starica stajala i posmatrala.
<BR>&nbsp;&nbsp;&nbsp;&nbsp;&nbsp;Dankan prekide tišinu, upitavši Burzmalija: "Ko je ona?"
<BR>&nbsp;&nbsp;&nbsp;&nbsp;&nbsp;"Ja sam ona koja će vam spasti kožu", odvrati starica. Glas joj je bio slab i praskav, ali naglasak je bio isti kao kod muškaraca.
<BR>&nbsp;&nbsp;&nbsp;&nbsp;&nbsp;Lusili Druga sećanja ponudiše sugestivno poređenje za staričinu odoru: slična je odorama koje su u davna vremena nosile žene za zabavu.
<BR>&nbsp;&nbsp;&nbsp;&nbsp;&nbsp;Lusila gotovo da zatrese glavom. Ova žena je sigurno bila prestara za takvu ulogu. A i oblik mitskih zmajeva razlikovao se od onih koje je nudilo sećanje. Lusila ponovo usredsredi pažnju na staričino lice: oči su bile vodnjikave od starosti. Jedna suva krasta smestila se na prevoju gde su kapci dodirivali kanale pored nosa. Bila je suviše stara za ženu koja služi za zabavu.
<BR>&nbsp;&nbsp;&nbsp;&nbsp;&nbsp;Starica se obrati Burzmaliju. "Mislim da će odgovarati." Zatim stade da skida svoju odoru sa zmajevima, a onda se obrati Lusili: "Ovo je za tebe. Nosi je s poštovanjem. Ubili smo da bismo ti je obezbedili."
<BR>&nbsp;&nbsp;&nbsp;&nbsp;&nbsp;"Koga ste ubili?" upita Lusila.
<BR>&nbsp;&nbsp;&nbsp;&nbsp;&nbsp;"Jednu postulantkinju Uvaženih Naložnica!" Iz staričinog promuklog glasa izbijao je ponos.
<BR>&nbsp;&nbsp;&nbsp;&nbsp;&nbsp;"Zašto da obučem tu odoru?" upita Lusila.
<BR>&nbsp;&nbsp;&nbsp;&nbsp;&nbsp;"Zamenićemo odore", odgovori starica.
<BR>&nbsp;&nbsp;&nbsp;&nbsp;&nbsp;"Ne bez objašnjenja." Lusila odbi da prihvati ponuđenu odoru.
<BR>&nbsp;&nbsp;&nbsp;&nbsp;&nbsp;Burzmali joj pristupi za jedan korak. "Možete imati poverenja u nju."
<BR>&nbsp;&nbsp;&nbsp;&nbsp;&nbsp;"Ja sam prijatelj tvojih prijatelja", reče starica. Ona mahnu odorom ispred Lusile. "Evo, uzmi je."
<BR>&nbsp;&nbsp;&nbsp;&nbsp;&nbsp;Lusila se obrati Burzmaliju. "Moram znati vaš plan."
<BR>&nbsp;&nbsp;&nbsp;&nbsp;&nbsp;"Oboje ga moramo znati", reče Dankan. "Ko od nas traži da verujemo ovim ljudima?"
<BR>&nbsp;&nbsp;&nbsp;&nbsp;&nbsp;"Teg", odvrati Burzmali. "I ja." On pogleda staricu. "Možeš im izneti plan, Sirafa. Imamo vremena."
<BR>&nbsp;&nbsp;&nbsp;&nbsp;&nbsp;"Nosićete ovu odoru dok budete pratili Burzmalija u Isaji", reče Sirafa.
<BR>&nbsp;&nbsp;&nbsp;&nbsp;&nbsp;Sirafa, pomisli Lusila. To ime je gotovo zvučalo kao da predstavlja linearnu varijantu nekog benegeseritskog imena.
<BR>&nbsp;&nbsp;&nbsp;&nbsp;&nbsp;Sirafa je proučavala Dankana. "Da, on je još suviše mali. On će biti prerušen i doveden zasebno."
<BR>&nbsp;&nbsp;&nbsp;&nbsp;&nbsp;"Ne!" uzviknu Lusila. "Meni je naređeno da ga čuvam!"
<BR>&nbsp;&nbsp;&nbsp;&nbsp;&nbsp;"Ponašate se budalasto", prigovori Sirafa. "Tragaće za ženom koja izgleda kao vi i koja se kreće u društvu nekoga ko liči na ovog mladića. Neće tragati za ženom za zabavu Uvaženih Naložnica i njenim noćnim pratiocem... niti za nekim gospodarem Tleilaksa i njegovom pratnjom."
<BR>&nbsp;&nbsp;&nbsp;&nbsp;&nbsp;Lusila jezikom ovlaži usne. Sirafa je govorila poverljivo i ubedljivo kao kakva kućna proktotrka.
<BR>&nbsp;&nbsp;&nbsp;&nbsp;&nbsp;Sirafa prebaci odoru sa zmajevima preko naslona divana. Stajala je samo u trikou koji joj je prianjao uz gipko, podatno i lepo zaobljeno telo. Telo je izgledalo mnogo mlađe od lica. Kad ju je Lusila pogledala, Sirafa pređe dlanovima preko čela i obraza povukavši ih unazad. Bore se izravnaše i pomoli se jedno mlađe lice.
<BR>&nbsp;&nbsp;&nbsp;&nbsp;&nbsp;Liceigrač?
<BR>&nbsp;&nbsp;&nbsp;&nbsp;&nbsp;Lusila je napregnuto zurila u ženu. Drugih pokazatelja koji bi ukazivali na Liceigrača nije bilo. Ipak...
<BR>&nbsp;&nbsp;&nbsp;&nbsp;&nbsp;"Skini odoru!" naredi Sirafa. Glas joj je sada zvučao mlađe i još odrešitije.
<BR>&nbsp;&nbsp;&nbsp;&nbsp;&nbsp;"Poslušaj je", pridruži joj se Burzmali. "Sirafa će zauzeti tvoje mesto, kao jedan u nizu mamaca. To je jedini način da se probijemo."
<BR>&nbsp;&nbsp;&nbsp;&nbsp;&nbsp;"Probijemo, dokle?" upita Dankan.
<BR>&nbsp;&nbsp;&nbsp;&nbsp;&nbsp;"Do ne-broda", reče Burzmali.
<BR>&nbsp;&nbsp;&nbsp;&nbsp;&nbsp;"A kuda će nas on odvesti?" upita Lusila.
<BR>&nbsp;&nbsp;&nbsp;&nbsp;&nbsp;"U sigurnost", reče Burzmali. "Imaćemo shere, ali više ne mogu da kažem. Čak se i shere vremenom istroše."
<BR>&nbsp;&nbsp;&nbsp;&nbsp;&nbsp;"Kako ćete uspeti da me prerušite u Tleilaksa?" upita Dankan.
<BR>&nbsp;&nbsp;&nbsp;&nbsp;&nbsp;"Veruj nam da ćemo uspeti", reče Burzmali. Sve vreme je pomno promatrao Lusilu. "Časna majko?"
<BR>&nbsp;&nbsp;&nbsp;&nbsp;&nbsp;"Nemam izbora", prikloni se Lusila. Ona odreši gajke i smače odoru. Izvuče i mali ručni pištolj iz steznika i baci ga na divan. Njen triko bio je svetlosiv, što Sarafi ne promače, kao ni noževi u koricama obavijenim oko članaka.
<BR>&nbsp;&nbsp;&nbsp;&nbsp;&nbsp;"Ponekad nosimo crno rublje", primeti Lusila kada se uvuče u odoru sa zmajevima. Tkanina je na prvi pogled izgledala teška, ali je u stvari bila laka za nošenje. Stala je da se vrti u njoj, oprobavajući kako se širi oko nje i kako prianja uz njeno telo gotovo kao da je za nju šivena. Na vratu ju je nešto greblo. Ona ispruži ruku i prstom pređe preko tog grubog mesta.
<BR>&nbsp;&nbsp;&nbsp;&nbsp;&nbsp;"Tu ju je pogodila strelica", reče Sirafa. "Brzo smo je uklonili, ali kiselina je ostavila mali trag na tkanini. Ne vidi se golim okom."
<BR>&nbsp;&nbsp;&nbsp;&nbsp;&nbsp;"Kako ti se čini?" upita Burzmali Sirafu.
<BR>&nbsp;&nbsp;&nbsp;&nbsp;&nbsp;"Vrlo dobro. Ali moraću da je uputim u još neke stvari. Ne sme da napravi nijednu grešku, ili će vas oboje ščepati dok kažeš britva!" Sirafa pljesnu rukama kako bi pojačala značenje svojih reči.
<BR>&nbsp;&nbsp;&nbsp;&nbsp;&nbsp;Gde li sam videla taj gest? upita se Lusila.
<BR>&nbsp;&nbsp;&nbsp;&nbsp;&nbsp;Dankan sa zadnje strane dodirnu Lusilinu ruku prstima, otkucavši na tajnom jeziku: "Taj pljesak rukama! Osobit je za Giedi I."
<BR>&nbsp;&nbsp;&nbsp;&nbsp;&nbsp;Lusili to potvrdiše i Druga sećanja. Da li je ova žena pripadala nekom izdvojenom društvu, koje je negovalo drevni način života?
<BR>&nbsp;&nbsp;&nbsp;&nbsp;&nbsp;"Momak bi sada trebalo da pođe", reče Sirafa. Ona dade znak dvojici preostalih članova pratnje. "Odvedite ga."
<BR>&nbsp;&nbsp;&nbsp;&nbsp;&nbsp;"Ovo mi se ne dopada", još jednom se usprotivi Lusila.
<BR>&nbsp;&nbsp;&nbsp;&nbsp;&nbsp;"Nemamo izbora", promrmlja Burzmali.
<BR>&nbsp;&nbsp;&nbsp;&nbsp;&nbsp;Lusila je mogla samo da se složi s njim. Znala je da je Burzmali položio zakletvu odanosti Sestrinstvu, i na to se oslanjala. A Dankan nije bio dete, priseti se ona. Njegove prana-bindu reakcije uvežbali su stari bašar i ona sama. Gola je posedovao osobine koje je malo ljudi van Bene Geserita bilo u stanju da dostigne. Nemo je posmatrala kako Dankan sa dvojicom muškaraca prolazi kroz treperavu zavesu.
<BR>&nbsp;&nbsp;&nbsp;&nbsp;&nbsp;Kada su otišli Sirafa zaobiđe divan i stade pred Lusilu položivši šake na kukove. Pogledi im se sretoše.
<BR>&nbsp;&nbsp;&nbsp;&nbsp;&nbsp;Burzmali pročisti grlo i pokaza na neurednu gomilu odeće na stolu pored sebe.
<BR>&nbsp;&nbsp;&nbsp;&nbsp;&nbsp;Sirafino lice, naročito njene oči, prisiljavale su čoveka da joj se povinuje. Imala je svetlozelene oči sa jasnim tačkicama. Nisu bile zaklonjene ni iza sočiva niti bilo čega drugog.
<BR>&nbsp;&nbsp;&nbsp;&nbsp;&nbsp;"Izgledaš upravo onako kako treba", reče Sirafa. "Ne zaboravi da predstavljaš posebnu vrstu žena za zabavu i da je Burzmali tvoja mušterija. Obični ljudi vam se neće nametati."
<BR>&nbsp;&nbsp;&nbsp;&nbsp;&nbsp;Lusili ne promače skrivena aluzija u ovome. "Ali ima i onih koji bi mogli da budu nametljivi?"
<BR>&nbsp;&nbsp;&nbsp;&nbsp;&nbsp;"Sada se na Gamuu nalaze ambasade velikih religija", objasni Sirafa. "Za neke od njih nisi nikada ni čula. Potiču od onih koje nazivate Raštrkanima."
<BR>&nbsp;&nbsp;&nbsp;&nbsp;&nbsp;"A kako ih vi nazivate?"
<BR>&nbsp;&nbsp;&nbsp;&nbsp;&nbsp;"Tragačima." Sirafa pomirljivo podiže ruku. "Ne plaši se! Imamo zajedničkog neprijatelja."
<BR>&nbsp;&nbsp;&nbsp;&nbsp;&nbsp;"Uvažene Naložnice?"
<BR>&nbsp;&nbsp;&nbsp;&nbsp;&nbsp;Sirafa okrenu glavu u stranu i pljunu na pod: "Pogledaj me, Bene Geseritko! Obučena sam da ih ubijam! To je moja jedina dužnost i cilj!"
<BR>&nbsp;&nbsp;&nbsp;&nbsp;&nbsp;Lusila progovori, birajući reči: "Prema onome što znamo, u tome mora da si dobra."
<BR>&nbsp;&nbsp;&nbsp;&nbsp;&nbsp;"U nekim stvarima sam možda bolja i od tebe. Slušaj me dobro! Ti si stručnjak za seks? Razumeš li?"
<BR>&nbsp;&nbsp;&nbsp;&nbsp;&nbsp;"Zašto bi se sveštenici mešali?"
<BR>&nbsp;&nbsp;&nbsp;&nbsp;&nbsp;"Zovete ih sveštenicima? Pa... da. Ne bi se umešali ni iz jednog razloga koji ti može pasti na pamet. Seks zbog zadovoljstva, neprijatelj religije, a?"
<BR>&nbsp;&nbsp;&nbsp;&nbsp;&nbsp;"Ne prihvataj nikakvu zamenu za svetu radost", pripomenu Lusila.
<BR>&nbsp;&nbsp;&nbsp;&nbsp;&nbsp;"Neka te Tantrus štiti, ženo! Među Tragačima ima raznih sveštenika. Ima onih kojima ne smeta što neko nudi trenutnu ekstazu, umesto one obećane na drugom svetu."
<BR>&nbsp;&nbsp;&nbsp;&nbsp;&nbsp;Lusila se gotovo nasmeši. Da li ovaj samozvani ubica Uvaženih Naložnica misli da može deliti savete o religijama jednoj časnoj majci?
<BR>&nbsp;&nbsp;&nbsp;&nbsp;&nbsp;"Ima ovde ljudi koji idu unaokolo prerušeni u sveštenike", reče Sirafa. "Vrlo su opasni. Najopasniji su sledbenici Tantrusa, koji smatraju da je seks jedini način na koji treba štovati njihovog boga."
<BR>&nbsp;&nbsp;&nbsp;&nbsp;&nbsp;"Kako da ih prepoznam?" Sarafa u Lusilinom glasu razabra iskrenost i osećanje za proricanje.
<BR>&nbsp;&nbsp;&nbsp;&nbsp;&nbsp;"To nije tvoja briga. Ne smeš svojim ponašanjem ni u jednom trenutku otkriti da si prepoznala te odlike. Tvoja prva briga jeste da se pobrineš za cenu. Mislim da bi trebalo da tražiš pedeset sorala."
<BR>&nbsp;&nbsp;&nbsp;&nbsp;&nbsp;"Nisi mi rekla zbog čega bi se oni umešali?" Lusila pogledom okrznu Burzmalija. Odložio je gornju odeću i upravo je skidao bojnu uniformu. Ona ponovo upravi pažnju na Sirafu.
<BR>&nbsp;&nbsp;&nbsp;&nbsp;&nbsp;"Neki se još pozivaju na drevni ugovor koji im daje pravo da raskinu tvoju pogodbu sa Burzmalijem. Kako bi te proverili."
<BR>&nbsp;&nbsp;&nbsp;&nbsp;&nbsp;"Saslušaj pažljivo", reče Burzmali. "Ovo je važno."
<BR>&nbsp;&nbsp;&nbsp;&nbsp;&nbsp;Sirafa nastavi: "Burzmali će biti obučen kao poljski radnik. Nijedna druga odeća ne bi mogla da prikrije futrole za oružje. Oslovljavaćeš ga kao Skara, to je ovde vrlo često ime."
<BR>&nbsp;&nbsp;&nbsp;&nbsp;&nbsp;"Kako da se ponašam ako nas presretnu sveštenici?"
<BR>&nbsp;&nbsp;&nbsp;&nbsp;&nbsp;Sirafa iz pojasa izvuče malu vrećicu i dade je Lusili, koja joj odmeri težinu držeći je u šaci. "Unutra je dve stotine osamdeset tri solara. Ako se neko predstavi kao bogoslov... Upamti! Bogoslov!"
<BR>&nbsp;&nbsp;&nbsp;&nbsp;&nbsp;"Kako bih mogla da zaboravim?" Lusila se gotovo podrugnu, ali Sirafa ne obrati pažnju na to.
<BR>&nbsp;&nbsp;&nbsp;&nbsp;&nbsp;"Ako se takav umeša, vratićeš Burzmaliju pedeset solara i izvinićeš mu se. U toj vrećici se, takođe, nalazi tvoja karta, na kojoj piše da si žena za zabavu po imenu Pira. Reci svoje ime, hoću da čujem kako ga izgovaraš."
<BR>&nbsp;&nbsp;&nbsp;&nbsp;&nbsp;"Pira."
<BR>&nbsp;&nbsp;&nbsp;&nbsp;&nbsp;"Ne! Jače istakni 'a'."
<BR>&nbsp;&nbsp;&nbsp;&nbsp;&nbsp;"Pira!"
<BR>&nbsp;&nbsp;&nbsp;&nbsp;&nbsp;"To već može da prođe. A sada me krajnje pažljivo slušaj. Ti i Burzmali naći ćete se na ulici u kasno doba. Pretpostavka je da si već imala mušterije pre njega. Mora postojati dokaz za to. Sećaš se... ahh, zabavljaćeš Burzmalija pre no što krenete odavde. Razumeš?"
<BR>&nbsp;&nbsp;&nbsp;&nbsp;&nbsp;"Kakva učtivost?" reče Lusila.
<BR>&nbsp;&nbsp;&nbsp;&nbsp;&nbsp;Sirafa to prihvati kao učtivost i nasmeši se, ali krajnje kontrolisano. Njene reakcije bile su tako čudne!
<BR>&nbsp;&nbsp;&nbsp;&nbsp;&nbsp;"Samo nešto", reče Lusila. "Ako budem morala da zabavljam nekog bogoslova, kako kasnije da pronađem Burzmalija?"
<BR>&nbsp;&nbsp;&nbsp;&nbsp;&nbsp;"Skara!"
<BR>&nbsp;&nbsp;&nbsp;&nbsp;&nbsp;"Da! Kako ću pronaći Skara?"
<BR>&nbsp;&nbsp;&nbsp;&nbsp;&nbsp;"Čekaće u blizini gde god da pođeš. Skar će ti prići kada se pojaviš."
<BR>&nbsp;&nbsp;&nbsp;&nbsp;&nbsp;"Dobro. Ako nas neki bogoslov presretne, Skaru vraćam stotinu solara i..."
<BR>&nbsp;&nbsp;&nbsp;&nbsp;&nbsp;"Pedeset!"
<BR>&nbsp;&nbsp;&nbsp;&nbsp;&nbsp;"Ne, Sirafa." Lusila lagano zavrte glavom. "Kada ga ja zabavim, bogoslovu će biti jasno da je pedeset solara premalo."
<BR>&nbsp;&nbsp;&nbsp;&nbsp;&nbsp;Sirafa napući usne i uputi pogled Burzmaliju koji je stajao pored Lusile. "Upozorio si me na njen soj, ali nisam pretpostavljala da..."
<BR>&nbsp;&nbsp;&nbsp;&nbsp;&nbsp;Samo malo se posluživši Glasom, Lusila reče: "Ništa ti nemaš da pretpostavljaš dok ti ja ne kažem da to učiniš!"
<BR>&nbsp;&nbsp;&nbsp;&nbsp;&nbsp;Sirafa se namršti. Glas ju je očigledno zaprepastio, ali ton joj je i dalje bio bahat kada je nastavila. "Treba li to da znači da ti nisu potrebna objašnjenja o seksualnim varijacijama?"
<BR>&nbsp;&nbsp;&nbsp;&nbsp;&nbsp;"Pretpopstavka ti je tačna", odvrati Lusila.
<BR>&nbsp;&nbsp;&nbsp;&nbsp;&nbsp;"I ne treba da kažem da ta odora na tebi znači da si petostepeni stručnjak Hormu reda?"
<BR>&nbsp;&nbsp;&nbsp;&nbsp;&nbsp;Došao je sada red na Lusilu da se namršti. "Šta ako prikažem posebnosti koje prevazilaze taj peti stepen?"
<BR>&nbsp;&nbsp;&nbsp;&nbsp;&nbsp;"Ahhh", reče Sirafa. "Znači, nastavićeš da slušaš ono što govorim?"
<BR>&nbsp;&nbsp;&nbsp;&nbsp;&nbsp;Lusila kratko klimnu.
<BR>&nbsp;&nbsp;&nbsp;&nbsp;&nbsp;"Dobro", reče Sirafa. "Smem li da pretpostavim da vladaš pulsiranjem vagine?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"U bilo kom položaju?"
<BR>&nbsp;&nbsp;&nbsp;&nbsp;&nbsp;"U stanju sam da kontrolišem svaki mišić svoga tela!"
<BR>&nbsp;&nbsp;&nbsp;&nbsp;&nbsp;Sirafa pogleda u Burzmalija koji je i dalje stajao pored Lusile. "Istina?"
<BR>&nbsp;&nbsp;&nbsp;&nbsp;&nbsp;Burzmali sleže ramenima: "Ne bi to inače tvrdila."
<BR>&nbsp;&nbsp;&nbsp;&nbsp;&nbsp;Sirafa se zamišljeno zagleda u vrh Lusiline brade. "Mislim da će to otežati stvar."
<BR>&nbsp;&nbsp;&nbsp;&nbsp;&nbsp;"A ja mislim da nisi u pravu", reče Lusila. "Sposobnosti koje sam naučila obično nisu na prodaju. One imaju za cilj nešto drugo."
<BR>&nbsp;&nbsp;&nbsp;&nbsp;&nbsp;"Oh, sigurna sam da je tako", reče Sirafa. "Ali seksualna spretnost je..."
<BR>&nbsp;&nbsp;&nbsp;&nbsp;&nbsp;"Spretnost!" Lusila dozvoli sebi da u punoj meri Glasom izrazi bes jedne časne majke. Nije joj bilo važno što je to Sirafa možda i želela da postigne, trebalo joj je pokazati gde joj je mesto! "Spretnost, kažeš? U stanju sam da određujem temperaturu genitalija. Umem i mogu da uzbudim pedeset jednu erogenu zonu. Ja..."
<BR>&nbsp;&nbsp;&nbsp;&nbsp;&nbsp;"Pedeset jednu? Ali, ima ih samo..."
<BR>&nbsp;&nbsp;&nbsp;&nbsp;&nbsp;"Pedeset jednu!" odbrusi Lusila. "I onome što zatim sledi, plus dve hiljade osam kombinacija. Što dalje čini, u kombinaciji sa dve stotine pet seksualnih položaja..."
<BR>&nbsp;&nbsp;&nbsp;&nbsp;&nbsp;"Dve stotine pet?" Sirafa je bila potpuno zbunjena. "Sigurno ne misliš..."
<BR>&nbsp;&nbsp;&nbsp;&nbsp;&nbsp;"Tačnije, ako brojiš i manje varijacije. Ja sam Utiskivačica, što znači da sam ovladala sa tri stotine koraka u pojačavanju orgazma!"
<BR>&nbsp;&nbsp;&nbsp;&nbsp;&nbsp;Sirafa pročisti grlo i ovlaži usta jezikom. "Onda te moram upozoriti da se savladaš. Nemoj do kraja otkriti svoje sposobnosti i..." Ona još jednom pogleda u Burzmalija. "Zašto me nisi upozorio?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;Lusila po njegovom glasu jasno razabra da ga sve ovo zabavlja, ali se ne okrenu kako bi se u to uverila.
<BR>&nbsp;&nbsp;&nbsp;&nbsp;&nbsp;Sirafa uzdahnu i ispusti dva duboka uzdaha. "Ako te bilo šta pitaju u vezi s tim, kaži da se spremaš da polažeš test za napredovanja. To bi moglo zadovoljiti sumnjivce."
<BR>&nbsp;&nbsp;&nbsp;&nbsp;&nbsp;"A ako me upitaju kakav je to test?"
<BR>&nbsp;&nbsp;&nbsp;&nbsp;&nbsp;"Oh, to je bar lako. Tajanstveno se nasmeši i ćuti."
<BR>&nbsp;&nbsp;&nbsp;&nbsp;&nbsp;"Šta ako me pitaju nešto o tom Hormu redu?"
<BR>&nbsp;&nbsp;&nbsp;&nbsp;&nbsp;"Pripreti da ćeš toga ko pita prijaviti svojim pretpostavljenima. Trebalo bi da prestanu s pitanjima."
<BR>&nbsp;&nbsp;&nbsp;&nbsp;&nbsp;"A šta ako ne prestanu?"
<BR>&nbsp;&nbsp;&nbsp;&nbsp;&nbsp;Sirafa slegnu ramenima. "Izmisli što god hoćeš. Tvoje okolišenje trebalo bi da zabavi čak i Istinozborca."
<BR>&nbsp;&nbsp;&nbsp;&nbsp;&nbsp;Lusilino lice bilo je potpuno mirno dok je razmišljala o svom položaju. Čula je i Burzmalija Skara! - kako se kreće iza njenih leđa. Nije videla neke ozbiljnije teškoće u izvođenju ovog lukavstva. Možda se čak pokaže kao zabavna međuigra, koju će kasnije moći da priča u Kapitolu. Sirafa se, primeti ona, cerila na Burz - Skara! Lusila se okrete i pogleda mušteriju.
<BR>&nbsp;&nbsp;&nbsp;&nbsp;&nbsp;Burzmali je stajao nag, dok su njegovo odelo za bitku i šlem bili uredno složeni pored male gomile grube odeće.
<BR>&nbsp;&nbsp;&nbsp;&nbsp;&nbsp;"Vidim da Skar nema ništa protiv vaših priprema za ovu pustolovinu", reče Sirafa. Ona pokaza rukom na njegov ukrućen penis. "Ostavljam vas."
<BR>&nbsp;&nbsp;&nbsp;&nbsp;&nbsp;Lusila ču kako Sirafa odlazi kroz treperavu zavesu. U Lusiline misli poče da se uvlači gorka istina:
<BR>&nbsp;&nbsp;&nbsp;&nbsp;&nbsp;"Na njegovom mestu trebalo je da se nalazi gola!"
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
