<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Upitaše jednog stanovnika suvozemlje šta je važnije - jedan litarjon vode ili ogroman bazen vode? Stanovnik suvozemlje razmišljao je jedan trenutak, a zatim odgovorio: "Važniji je litarjon. Nijedan čovek ne može sam posedovati veliki bazen vode. A litarjon možete sakriti ispod ogrtača i pobeći s njim. Niko za to neće znati."
<BR>
<BR>&nbsp;&nbsp;&nbsp;&nbsp;&nbsp;'Šale sa drevne Dine', arhive Bene Geserita
<BR>
<BR>&nbsp;&nbsp;&nbsp;&nbsp;&nbsp;U toku je bio jedan drugi čas u dvorani za vežbanje ne-kugle; Dankan je u pokretnom kavezu izvodio vežbe, duboko uveren da će se ova neobična serija vežbi nastavljati sve dok njegovo novo telo ne usvoji sedam središnjih položaja tela potrebnih da se u bici odgovori na napad iz osam pravaca. Njegovo zeleno jednodelno odelo bilo je tamno od znoja. Samo na ovoj lekciji zadržali su se dvadeset dana!
<BR>&nbsp;&nbsp;&nbsp;&nbsp;&nbsp;Tegu je bila poznata drevna tradicija koju je Dankan ovde oživeo, ali znao ju je pod drugačijim imenima i u drugačijem sledu. Pre no što je isteklo pet dana rada, Teg je počeo da sumnja u nadmoćnost modernih metoda. Sada je bio ubeđen da je Dankan činio nešto sasvim novo - da je pomešao staro sa onim što je naučio u Tvrđavi.
<BR>&nbsp;&nbsp;&nbsp;&nbsp;&nbsp;Teg sede za svoju kontrolnu konzolu kao posmatrač i učesnik. Konzole preko kojih se upravljalo opasnim skrivenim silama u ovoj vežbi zahtevale su da ih Teg podesi prema svom umu, ali sada je osećao da ih dobro poznaje i vodio je napad s lakoćom, često čak nadahnuto.
<BR>&nbsp;&nbsp;&nbsp;&nbsp;&nbsp;Lusila, u kojoj je lagano ključalo, povremeno bi zavirila u dvoranu. Posmatrala bi, a zatim odlazila bez reči. Teg nije znao šta Dankan preduzima u vezi sa Utiskivačicom, ali činilo se da probuđeni gola igra igru odlaganja sa svojom zavodnicom.
<BR>&nbsp;&nbsp;&nbsp;&nbsp;&nbsp;Teg je znao da ona neće dozvoliti da se to stanje oduži, ali ništa nije mogao da preduzme s tim u vezi. Dankan nije bio više 'suviše mlad' za Utiskivačicu. To mlado telo sadržalo je zreo mozak iskusnog muškarca sposobnog da sam donosi odluke.
<BR>&nbsp;&nbsp;&nbsp;&nbsp;&nbsp;Dankan i Teg proveli su na vežbalištu čitavo jutro, iskoristivši samo jedan predah. Danas su se Dankanove sposobnosti popele na jedan novi nivo, a napredovao je i dalje.
<BR>&nbsp;&nbsp;&nbsp;&nbsp;&nbsp;Teg je sedeći na neobičnom sedištu u kavezu konzole uvrtao sile napada tako da su one obrazovale jedan složen manevar, napadajući sleva, zdesna i odozgo.
<BR>&nbsp;&nbsp;&nbsp;&nbsp;&nbsp;Harkonenska oružarnica obilovala je svim mogućim egzotičnim oružjima i uređajima za vežbanje od kojih je Teg neke poznavao samo iz istorijskih prikaza. Dankanu očigledno nijedno nije bilo nepoznato, zbog čega mu se Teg divio. Lovci-tragači čiji je cilj bio da probiju štitnik sile bili su deo skrivenog sistema koji su sada koristili.
<BR>&nbsp;&nbsp;&nbsp;&nbsp;&nbsp;"Oni automatski usporavaju kako bi prošli kroz štitnike", objasnio je Dankan svojim mlado-starim glasom. "Ako suviše brzo udare, štitnik, razume se, odbije udarac."
<BR>&nbsp;&nbsp;&nbsp;&nbsp;&nbsp;"Štitnici tog tipa gotovo da su izišli iz upotrebe", reče Teg. "Nekoliko društava zadržalo ih je u nekim sportovima, ali inače..."
<BR>&nbsp;&nbsp;&nbsp;&nbsp;&nbsp;Dankan zadade munjevit protivudarac kojim obori tri lovca-tragača na pod, oštetivši ih u toj meri da će im biti potrebna pomoć službe za održavanje u ne-kugli. On ukloni kavez i isključi sitem, ali ga je ostavio u praznom hodu, a zatim priđe Tegu, dišući duboko pa ipak lako. Teg se osvrnu, ali ugleda samo delić Lusilinog ogrtača dok se ona udaljavala.
<BR>&nbsp;&nbsp;&nbsp;&nbsp;&nbsp;"Ovo liči na dvoboj", primeti Dankan. "Ona pokušava da se probije kroz moju stražu, a ja zadajem protivudarce."
<BR>&nbsp;&nbsp;&nbsp;&nbsp;&nbsp;"Čuvaj se", reče Teg. "Ona je prava časna majka."
<BR>&nbsp;&nbsp;&nbsp;&nbsp;&nbsp;"Poznavao sam ih nekoliko u svoje vreme, bašare."
<BR>&nbsp;&nbsp;&nbsp;&nbsp;&nbsp;Teg se još jednom zbuni. Upozorili su ga da će morati da se prilagodi ovom novom Dankanu Ajdahu, ali nije u potpunosti sagledao neprestane zahteve koje će to prilagođavanje nametati njegovom umu. Upravo sada je pogled Dankanovih očiju bio zbunjujući.
<BR>&nbsp;&nbsp;&nbsp;&nbsp;&nbsp;"Naša pravila su se malo izmenila, bašare", dodade Dankan. On podiže peškir sa poda i obrisa njime lice.
<BR>&nbsp;&nbsp;&nbsp;&nbsp;&nbsp;"Nisam siguran da te više ičemu mogu naučiti", priznade Teg. Doduše, želeo je da Dankan prihvati njegovo upozorenje u vezi sa Lusilom. Zar je Dankan uobražavao da su časne majke iz tih drevnih dana istovetne sa ženama današnjice? Teg je mislio da to uopšte nije bio slučaj. Kao i sav ostali život i Sestrinstvo se razvijalo i menjalo.
<BR>&nbsp;&nbsp;&nbsp;&nbsp;&nbsp;Tegu je bilo jasno da je Dankan odredio svoje mesto u Tarazinim mahinacijama. Dankan nije samo dobijao na vremenu. Vežbao je telo za neki lični, posebni cilj, a doneo je i vlastiti sud o Bene Geserit.
<BR>&nbsp;&nbsp;&nbsp;&nbsp;&nbsp;Taj sud je doneo na osnovu nedovoljnih podataka, pomisli sumorno Teg.
<BR>&nbsp;&nbsp;&nbsp;&nbsp;&nbsp;Dankan ispusti peškir i ostade za trenutak zagledan u njega. "Dozvoli da sam procenim možeš li me još čemu naučiti, bašare." Zatim se okrenu i čkiljeći se zagleda u Tega koji je sedeo u kavezu.
<BR>&nbsp;&nbsp;&nbsp;&nbsp;&nbsp;Teg duboko uzdahnu. Osetio je slab miris ozona koji je dopirao iz ove dugovečne harkonenske opreme koja je otkucavala čekajući Dankana da se vrati u akciju. U golinom znoju preovladavala je oporost.
<BR>&nbsp;&nbsp;&nbsp;&nbsp;&nbsp;Dankan kinu.
<BR>&nbsp;&nbsp;&nbsp;&nbsp;&nbsp;Teg šmrknu prepoznavši sveprisutnu prašinu koju su podizali svojim vežbanjem. Povremeno se lakše mogla osetiti u ustima nego omirisati. Bazna je. Sem nje osećao se samo još miomiris iz prečišćivača vazduha i regeneratora kiseonika. U sistem je bila ugrađena i neka cvetna aroma, ali Teg nije mogao da prepozna cvet. Tokom njihovog jednomesečnog boravka kugla je poprimila ljudske mirise što su se lagano uvukli u izvorni sklop - znoj, mirise iz kuhinje, nikada dovoljno potisnutu jetkost neizmernog protesta. Tega su ovi podsetnici na njihovo prisustvo čudno vređali. On uhvati sebe kako njuška i osluškuje zvuke koji bi mu otkrili nametljivce - nešto više od odjeka njihovih vlastitih koraka i prigušene lupe metala iz oblasti kuhinje.
<BR>&nbsp;&nbsp;&nbsp;&nbsp;&nbsp;Prekide ga Dankanov glas: "Čudan si ti čovek, bašare."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"U tome leži tvoja sličnost sa vojvodom Letom. Istovetnost lika predstavlja usud. On je bio nešto niži od tebe, ali istovetnost..." On odmahnu glavom, razmišljajući o benegeseritskim zamislima koje su se skrivale iza genetskih obeležja na Tegovom licu - sokolski pogled, bore, postojanje nečeg unutrašnjeg, sigurnost u moralnu nadmoćnost.
<BR>&nbsp;&nbsp;&nbsp;&nbsp;&nbsp;U kojoj meri moralan i koliko nadmoćan?
<BR>&nbsp;&nbsp;&nbsp;&nbsp;&nbsp;Prema zapisima koje je video u Tvrđavi (a Dankan je bio ubeđen da su tamo bili ostavljeni kako bi ih on pronašao) Tegova čast predstavljala je gotovo opšte mesto u celokupnom ljudskom društvu ovog doba. U bici kod Markona neprijatelju je bilo dovoljno već samo to što se pred sobom imao Tega glavom i bradom pa da smesta zatraže primiije. Da li je to bilo tačno?
<BR>&nbsp;&nbsp;&nbsp;&nbsp;&nbsp;Dankan pogleda u Tega koji se nalazio u kavezu konzole i postavi mu to pitanje.
<BR>&nbsp;&nbsp;&nbsp;&nbsp;&nbsp;"Ugled može predstavljati lepo oružje", odvrati Teg. "Često pomaže da se prospe manje krvi."
<BR>&nbsp;&nbsp;&nbsp;&nbsp;&nbsp;"Zašto si kod Arbeloua pošao na front sa svojim trupama?" upita Dankan.
<BR>&nbsp;&nbsp;&nbsp;&nbsp;&nbsp;Na Tegu se vide da je iznenađen. "Gde si to saznao?"
<BR>&nbsp;&nbsp;&nbsp;&nbsp;&nbsp;"U Tvrđavi. Mogao si poginuti. Čemu bi to služilo?"
<BR>&nbsp;&nbsp;&nbsp;&nbsp;&nbsp;Teg se podseti da ovo mlado telo koje se nadnosi nad njim sadrži nepoznato znanje koje verovatno usmerava Dankanovu želju za novim poimanjem. Teg je pretpostavljao da se u toj nepoznatoj oblasti kriju najveće vrednosti za Sestrinstvo.
<BR>&nbsp;&nbsp;&nbsp;&nbsp;&nbsp;"Trpeli smo teške gubitke kod Arbeloua tokom dva dana pre toga", odgovori napokon Teg. "Pogrešio sam u proceni neprijateljskog straha i fanatizma."
<BR>&nbsp;&nbsp;&nbsp;&nbsp;&nbsp;"Ali rizik od..."
<BR>&nbsp;&nbsp;&nbsp;&nbsp;&nbsp;"Moje prisustvo na frontu govorilo je mojim ljudima: 'Delim s vama rizik'."
<BR>&nbsp;&nbsp;&nbsp;&nbsp;&nbsp;"Zapisi u Tvrđavi kažu da su u Arbelou bili iskrvarili Liceigrači. Patrin mi je rekao da ste svojim pomoćnicima postavili veto kada su vas uporno nagovarali da očistite tu planetu, sterilišete je i..."
<BR>&nbsp;&nbsp;&nbsp;&nbsp;&nbsp;"Ti nisi bio tamo, Dankane."
<BR>&nbsp;&nbsp;&nbsp;&nbsp;&nbsp;"Pokušavam da budem. Znači, poštedeli ste svoje neprijatelje uprkos svim savetima."
<BR>&nbsp;&nbsp;&nbsp;&nbsp;&nbsp;"Sem Liceigrača."
<BR>&nbsp;&nbsp;&nbsp;&nbsp;&nbsp;"Tada ste nenaoružani prošli kroz neprijateljske redove i to pre no što su položili oružje."
<BR>&nbsp;&nbsp;&nbsp;&nbsp;&nbsp;"Kako bih ih uverio da neće biti prevareni."
<BR>&nbsp;&nbsp;&nbsp;&nbsp;&nbsp;"To je bilo veoma opasno."
<BR>&nbsp;&nbsp;&nbsp;&nbsp;&nbsp;"Je li? Mnogi od njih su nam se pridružili u konačnom napadu na Kroinin, gde smo slomili anti-sestrinske trupe."
<BR>&nbsp;&nbsp;&nbsp;&nbsp;&nbsp;Dankan je uporno zurio u Tega. Ne samo da je ovaj stari bašar svojom pojavom podsećao na vojvodu Leta, već je, takođe, posedovao istu atreidsku harizmu: bio je legendarna pojava čak i među svojim bivšim neprijateljima. Teg je rekao da vodi poreklo od Ganime Atreid, ali mora da je u njemu bilo i nečeg više. Dankana zastrašiše putevi benegeseritskog umeća uzgajanja.
<BR>&nbsp;&nbsp;&nbsp;&nbsp;&nbsp;"Sada ćemo se vratiti vežbanju", reče Dankan.
<BR>&nbsp;&nbsp;&nbsp;&nbsp;&nbsp;"Ne satiri se."
<BR>&nbsp;&nbsp;&nbsp;&nbsp;&nbsp;"Zaboravljaš, bašare, da se ja sećam jednog tela isto ovako mladog i to upravo ovde na Giedi I."
<BR>&nbsp;&nbsp;&nbsp;&nbsp;&nbsp;"Gamuu!"
<BR>&nbsp;&nbsp;&nbsp;&nbsp;&nbsp;"Novo ime joj dobro pristaje, ali moje telo još se priseća originala. Znam da su me zbog toga i poslali ovamo."
<BR>&nbsp;&nbsp;&nbsp;&nbsp;&nbsp;Razume se da on to zna, pomisli Teg.
<BR>&nbsp;&nbsp;&nbsp;&nbsp;&nbsp;Prikupivši novu snagu tokom ovog kratkog odmora, Teg uvede jedan još neupotrebljen element u napad i odasla jednu iznenadnu goruću strelu ka levoj strani Dankanovog tela.
<BR>&nbsp;&nbsp;&nbsp;&nbsp;&nbsp;S kakvom je samo lakoćom Dankan odbio taj napad!
<BR>&nbsp;&nbsp;&nbsp;&nbsp;&nbsp;Upotrebio je čudnu mešavinu od pet različitih položaja, kao da je svaki od njih iznašao neposredno pre same upotrebe.
<BR>&nbsp;&nbsp;&nbsp;&nbsp;&nbsp;"Svaki napad predstavlja pero koje lebdi na beskrajnoj stazi", reče Dankan. U glasu mu se nije nazirao napor. "Kada se pero približi, biva skrenuto i uklonjeno."
<BR>&nbsp;&nbsp;&nbsp;&nbsp;&nbsp;Još dok je to govorio odbi izmenjeni napad i skladno uzvrati udarac.
<BR>&nbsp;&nbsp;&nbsp;&nbsp;&nbsp;Tegova mentatska logika pratila mu je pokrete do tačaka koje je smatrao opasnim mestima. Zavisnost i čvrsta logika!
<BR>&nbsp;&nbsp;&nbsp;&nbsp;&nbsp;Dankan se spremao za napad krećući se ispred njega, radije odmeravajući svoje pokrete nego uzvraćajući. Teg je bio primoran da koristi sve svoje sposobnosti dok su sile štitnika gorele i svetlucale duž poda. Dankanova napregnuta figura u pokretnom kavezu poigravala je duž prostora između njih. Nijedan od Tegovih lovaca-tragača ili brojača gorućih strelica nije ni dodirnuo tu figuru u pokretu. Dankan je bio čas iznad njih, čas ispod, kao da se uopšte nije plašio stvarnog bola koji bi mu ta oružja mogla naneti.
<BR>&nbsp;&nbsp;&nbsp;&nbsp;&nbsp;Dankan još jednom poveća brzinu svog napada.
<BR>&nbsp;&nbsp;&nbsp;&nbsp;&nbsp;Strela bola krenu Tegovom rukom od šake koju je držao na kontrolama, pa sve do ramena.
<BR>&nbsp;&nbsp;&nbsp;&nbsp;&nbsp;Uz oštar povik Dankan isključi opremu. "Izvini, bašare! Odlično si se branio, ali bojim se da su te godine porazile."
<BR>&nbsp;&nbsp;&nbsp;&nbsp;&nbsp;Još jednom Dankan pređe preko podijuma i stade iznad Tega.
<BR>&nbsp;&nbsp;&nbsp;&nbsp;&nbsp;"To je tek neznatan bol, čiji je zadatak bio da me podseti na onaj koji sam ja tebi naneo", reče Teg. Zatim protrlja ukočenu ruku.
<BR>&nbsp;&nbsp;&nbsp;&nbsp;&nbsp;"Kriva je uspaljenost trenutka", odvrati Dankan. "Za danas smo dosta učinili."
<BR>&nbsp;&nbsp;&nbsp;&nbsp;&nbsp;"Ne baš", reče Teg. "Nije dovoljno ojačati samo tvoje mišiće."
<BR>&nbsp;&nbsp;&nbsp;&nbsp;&nbsp;Kod ovih Tegovih reči Dankan oseti kako mu se čitavo telo buni. On iskusi neuhvatljivi dodir one nedovršene stvari koju ponovno buđenje nije uspelo da ovaploti. Nešto je čučalo u njemu, pomisli Dankan. Ličio je na neraspupano proleće koje je čekalo trenutak da se oslobodi.
<BR>&nbsp;&nbsp;&nbsp;&nbsp;&nbsp;"Šta bi ti još učinio?" upita Dankan. Glas mu je zvučao promuklo.
<BR>&nbsp;&nbsp;&nbsp;&nbsp;&nbsp;"Tvoj opstanak je ovde u pitanju", odgovori Teg. "Sve ovo učinjeno je da bi ostao nepovređen i sigurno stigao na Rakis."
<BR>&nbsp;&nbsp;&nbsp;&nbsp;&nbsp;"Zbog nekih benegeseritskih razloga za koje kažeš da ti nisu poznati!"
<BR>&nbsp;&nbsp;&nbsp;&nbsp;&nbsp;"Nisu mi poznati, Dankane."
<BR>&nbsp;&nbsp;&nbsp;&nbsp;&nbsp;"Ali ti si mentat."
<BR>&nbsp;&nbsp;&nbsp;&nbsp;&nbsp;"Mentatima su potrebni podaci da bi stvarali planove."
<BR>&nbsp;&nbsp;&nbsp;&nbsp;&nbsp;"Smatraš li da Lusila zna?"
<BR>&nbsp;&nbsp;&nbsp;&nbsp;&nbsp;"Nisam siguran, ali dozvoli da te ponovo upozorim na nju. Ona ima naređenje da te dovede na Rakis pripremljenog za ono što moraš tamo učiniti."
<BR>&nbsp;&nbsp;&nbsp;&nbsp;&nbsp;"Moram?" Dankan kratko protrese glavom. "Nisam li ja svoj vlastiti čovek, sa pravom da donosim vlastite odluke? Šta mislite da ste probudili, nekog prokletog Liceigrača sposobnog jedino da izvršava naređenja?"
<BR>&nbsp;&nbsp;&nbsp;&nbsp;&nbsp;"Je li ti to meni pokušavaš da kažeš kako nećeš da pođeš na Rakis?"
<BR>&nbsp;&nbsp;&nbsp;&nbsp;&nbsp;"Govorim ti da ću sam donositi odluke kada saznam šta treba da učinim. Ja nisam najmljeni ubica."
<BR>&nbsp;&nbsp;&nbsp;&nbsp;&nbsp;"Misliš li da ja jesam, Dankane?"
<BR>&nbsp;&nbsp;&nbsp;&nbsp;&nbsp;"Mislim da si častan čovek, neko ko zaslužuje divljenje. Dozvoli, ipak, da imam vlastita merila o dužnosti i časti."
<BR>&nbsp;&nbsp;&nbsp;&nbsp;&nbsp;"Pružena ti je još jedna prilika za život..."
<BR>&nbsp;&nbsp;&nbsp;&nbsp;&nbsp;"Ali ti nisi moj otac, a Lusila mi nije majka. Utiskivačica? Za šta se to nada da će me pripremiti?"
<BR>&nbsp;&nbsp;&nbsp;&nbsp;&nbsp;"Moglo bi se desiti da ni ona to ne zna, Dankane. Poput mene, možda i ona poznaje samo deo plana. Poznavajući način na koji Sestrinstvo deluje, to je čak vrlo verovatno."
<BR>&nbsp;&nbsp;&nbsp;&nbsp;&nbsp;"Znači, vas dvoje treba samo da me uvežbate i isporučite na Arakis. Evo paketa koji ste naručili!"
<BR>&nbsp;&nbsp;&nbsp;&nbsp;&nbsp;"Ova vaseljena se mnogo razlikuje od one u kojoj si prvobitno rođen", napomenu Teg. "Kao i u tvoje vreme, još je na snazi Velika konvencija koja zabranjuje atomsko oružje i pseudoatomsko oružje. Još govorimo da su podli napadi zabranjeni. Unaokolo su razbacani listovi hartije na kojima smo ispisali svoja imena i..."
<BR>&nbsp;&nbsp;&nbsp;&nbsp;&nbsp;"Ne-brodovi su izmenili suštinu svih tih ugovora", prekinu ga Dankan. "Mislim da sam u Tvrđavi dobro proučio istoriju. Reci mi, bašare, zašto je Polov sin tražio od Tleilaksa da ga snabdevaju mojim golama, stotinama mojih gola! Tokom svih tih hiljada godina?"
<BR>&nbsp;&nbsp;&nbsp;&nbsp;&nbsp;"Polov sin?"
<BR>&nbsp;&nbsp;&nbsp;&nbsp;&nbsp;"Zapisi u tvrđavi nazivaju ga božanskim carom. Ti ga zoveš Tiraninom."
<BR>&nbsp;&nbsp;&nbsp;&nbsp;&nbsp;"Oh. Čini mi se da ne znamo zašto je to činio. Možda je žudeo za nekim iz..."
<BR>&nbsp;&nbsp;&nbsp;&nbsp;&nbsp;"Vratili ste me samo zato da bih se suprotstavio crvu!" uzviknu Dankan.
<BR>&nbsp;&nbsp;&nbsp;&nbsp;&nbsp;Zar je to ono što činimo! upitao se Teg. Razmatrao je tu mogućnost više puta, ali to je bila samo mogućnost, a ne i plan. Čak i da je tako, mora da postoji još nešto u Tarazinoj zamisli. Teg je to osećao svakim vlaknom svog mentatskog iskustva. Da li je Lusila znala? Teg se nije zavaravao da može izvući nešto iz jedne savršene časne majke. Ne... moraće da dobije na vremenu, da čeka, posmatra i sluša. Na izvestan način, to je bilo ono što je i Dankan Ajdaho naumio. A taj put je bio opasan, jer se nije uklapao u Lusiline namere.
<BR>&nbsp;&nbsp;&nbsp;&nbsp;&nbsp;Teg zatrese glavom. "Stvarno ne znam, Dankane."
<BR>&nbsp;&nbsp;&nbsp;&nbsp;&nbsp;"Ti slediš naređenja."
<BR>&nbsp;&nbsp;&nbsp;&nbsp;&nbsp;"Jer sam se zakleo Sestrinstvu?"
<BR>&nbsp;&nbsp;&nbsp;&nbsp;&nbsp;"Prevare, nepoštenje - to su prazne reči kada je u pitanju opstanak Sestrinstva." Dankan je sa primesom poruge navodio njegove vlastite reči.
<BR>&nbsp;&nbsp;&nbsp;&nbsp;&nbsp;"Da, rekao sam to", složi se Teg.
<BR>&nbsp;&nbsp;&nbsp;&nbsp;&nbsp;"Sada ti verujem zato što si to rekao", kaza Dankan. "Ali Lusili ne verujem."
<BR>&nbsp;&nbsp;&nbsp;&nbsp;&nbsp;Teg prisloni bradu na grudi. Opasno... opasno...
<BR>&nbsp;&nbsp;&nbsp;&nbsp;&nbsp;Mnogo sporije nego ikada ranije, Teg odvrati pažnju od takvih misli, prođe kroz proces čišćenja uma usredsredivši se na potrebe koje mu je Taraza nametnula.
<BR>&nbsp;&nbsp;&nbsp;&nbsp;&nbsp;"Ti si moj bašar."
<BR>&nbsp;&nbsp;&nbsp;&nbsp;&nbsp;Dankan je jedan trenutak proučavao bašara. Na starčevom licu uočavale su se bore od umora. Dankan se odjednom priseti koliko je Tegu godina, upitavši se da li su ljudi poput Tega ikada padali u iskušenje da potraže Tleilakse i postanu gole. Verovatno da ne. Znali su da mogu postati igračke u rukama Tleilaksa.
<BR>&nbsp;&nbsp;&nbsp;&nbsp;&nbsp;Ova misao preplavi Dankanovu svest i natera ga da se tako napadno ukoči da Teg, podigavši pogled, to odmah primeti.
<BR>&nbsp;&nbsp;&nbsp;&nbsp;&nbsp;"Nešto nije u redu?"
<BR>&nbsp;&nbsp;&nbsp;&nbsp;&nbsp;"Tleilaksi su mi nešto učinili, nešto što još nije izbilo na površinu", promuklo reče Dankan.
<BR>&nbsp;&nbsp;&nbsp;&nbsp;&nbsp;"Toga smo se i plašile!" Ove reči izgovorila je Lusila stojeći na vratima iza Tega. Pošla je napred i zaustavila se na dva koraka od Dankana. "Slušala sam. Vas dvojica ste pravi izvor obaveštenja."
<BR>&nbsp;&nbsp;&nbsp;&nbsp;&nbsp;Teg poče užurbano da govori u nadi da će otupiti bes koji je osetio u njoj. "Danas je savladao sedam stavova."
<BR>&nbsp;&nbsp;&nbsp;&nbsp;&nbsp;"Udara poput vatre", reče Lusila, "ali ne zaboravite da mi iz Sestrinstva tečemo poput vode i ispunjavamo svaku pukotinu." Ona odozgo pogleda u Tega. "Zar ne vidite da je naš gola prevazišao stavove?"
<BR>&nbsp;&nbsp;&nbsp;&nbsp;&nbsp;"Bez određenog položaja nema ni stava", primeti Dankan.
<BR>&nbsp;&nbsp;&nbsp;&nbsp;&nbsp;Teg uputi jedan oštar pogled Dankanu koji je stajao visoko podignute glave, glatkog čela i bistrih očiju dok je Tegu uzvraćao pogled. Dankan je za kratko vreme, od trenutka kada su mu probuđena izvorna sećanja, iznenađujuće brzo odrastao.
<BR>&nbsp;&nbsp;&nbsp;&nbsp;&nbsp;"Proklet da si Milese!" promrmlja Lusila.
<BR>&nbsp;&nbsp;&nbsp;&nbsp;&nbsp;Teg nije ispuštao iz vida Dankana. Činilo se da je celokupno mladićevo telo bujalo nekom novom snagom. Uočio je izvesnu postojanost koje ranije nije bilo.
<BR>&nbsp;&nbsp;&nbsp;&nbsp;&nbsp;Dankan usredsredi pažnju na Lusilu. "Ne čini li ti se da nećeš moći da ispuniš svoj zadatak?"
<BR>&nbsp;&nbsp;&nbsp;&nbsp;&nbsp;"Svakako da ne", reče ona. "Još si muško."
<BR>&nbsp;&nbsp;&nbsp;&nbsp;&nbsp;A pomislila je: Da, to mlado telo mora da gori od sokova stvaranja. Odista, hormonalne baklje su netaknute i osetljive na nadražaje. Doduše, njegov sadašnji stav i način na koji ju je gledao, nateraše je da uzdigne svoju svest na nove nivoe, za koje je bila potrebna određena snaga.
<BR>&nbsp;&nbsp;&nbsp;&nbsp;&nbsp;"Šta su ti Tleilaksi učinili?" upita ona.
<BR>&nbsp;&nbsp;&nbsp;&nbsp;&nbsp;Dankanov odgovor je bio drzak, mada on toga nije bio svestan: "O velika Utiskivačice, da znam kazao bih vam."
<BR>&nbsp;&nbsp;&nbsp;&nbsp;&nbsp;"Misliš da je ovo igra?" upita ona.
<BR>&nbsp;&nbsp;&nbsp;&nbsp;&nbsp;"Ja ne znam šta je ovo!"
<BR>&nbsp;&nbsp;&nbsp;&nbsp;&nbsp;"Do sada već mnogi znaju da nismo na Rakisu, kuda je trebalo da odletimo", pripomenu ona.
<BR>&nbsp;&nbsp;&nbsp;&nbsp;&nbsp;"A Gamu vrvi od ljudi koji su se vratili iz Raštrkavanja", reče Teg. "Oni su u stanju da ovde isprobaju mnoge mogućnosti, jer ih je veoma veliki broj."
<BR>&nbsp;&nbsp;&nbsp;&nbsp;&nbsp;"Ko bi i pomislio da postoji neka izgubljena ne-kugla iz harkonenskih dana?" upita Dankan.
<BR>&nbsp;&nbsp;&nbsp;&nbsp;&nbsp;"Svako ko je doveo u vezu Rakis i Dar-es-Balat", odvrati spremno Teg.
<BR>&nbsp;&nbsp;&nbsp;&nbsp;&nbsp;"Ako misliš da je ovo igra, uzmi u obzir i njenu nužnost", dobaci mu Lusila. Ona se naglo okrenu, kako bi se usredsredila na Tega. "A ti nisi poslušao Tarazu!"
<BR>&nbsp;&nbsp;&nbsp;&nbsp;&nbsp;"Grešiš! Uradio sam tačno ono što mi je naredila da uradim. Ja sam njen bašar i ti zaboravljaš koliko me dobro ona poznaje."
<BR>&nbsp;&nbsp;&nbsp;&nbsp;&nbsp;Sa odsečnošću koja ju je zaprepastila i naterala da zanemi, tananost Tarazinog poteza utisnu se u Lusilu...
<BR>&nbsp;&nbsp;&nbsp;&nbsp;&nbsp;Mi smo pioni!
<BR>&nbsp;&nbsp;&nbsp;&nbsp;&nbsp;Kako je samo istančano Taraza uvek pokretala svoje pione. Lusila se nije osećala poniženom, shvativši da je i ona samo pion. To je bilo saznanje koje svaka časna majka Sestrinstva stiče odgajanjem i vežbom. Čak je i Teg to znao. Ne ponižena, ne. Stvar koja ih je okružavala uveća se u Lusilinoj svesti. Uplašile su je Tegove reči. Kako je samo plitak bio njen prethodni pogled na sile u koje su bili zapleteni. Kao da je videla samo površinu uzburkane reke na kojoj su se nalazile unutrašnje struje. Međutim, sada je proticanje osećala svuda oko sebe, kao i obeshrabrujuće poimanje.
<BR>&nbsp;&nbsp;&nbsp;&nbsp;&nbsp;Pioni i postoje da bi bili žrtvovani.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
