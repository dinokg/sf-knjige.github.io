<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41.
<P>&nbsp;&nbsp;&nbsp;&nbsp;&nbsp;Kada se dva stranca sretnu, potrebno je da budu veoma uviđavni kako bi prevazišli razlike u običajima i obuci.
<BR>
<BR>&nbsp;&nbsp;&nbsp;&nbsp;&nbsp;Gospa Džesika; iz 'Mudrosti Arakisa'
<BR>
<BR>&nbsp;&nbsp;&nbsp;&nbsp;&nbsp;I poslednja zelenkasta pruga svetlosti dopre sa obzorja pre no što Burzmali dade znak za pokret. Kada su stigli do udaljenije strane Isajia i perimetarskog puta koji je trebalo da ih odvede do Dankana, već je uveliko pao mrak. Nebo su prekrivali oblaci koji su odbijali svetlosti grada prema urbanim čatrljama ka kojima su ih uputili njihovi vodiči.
<BR>&nbsp;&nbsp;&nbsp;&nbsp;&nbsp;Ti vodiči su brinuli Lusilu. Pojavljivali su se iz bočnih ulica
<BR>&nbsp;&nbsp;&nbsp;&nbsp;&nbsp;i na iznenada otvaranim vratima kako bi im šapatom izdali nova uputstva.
<BR>&nbsp;&nbsp;&nbsp;&nbsp;&nbsp;Suviše veliki broj ljudi je znao za par begunaca i mesto njihovog sastanka!
<BR>&nbsp;&nbsp;&nbsp;&nbsp;&nbsp;Uspela je da se odupre mržnji koju je osećala, ali posledica toga bila je da je prema svakoj osobi koju bi ugledala gajila duboko nepoverenje. Sve joj je teže padalo da to prikriva igrajući ulogu žene za zabavu koja se kreće u društvu svoje mušterije.
<BR>&nbsp;&nbsp;&nbsp;&nbsp;&nbsp;Na delu puta predviđenog za kretanje pešaka bilo je rastopljenog snega koji su tu nanela uglavnom površinska kola u prolazu. Lusili su se smrzla stopala pre no što su prešli samo pola kilometra, te je bila primorana da troši unutrašnju energiju kako bi ubrzala krvotok u udovima.
<BR>&nbsp;&nbsp;&nbsp;&nbsp;&nbsp;Burzmali je koračao tiho, oborene glave, očigledno zaokupljen vlastitim brigama. Lusila se nije zavaravala. Čuo je svaki zvuk u blizini, video svako vozilo koje se približavalo. Svaki put kada bi naišlo koje površinsko vozilo grubo bi je gurnuo s puta. Kola bi prozviždala pored njih lebdeći na suspenzorima, a blato zaprštalo ispod njihovih ivica i zasulo žbunje duž puta. Burzmali bi je držao priljubljenu uz tle pored sebe, u snegu, sve dok ne bi bio siguran da su se kola udaljila iz vidnog i čujnog polja. Oni koji su se vozili u njima nisu mogli baš mnogo šta da čuju sem vlastitog kovitlajućeg tutnjanja.
<BR>&nbsp;&nbsp;&nbsp;&nbsp;&nbsp;Hodali su dobra dva sata pre no što Burzmali zastade i dobro osmotri put pred njima. Njihovo odredište bila je perimetarska opština za koju im je rečeno da je 'potpuno sigurna'. Lusila nije baš mnogo verovala tim tvrdnjama. Nijedno mesto na Gamuu nije bilo potpuno sigurno.
<BR>&nbsp;&nbsp;&nbsp;&nbsp;&nbsp;Žuta svetla bacala su odozgo sjaj prema oblacima ispred označavajući mesto gde se nalazila opština. Probijajući se kroz bljuzgavicu naišli su na jedan tunel koji je vodio ispod perimetarskog puta, a zatim su krenuli uz nizak brežuljak pretvoren u neku vrstu voćnjaka. Grane su pri nejasnoj svetlosti izgledale kao ukočene.
<BR>&nbsp;&nbsp;&nbsp;&nbsp;&nbsp;Lusila podiže pogled uvis. Oblaci su se proređivali. Gamu je imao mnogo malih meseca - tvrđava ne-brodova. Neke od njih postavio je Teg, ali ona je primetila i čitav niz novih koje su se u stražarenju pridružile prvima. Činilo se da su otprilike četiri puta veći od najblistavijih zvezda i često su se kretali u parovima, te je tako njihova odbijena svetlost bila korisna, ali i neujednačena usled brzog kretanja - peli su se uz nebo, prelazili njime i spuštali se ispod obzorja za svega nekoliko časova. Ona kroz otvor u oblacima primeti niz od šest takvih meseca, i upita se da li su oni predstavljali deo Tegovog odbrambenog sistema.
<BR>&nbsp;&nbsp;&nbsp;&nbsp;&nbsp;Istog časa poče da razmišlja o slabostima koje su svojstvene opsadnom načinu mišljenja karakterističnom za ovakve odbrane. Teg je što se toga tiče bio u pravu. Pokretljivost je bila ključ za vojni uspeh, ali nije bila baš ubeđena da je mislio na pešačenje.
<BR>&nbsp;&nbsp;&nbsp;&nbsp;&nbsp;Nije bilo lako sakriti se na padini pobeleloj od snega i Lusila je osećala Burzmalijevu nervozu. Šta bi mogli da urade ako bi neko naišao? Od mesta gde su se nalazili vodilo je na levo i naniže jedno ulegnuće pokriveno snegom, zatvarajući oštar ugao u odnosu na opštinu. To nije bio put, ali njoj pade na um da bi mogla biti neka staza.
<BR>&nbsp;&nbsp;&nbsp;&nbsp;&nbsp;"Ovuda dole", reče Burzmali povevši je u ulegnuće.
<BR>&nbsp;&nbsp;&nbsp;&nbsp;&nbsp;Sneg im je dopirao do listova.
<BR>&nbsp;&nbsp;&nbsp;&nbsp;&nbsp;"Nadam se da tim ljudima možemo verovati", reče ona.
<BR>&nbsp;&nbsp;&nbsp;&nbsp;&nbsp;"Oni mrze Uvažene Naložnice", odvrati on. "To je za mene dovoljno."
<BR>&nbsp;&nbsp;&nbsp;&nbsp;&nbsp;"Bolje po njih ako je gola već tamo!" Zadržala je za sebe oštriji odgovor, ali ne mogavši da se suzdrži do kraja, dodade: "Meni nije dovoljna njihova mržnja."
<BR>&nbsp;&nbsp;&nbsp;&nbsp;&nbsp;Uvek je bolje spremiti se na najgore, pomisli ona.
<BR>&nbsp;&nbsp;&nbsp;&nbsp;&nbsp;Doduše, došla je do umirujućeg zaključka što se tiče Burzmalija. Bio je poput Tega. Nijedan od njih nije sledio tragove koji se završavaju u ćorsokaku - ako su to ikako mogli da izbegnu. Podozrevala je da se čak i sada oko njih nalaze pomoćne jedinice sakrivene u žbunju.
<BR>&nbsp;&nbsp;&nbsp;&nbsp;&nbsp;Snegom prekriveni trag završavao se na popločanoj stazi koja je blago zavijala prema unutra i koju je sistem za topljenje održavao suvom. Otopljeni sneg slivao se u kanal duž središta puta. Lusila je već napravila nekoliko koraka po stazi pre nego što je shvatila čemu je ona ranije služila - magšut. Bila je to drevna magnetska transportna baza koja je nekada prenosila namirnice ili sirovine do neke fabrike iz doba pre Raštrkavanja.
<BR>&nbsp;&nbsp;&nbsp;&nbsp;&nbsp;"Ovde postaje strmije", upozori je Burzmali. "Postoje usečene stepenice, ali budi pažljiva. Nisu baš visoke."
<BR>&nbsp;&nbsp;&nbsp;&nbsp;&nbsp;Uskoro stigoše do kraja magšuta. Završavao se kod jednog oronulog zida podignutog od lokalne cigle na temeljima od plastila. Slaba svetlost na nebu koje se vedrilo otkrivala je nedoteranu izradu cigli... bila je to tipična građevina iz Vremena gladi. Zid je bio isprepleten vinovom lozom i pegavim gljivama. Rastinje nije moglo da prikrije raspukline u ciglama i neuspele pokušaje da se pukotine ispune malterom. Samo jedan red uskih prozora gledao je na mesto gde se magšut pomaljalo iz gomile žbunja i korenja. Tri prozora svetlela su električnim plavetnilom i kroz njih se primećivalo neko unutrašnje kretanje praćeno slabim pucketanjem. "Ovo je u stara vremena bila fabrika", primeti Burzmali.
<BR>&nbsp;&nbsp;&nbsp;&nbsp;&nbsp;"Imam i oči i sećanja", odbrusi Lusila. Zar je ovo gunđalo mislilo da je potpuno lišena inteligencije?
<BR>&nbsp;&nbsp;&nbsp;&nbsp;&nbsp;Nešto zloslutno zapucketa s njihove leve strane. Iznad nekih prikrivenih podrumskih vrata podiže se deo busenja i korenja, što je bilo propraćeno sjajem žute svetlosti uperene naviše.
<BR>&nbsp;&nbsp;&nbsp;&nbsp;&nbsp;"Brzo!" Burzmali je natera da hitro potrči preko debelog rastinja i niz stepenice koje otkriše podignuta vrata. Vrata se za njima zatvoriše, uz tresak, a njih okruži zveket postrojenja.
<BR>&nbsp;&nbsp;&nbsp;&nbsp;&nbsp;Lusila se našla u nekoj prostranoj prostoriji sa niskom tavanicom. Svetlost je dopirala iz dugačkih redova modernih sjajnih kugli nanizanih duž teških plastilnih nosača iznad njihovih glava. Pod je bio počišćen, tako da su na njemu bile vidijive ogrebotine i urezi koji su svedočili o nekadašnjoj aktivnosti i označavali mesta na kojima su se nekada davno nalazila postrojenja. Daleko na suprotnoj strani primetila je neko kretanje. Približavala im se jedna mlada žena u nekoj verziji Lusiline odore sa zmajevima.
<BR>&nbsp;&nbsp;&nbsp;&nbsp;&nbsp;Lusila onjuši vazduh. U odaji se osećao miris kiseline i primesa nečeg prljavog.
<BR>&nbsp;&nbsp;&nbsp;&nbsp;&nbsp;"Ovo je bila harkonenska fabrika", reče Burzmali. "Pitam se šta li su ovde proizvodili?"
<BR>&nbsp;&nbsp;&nbsp;&nbsp;&nbsp;Mlada žena se zaustavi ispred Lusile. Imala je vitak stas i elegantno je izgledala, što su otkrivali njeni pokreti ispod priljubljene odore. Lice joj je zračilo unutrašnjim sjajem. To je značilo da upražnjava vežbe i da je dobrog zdravlja. Doduše, njene krupne zelene oči tvrdo i ledeno su odmeravale ono što vide.
<BR>&nbsp;&nbsp;&nbsp;&nbsp;&nbsp;"Znači, poslali su još jednu od nas da motri na ovo mesto", reče ona.
<BR>&nbsp;&nbsp;&nbsp;&nbsp;&nbsp;Lusila ispruži ruku kako bi ućutkala Burzmalija koji se spremao da odgovori. Ova žena nije bila ono za šta se izdavala. Kao ni ja! Lusila pažljivo odabra reći: "Izgleda da se već međusobno prepoznajemo."
<BR>&nbsp;&nbsp;&nbsp;&nbsp;&nbsp;Mlada žena se nasmeši. "Posmatrala sam vas kako se približavate. Nisam mogla da poverujem svojim očima." Ona okrznu Burzmalija jednim podrugljivim pogledom. "Ovo bi trebalo da bude mušterija?"
<BR>&nbsp;&nbsp;&nbsp;&nbsp;&nbsp;"I vodič", reče Lusila. Primetila je da je Burzmali zbunjen i molila se samo da ne postavi neko pogrešno pitanje. Ova mlada žena predstavljala je opasnost!
<BR>&nbsp;&nbsp;&nbsp;&nbsp;&nbsp;"Zar nas ne očekujete?" upita Burzmali.
<BR>&nbsp;&nbsp;&nbsp;&nbsp;&nbsp;"Ahhh, evo i govori", reče mlada žena smejući se. Smeh joj je bio hladan kao i pogled.
<BR>&nbsp;&nbsp;&nbsp;&nbsp;&nbsp;"Više bih voleo kada mi se ne biste obraćali kao da sam neka stvar", reče Burzmali.
<BR>&nbsp;&nbsp;&nbsp;&nbsp;&nbsp;"Ološ sa Gamua nazivam kako mi je drago", odbrusi mlada žena. "Ne tiče me se šta bi ti više voleo!"
<BR>&nbsp;&nbsp;&nbsp;&nbsp;&nbsp;"Kako si me nazvala?" Burzmali je bio umoran i bes je u njemu proključao zbog ovog neočekivanog napada.
<BR>&nbsp;&nbsp;&nbsp;&nbsp;&nbsp;"Nazivaću te kako mi je volja, ološe!"
<BR>&nbsp;&nbsp;&nbsp;&nbsp;&nbsp;Burzmaliju je bilo svega dosta. Pre no što je Lusila uspela da ga zaustavi, on tiho zareža i krenu da mladoj ženi zada jedan težak udarac.
<BR>&nbsp;&nbsp;&nbsp;&nbsp;&nbsp;Udarac nije pogodio zamišljeni cilj.
<BR>&nbsp;&nbsp;&nbsp;&nbsp;&nbsp;Lusila je zadivljeno posmatrala ženu kako se naginje da bi izbegla napad, hvata Burzmalija za rukav kao što bi neko uhvatio parče tkanine što vijori na vetru i jednom zaslepljujuće hitrom piruetom u čijoj se brzini gotovo izgubila njena istančanost, šalje Burzmalija na pod. Žena se zaustavi u polučučnju na jednoj nozi, dok joj je druga bila spremna da zada udarac.
<BR>&nbsp;&nbsp;&nbsp;&nbsp;&nbsp;"Sada ću ga ubiti", reče ona.
<BR>&nbsp;&nbsp;&nbsp;&nbsp;&nbsp;Lusila, koja nije znala šta bi se u sledećem trenutku moglo dogoditi, izvi telo u stranu jedva izbegavši njeno iznenada izbačeno stopalo i uzvrati joj standardnim benegeseritskim sabardom koji obori mladu ženu na leđa napola presavijenu od udarca što ju je pogodio u stomak.
<BR>&nbsp;&nbsp;&nbsp;&nbsp;&nbsp;"Predlog da ubiješ mog vodiča se ne usvaja, ti, bilo kakvo da ti je ime", reče Lusila.
<BR>&nbsp;&nbsp;&nbsp;&nbsp;&nbsp;Mlada žena se borila za vazduh, a onda, dahćući posle svake reči odgovori: "Zovu me Murbela, Velika Uvažena Naložnice. Posramljena sam jer si me pobedila jednim krajnje prostim napadom. Zašto si to učinila?"
<BR>&nbsp;&nbsp;&nbsp;&nbsp;&nbsp;"Bila ti je potrebna lekcija", odvrati Lusila.
<BR>&nbsp;&nbsp;&nbsp;&nbsp;&nbsp;"Tek sam zaređena, Velika Uvažena Naložnice. Molim te, oprosti mi. Zahvaljujem ti na odličnoj lekciji i zahvaljivaću ti svaki put kada budem primenjivala tvoj udarac koji sam upravo pohranila u sećanje." Ona pognu glavu, zatim lako skoči na noge sa vragolastim sjajem na licu.
<BR>&nbsp;&nbsp;&nbsp;&nbsp;&nbsp;Lusila upita svojim najledenijim glasom: "Znaš li ko sam ja?" Krajičkom oka videla je Burzmalija kako se bolno polako diže na noge. Ostao je po strani, posmatrajući žene, ali lice mu je plamtelo od besa.
<BR>&nbsp;&nbsp;&nbsp;&nbsp;&nbsp;"Prema pokazanoj sposobnosti da mi očitaš lekciju, razabirem šta si, Velika Uvažena Naložnice. Da li mi je oprošteno?" Sa Murbelinog lica nestalo je vragolastog sjaja. Stajala je pognute glave.
<BR>&nbsp;&nbsp;&nbsp;&nbsp;&nbsp;"Oprošteno ti je. Da li ne-brod dolazi?"
<BR>&nbsp;&nbsp;&nbsp;&nbsp;&nbsp;"Tako se ovde priča. Spremili smo se da ga sačekamo." Murbela okrznu Burzmalija pogledom.
<BR>&nbsp;&nbsp;&nbsp;&nbsp;&nbsp;"Još mi može biti od koristi i neophodno je da me prati", reče Lusila.
<BR>&nbsp;&nbsp;&nbsp;&nbsp;&nbsp;"Vrlo dobro, Velika Uvažena Naložnice. Da li tvoj oproštaj uključuje i tvoje ime?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Murbela uzdahnu. "Zarobili smo golu", reče ona. "Došao je sa juga prerušen u Tleilaksa. Upravo sam se spremala da ga odvedem u krevet kada ste naišli."
<BR>&nbsp;&nbsp;&nbsp;&nbsp;&nbsp;Burzmali dohrama do njih. Lusila vide da je shvatio u kakvoj su opasnosti. Ovo 'krajnje sigurno mesto' zauzeli su neprijatelji. Ali neprijatelji nisu još gotovo ništa saznali.
<BR>&nbsp;&nbsp;&nbsp;&nbsp;&nbsp;"Da li je gola povređen?" upita Burzmali.
<BR>&nbsp;&nbsp;&nbsp;&nbsp;&nbsp;"Još govori", odgovori Murbela. "Kako je to čudno."
<BR>&nbsp;&nbsp;&nbsp;&nbsp;&nbsp;"Ti nećeš odvesti golu u krevet", reče Lusila. "On spada u moja naročita zaduženja!"
<BR>&nbsp;&nbsp;&nbsp;&nbsp;&nbsp;"Pošteno, Velika Uvažena Naložnice. Ali ja sam ga prva obeležila: već je delimično zaveden."
<BR>&nbsp;&nbsp;&nbsp;&nbsp;&nbsp;Ona se još jednom bešćutno nasmeja, odbijajući da se povinuje, što zaprepasti Lusilu. "Ovuda. Odande možete da posmatrate."
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
