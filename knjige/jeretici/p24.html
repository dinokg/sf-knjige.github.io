<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Dugačak sto s desne strane postavljen je za gozbu na kojoj će biti poslužen pečeni pustinjski kunić u sosu od sepede. Ostala jela, gledano od kraja stola u pravcu kretanja kazaljke na satu, jesu eplomaž sirian, čuka pod staklom, kafa sa melanžom (obratite pažnju na krestu atreidskog sokola na posudi za kafu) pot-a-oj i, u jednoj balutskoj kristalnoj boci, iskričavo kaladansko vino. Obratite pažnju na drevni detektor otrova sakriven u svećnjaku.
<BR>
<BR>&nbsp;&nbsp;&nbsp;&nbsp;&nbsp;Dar-es-Balat, opis na jednoj muzejskoj pločici
<BR>
<BR>&nbsp;&nbsp;&nbsp;&nbsp;&nbsp;Teg pronađe Dankana u sićušnoj niši za ručavanje, pokraj ne-kuglene jarko osvetljene kuhinje. Zastavši u prolazu koji je vodio do niše Teg pomno osmotri Dankana: posle osam dana provedenih ovde momak izgleda da se konačno oporavio od čudne jarosti koja ga je obuzela kada su stupili u prolaznu cev kugle.
<BR>&nbsp;&nbsp;&nbsp;&nbsp;&nbsp;Prošli su kroz jednu plitku pećinu ispunjenu mošuskim mirisom lokalnog medveda. Stenje na dnu jazbine nije bilo stenje, mada bi izdržalo i najpodrobnije ispitivanje. Jedna blaga izbočina u stenju podigla bi se, ako ste za nju znali ili slučajno nabasali na tajni kod. Taj kružno-spiralni pokret otvarao je ceo zadnji zid pećine.
<BR>&nbsp;&nbsp;&nbsp;&nbsp;&nbsp;Prilazna cev, koja je automatski blesnula čim su zatvorili vrata za sobom, bila je ukrašena harkonenskim grifonima po zidovima i tavanici. Togu pade na um kako mora da je izgledao mladi Patrin kada je prvi put nabasao na ovo mesto (Šok! Strahopoštovanje! Oduševljenje!) te propusti da opazi Dankanovu reakciju sve dok potpuno režanje nije ispunilo sav taj ograđen prostor.
<BR>&nbsp;&nbsp;&nbsp;&nbsp;&nbsp;Dankan je stajao i režao (gotovo ječao), stisnutih pesnica, pogleda prikovanog za jednog harkonenskog grifona koji se protezao duž zida s desne strane. Bes i zbunjenost borili su se za prevlast na njegovom licu. On podiže obe pesnice i lupi njima po uzdignutom obličju, raskrvavivši ih.
<BR>&nbsp;&nbsp;&nbsp;&nbsp;&nbsp;"Neka im usud dodeli najdublje jame pakla!" povika on.
<BR>&nbsp;&nbsp;&nbsp;&nbsp;&nbsp;Bila je to čudno zrela psovka za jednog mladića.
<BR>&nbsp;&nbsp;&nbsp;&nbsp;&nbsp;Istog časa kada su reči bile izgovorene Dankan ponovo poče nekontrolisano da se trese. Lusila ga obrgrli jednom rukom i stade ga milovati po vratu, umirujuće, gotovo senzualno, sve dok nije prestao da drhti.
<BR>&nbsp;&nbsp;&nbsp;&nbsp;&nbsp;"Zašto sam to učinio?" prošaputa Dankan.
<BR>&nbsp;&nbsp;&nbsp;&nbsp;&nbsp;"Saznaćeš kad ti se vrate izvorna sećanja", odgovori ona.
<BR>&nbsp;&nbsp;&nbsp;&nbsp;&nbsp;"Harkoneni", prošapta Dankan i krv mu obli lice. On podiže pogled ka Lusili. "Zašto ih toliko mrzim?"
<BR>&nbsp;&nbsp;&nbsp;&nbsp;&nbsp;"Reči to ne mogu objasniti", napomenu ona. "Moraćeš da sačekaš na sećanja."
<BR>&nbsp;&nbsp;&nbsp;&nbsp;&nbsp;"Ne želim sećanja!" Dankan prostreli Tega jednim zbunjenim pogledom. "Da! Da, želim ih!"
<BR>&nbsp;&nbsp;&nbsp;&nbsp;&nbsp;Kasnije, kada je u niši za ručavanje podigao pogled prema Tegu, Dankanovo sećanje se vratilo na taj trenutak.
<BR>&nbsp;&nbsp;&nbsp;&nbsp;&nbsp;"Kada, Bašare?"
<BR>&nbsp;&nbsp;&nbsp;&nbsp;&nbsp;"Uskoro."
<BR>&nbsp;&nbsp;&nbsp;&nbsp;&nbsp;Teg osmotri prostoriju. Dankan je sedeo sam za samoperućim stolom, sa šoljom smeđe tečnosti pred sobom. Teg prepoznade miris: jedna od mnogih začinskih mešavina iz nulentropskih spremnika. Spremnici su predstavljali riznicu egzotičnih namirnica, odeće, oružja i drugih artefakata - muzej čija se vrednost nije mogla proceniti. Svuda po kugli nalazio se tanak sloj prašine ali nije došlo do kvarenja namirnica koje su u njoj bile uskladištene. Svaki komadić hrane bio je začinjen melanžom čija količina nije bila dovoljna da od čoveka stvori zavisnika, sem ako niste proždrljivac, ali on je svuda bio prisutan. Čak je i konzervirano voće bilo posuto začinom.
<BR>&nbsp;&nbsp;&nbsp;&nbsp;&nbsp;Smeđa tečnost u Dankanovoj šolji bila je jedna od tvari koje je Lusila okusila i za koju je objavila da je u stanju da održava život. Teg nije tačno znao kako časne majke to postižu, ali i njegova majka bila je u stanju da to čini. Samo jedan zalogaj bio im je dovoljan da znaju od čega se jelo ili piće sastoje.
<BR>&nbsp;&nbsp;&nbsp;&nbsp;&nbsp;Pogled bačen na kitnjasti sat postavljen u zidu na zatvorenom kraju niše kaza Tegu da je vreme odmaklo više nego što je mislio, da su duboko zašli u treći čas njihovog neočekivano slobodnog popodneva. Dankan bi trebalo još da se nalazi na brižljivo uređenom podijumu za složene vežbe, ali obojica su primetili da se Lusila uputila u više predele kugle; Teg je u tome video priliku da njih dvojica nasamo porazgovaraju.
<BR>&nbsp;&nbsp;&nbsp;&nbsp;&nbsp;Privukavši stolicu, Teg se smesti sa suprotne strane stola.
<BR>&nbsp;&nbsp;&nbsp;&nbsp;&nbsp;Dankan mu se obrati: "Mrzim ove časovnike!"
<BR>&nbsp;&nbsp;&nbsp;&nbsp;&nbsp;"Ti ovde sve mrziš", odvrati Teg, ali ipak po drugi put pogleda na sat. Bila je to još jedna starina, okrugli brojčanik sa dve slične skazaljke i jednim digitalnim brojačem sekundi. Dve skazaljke predstavljale su priapean - naga ljudska obličja: jednog krupnog muškarca sa ogromnim falusom i sitnu ženu široko razmaknutih nogu. Svaki put kada bi se dve skazaljke sata srele, muškarac bi prodirao u ženu.
<BR>&nbsp;&nbsp;&nbsp;&nbsp;&nbsp;"Deluje prosto", složi se Teg. On pokaza na Dankanovo piće: "Dopada ti se to?"
<BR>&nbsp;&nbsp;&nbsp;&nbsp;&nbsp;"Nije loše, gospodine. Lusila kaže da treba da ga pijem posle vežbanja."
<BR>&nbsp;&nbsp;&nbsp;&nbsp;&nbsp;"Moja majka mi je pravila neko slično piće za okrepljenje posle velikih napora", složi se Teg. On se nagnu napred i udahnu vazduh prisećajući se ukusa koji mu je ostajao u ustima, zasitnog melanža u nozdrvama.
<BR>&nbsp;&nbsp;&nbsp;&nbsp;&nbsp;"Gospodine, koliko dugo još moramo ovde ostati?" upita Dankan.
<BR>&nbsp;&nbsp;&nbsp;&nbsp;&nbsp;"Dok nas ne pronađu pravi ljudi ili dok ne budemo sigurni da nas neće pronaći."
<BR>&nbsp;&nbsp;&nbsp;&nbsp;&nbsp;"Ali... odsečeni ovde unutra, kako ćemo znati?"
<BR>&nbsp;&nbsp;&nbsp;&nbsp;&nbsp;"Kada prosudim da je došlo vreme, uzeću zaštitno ćebe i počeću da stražarim napolju."
<BR>&nbsp;&nbsp;&nbsp;&nbsp;&nbsp;"Mrzim ovo mesto!"
<BR>&nbsp;&nbsp;&nbsp;&nbsp;&nbsp;"Očigledno. Ali zar nisi naučio ništa o strpljenju?"
<BR>&nbsp;&nbsp;&nbsp;&nbsp;&nbsp;Dankan napravi grimasu. "Gospodine, zašto me sprečavate da se nađem nasamo sa Lusilom?"
<BR>&nbsp;&nbsp;&nbsp;&nbsp;&nbsp;Teg, koji je počeo da izdiše vazduh dok je Dankan govorio, nastavi da to čini sasvim lagano, a onda posle kratke pauze ponovo udahnu. Znao je, doduše, da je momak to primetio. Ako je Dankan znao, onda i Lusila mora da zna!
<BR>&nbsp;&nbsp;&nbsp;&nbsp;&nbsp;"Ne mislim da Lusila zna šta radite, gospodine", nastavi Dankan, "ali to postaje očigledno." On se osvrnu oko sebe. "Da joj ovo mesto nije toliko zaokupilo pažnju... Gde li se samo izgubila?"
<BR>&nbsp;&nbsp;&nbsp;&nbsp;&nbsp;"Mislim da je gore u biblioteci."
<BR>&nbsp;&nbsp;&nbsp;&nbsp;&nbsp;"Biblioteci!"
<BR>&nbsp;&nbsp;&nbsp;&nbsp;&nbsp;"Slažem se da je primitivna, ali je takođe i očaravajuća." Teg podiže pogled ka spiralnoj rezbariji na obližnjoj kuhinjskoj tavanici. Došao je trenutak odluke. Nije se moglo računati da će Lusila još dugo biti zabavljena drugim stvarima. Doduše, Teg je delio njenu očaranost. Lako je bilo izgubiti se u ovim čudesima. Celokupan kompleks ne-kugle, nekih dve stotine metara u prečniku, predstavljao je fosil koga vreme nije dodirnulo još od Tiraninovog doba.
<BR>&nbsp;&nbsp;&nbsp;&nbsp;&nbsp;Kada je govorila o tome Lusilin glas postajao je promukao i pomalo šaputav. "Tiranin je, razume se, morao znati za ovo mesto."
<BR>&nbsp;&nbsp;&nbsp;&nbsp;&nbsp;Tegova mentatska svest istog časa je uronila u ovu opasku. Zašto je Tiranin dozvolio porodici Harkonen da protraći toliki deo svog preostalog bogatstva na jedno ovakvo preduzetništvo?
<BR>&nbsp;&nbsp;&nbsp;&nbsp;&nbsp;Možda baš iz toga razloga - da ih iscedi.
<BR>&nbsp;&nbsp;&nbsp;&nbsp;&nbsp;Cena mita i esnafskog prevoza iz iksijanskih fabrika mora da je bila astronomska.
<BR>&nbsp;&nbsp;&nbsp;&nbsp;&nbsp;"Da li je Tiranin znao da će jednog dana nama zatrebati ovo mesto?" upitala je Lusila.
<BR>&nbsp;&nbsp;&nbsp;&nbsp;&nbsp;Ne izbegavajući da prizna predskazivačke moći Leta II, koje je ovaj tako često pokazivao, Teg se složi.
<BR>&nbsp;&nbsp;&nbsp;&nbsp;&nbsp;Gledajući sada u Dankana koji je sedeo nasuprot njemu, Teg oseti kako mu se kostreše dlačice na vratu. Bilo je nečeg utvarnog u vezi s ovim harkonenskim skrovištem, kao da je sam Tiranin možda bio ovde. Šta se zbilo sa Harkonenima koji su ga sagradili? Teg i Lusila nisu našli apsolutno nikakve tragove koji bi nagovestili zašto je kugla bila napuštena.
<BR>&nbsp;&nbsp;&nbsp;&nbsp;&nbsp;Nijedno od njih nije bilo u stanju da tumara kroz ne-kuglu a da pri tom ne oseti reski miris istorije. Tega su sve vreme zbunjivala pitanja bez odgovora.
<BR>&nbsp;&nbsp;&nbsp;&nbsp;&nbsp;I Lusila je napomenula nešto u tom smislu.
<BR>&nbsp;&nbsp;&nbsp;&nbsp;&nbsp;"Gde li su otišli? Nema ničeg u mojim Drugim sećanjima što bi nas uputilo na odgovor."
<BR>&nbsp;&nbsp;&nbsp;&nbsp;&nbsp;"Možda ih je Tiranin izmamio napolje i pobio?"
<BR>&nbsp;&nbsp;&nbsp;&nbsp;&nbsp;"Vraćam se u biblioteku. Možda ću danas nešto pronaći."
<BR>&nbsp;&nbsp;&nbsp;&nbsp;&nbsp;Prva dva dana njihovog boravka tu, Lusila i Teg su podrobno ispitali kuglu. Tih i mrzovoljan, Dankan se vukao za njima kao da se plaši da ga ne ostave samog. Svako novo otkriće ispunilo bi ih strahopoštovanjem ili zapanjilo.
<BR>&nbsp;&nbsp;&nbsp;&nbsp;&nbsp;Dvadeset jedan kostur očuvan u providnom prolazu duž zida blizu središta! Stravični posmatrači svih onih koji su tuda prolazili na putu ka mašinskim komorama i nulentropskim spremnicima.
<BR>&nbsp;&nbsp;&nbsp;&nbsp;&nbsp;Patrin je upozorio Tega na kosture. Na jednom od svojih prvih mladalačkih istraživanja kugle Patrin je pronašao zapise u kojima je stajalo da su mrtvaci bili umetnici koji su sagradili ovo mesto, a koje su Harkoneni pogubili kako bi sačuvali tajnu.
<BR>&nbsp;&nbsp;&nbsp;&nbsp;&nbsp;Sve u svemu, kugla je predstavljala zadivljujuće dostignuće, zatvoren prostor izvan upliva vremena, odsečen od svega spoljašnjeg. Posle svih ovih milenijuma, njena mašinerija bez trenja još je stvarala mimetičku projekciju koju ni najmoderniji uređaji nisu mogli da razlikuju od pozadine što se sastojala od prljavštine i stenja.
<BR>&nbsp;&nbsp;&nbsp;&nbsp;&nbsp;"Sestrinstvo mora da dobije ovo mesto netaknuto!" neprestano je ponavljala Lusila. "To je prava riznica! Čak su vodili i zapise o porodičnom rasplođavanju!"
<BR>&nbsp;&nbsp;&nbsp;&nbsp;&nbsp;To nije bilo sve što su Hrakoneni ovde sačuvali. Tega su stalno iznova odbijali tananost i prostota gotovo svega u kugli. Poput onog sata! Odeća, uređaji za održavanje sredine, za obrazovanje i zabavu - u svaku stvar bio je utisnut taj harkonenski poriv da nametnu svoje neodoljivo osećanje nadmoćnosti nad svim ostalim ljudima i nad svim merilima.
<BR>&nbsp;&nbsp;&nbsp;&nbsp;&nbsp;Još jednom Teg zamisli Patrina kao mladića, možda ne starijeg od ovog gole, na ovom mestu. Šta je navelo Patrina da tu tajnu čuva samo za sebe, da je tolike godine ne otkrije čak ni vlastitoj ženi? Patrin nikada nije pomenuo razloge koji su ga naveli na ćutanje, ali Teg je izveo vlastite zaključke. Nesrećno detinjstvo. Potreba za vlastitim tajnim mestom. Prijatelji koji nisu bili prijatelji, već samo ljudi koji su vrebali priliku da se obrecnu na njega. Nijednom od tih sadruga nije mogao dozvoliti da deli s njim jedno takvo čudo. Bilo je njegovo! Bilo je to više od nekog mesta osamljene sigurnosti. Predstvljalo je Patrinovo privatno znamenje pobede.
<BR>&nbsp;&nbsp;&nbsp;&nbsp;&nbsp;"Proveo sam, bašare, mnoge srećne časove tamo. Sve još radi. Zapisi su drevni, ali odlični, kada jednom razaberete dijalekat. Mnogo je znanja na tom mestu. Razumećete kada stignete tamo. Razumećete mnoge stvari o kojima vam nikada nisam govorio."
<BR>&nbsp;&nbsp;&nbsp;&nbsp;&nbsp;Na drevnom podijumu za vežbanje bili su vidljivi tragovi Patrinovog čestog korišćenja. Zamenio je kodiranje oružja nekih automata na Tegu prepoznatljiv način. Merači vremena svedočili su o časovima provedenim u mučenju mišića složenim vežbama. Ova kugla objašnjavala je one Patrinove osobine kojima se Teg uvek divio. Ovde su bile oštrene prirodne osobine.
<BR>&nbsp;&nbsp;&nbsp;&nbsp;&nbsp;Automati ne-kugle bili su, međutim, posebna stvar.
<BR>&nbsp;&nbsp;&nbsp;&nbsp;&nbsp;Većina njih predstavljala je prkos drevnim zabranama protiv ovakvih uređaja. I više od toga: neke su bile napravljene zbog zadovoljstva, što je potvrđivalo i najgnusnije priče koje je Teg čuo o Harkonenima. Bol kao zadovoljstvo! Na svoj način, ove stvari bile su objašnjene za čist nepokolebljiv moral koji je Patrin poneo sa Gamua.
<BR>&nbsp;&nbsp;&nbsp;&nbsp;&nbsp;Odvratnost stvara vlastita ustrojstva.
<BR>&nbsp;&nbsp;&nbsp;&nbsp;&nbsp;Dankan otpi poveći gutljaj pića i zagleda se u Tega preko ivice šolje.
<BR>&nbsp;&nbsp;&nbsp;&nbsp;&nbsp;"Zašto si sišao ovamo kada sam te molio da završiš poslednju rundu vežbi?" upita Teg.
<BR>&nbsp;&nbsp;&nbsp;&nbsp;&nbsp;"Vežbanje nema smisla." Dankan spusti šolju.
<BR>&nbsp;&nbsp;&nbsp;&nbsp;&nbsp;Pa, Taraza, pogrešila si, pomisli Teg. Težnja za potpunom nezavisnošću javila se u njemu pre no što si to predvidela.
<BR>&nbsp;&nbsp;&nbsp;&nbsp;&nbsp;Dankan je, takođe, prestao da oslovljava svog bašara sa 'gospodine'.
<BR>&nbsp;&nbsp;&nbsp;&nbsp;&nbsp;"Odbijaš da me poslušaš?"
<BR>&nbsp;&nbsp;&nbsp;&nbsp;&nbsp;"Ne, u stvari."
<BR>&nbsp;&nbsp;&nbsp;&nbsp;&nbsp;"Pa šta onda, u stvari, radiš?"
<BR>&nbsp;&nbsp;&nbsp;&nbsp;&nbsp;"Moram da saznam!"
<BR>&nbsp;&nbsp;&nbsp;&nbsp;&nbsp;"Nećeš me baš mnogo voleti kada budeš znao."
<BR>&nbsp;&nbsp;&nbsp;&nbsp;&nbsp;Dankan pogleda zbunjeno. "Gospodine?"
<BR>&nbsp;&nbsp;&nbsp;&nbsp;&nbsp;Ahhh, 'gospodine' se vratilo!
<BR>&nbsp;&nbsp;&nbsp;&nbsp;&nbsp;"Pripremao sam te za izvesne vrste veoma jakog bola", reče Teg. "To je potrebno zbog tvojih izvornih sećanja."
<BR>&nbsp;&nbsp;&nbsp;&nbsp;&nbsp;"Bola, gospodine?"
<BR>&nbsp;&nbsp;&nbsp;&nbsp;&nbsp;"Nije nam poznat nijedan drugi način da povratimo pravog Dankana Ajdaha - onog koji je umro."
<BR>&nbsp;&nbsp;&nbsp;&nbsp;&nbsp;"Gospodine, ako ste u stanju to da učinite, biću vam više nego zahvalan."
<BR>&nbsp;&nbsp;&nbsp;&nbsp;&nbsp;"To sada kažeš. Ali tada ćeš me možda videti samo kao još jedan od bičeva u rukama onih koji su te prizvali u život."
<BR>&nbsp;&nbsp;&nbsp;&nbsp;&nbsp;"Zar nije bolje znati, gospodine?"
<BR>&nbsp;&nbsp;&nbsp;&nbsp;&nbsp;Teg pređe spoljašnjim delom šake preko usta. "Ako me budeš mrzeo... to neću moći da ti prebacim."
<BR>&nbsp;&nbsp;&nbsp;&nbsp;&nbsp;"Gospodine, da ste na mom mestu, zar biste se tako osećali?" Dankanov stav, boja glasa, izraz lica... sve je iskazivalo drhtavu zbunjenost.
<BR>&nbsp;&nbsp;&nbsp;&nbsp;&nbsp;Do sada je dobro, pomisli Teg. Postupni koraci bili su izvođeni sa tačnošću koja je zahtevala da svaki golin odgovor bude pažljivo protumačen. Dankana je sada ispunjavala nesigurnost. Želeo je nešto i bojao se toga.
<BR>&nbsp;&nbsp;&nbsp;&nbsp;&nbsp;"Ja sam tvoj učitelj, ne otac!" uzviknu Teg.
<BR>&nbsp;&nbsp;&nbsp;&nbsp;&nbsp;Dankan ustuknu, grubo upitavši: "Zar mi niste prijatelj?"
<BR>&nbsp;&nbsp;&nbsp;&nbsp;&nbsp;Dvosmerna ulica. Pravi Dankan Ajdaho moraće sam da odgovori na to pitanje.
<BR>&nbsp;&nbsp;&nbsp;&nbsp;&nbsp;Dankanov pogled postade zamagljen. "Hoću li se sećati ovog mesta, Tvrđave, Švangijue i..."
<BR>&nbsp;&nbsp;&nbsp;&nbsp;&nbsp;"Svega. Izvesno vreme prelamaće ti se kroz dvostruko sećanje u perspektivi, ali sve ćeš upamtiti."
<BR>&nbsp;&nbsp;&nbsp;&nbsp;&nbsp;Preko mladog lica pređe senka cinizma, a kada je progovorio u glasu mu se osećala ogorčenost. "Znači, vi i ja postaćemo sadruzi."
<BR>&nbsp;&nbsp;&nbsp;&nbsp;&nbsp;Glasom u kome je u punoj meri došla do izražaja bašarska odsečnost i bespogovornost, Teg nastavi u potpunosti da sledi uputstva za ponovno buđenje.
<BR>&nbsp;&nbsp;&nbsp;&nbsp;&nbsp;"Nisam baš zainteresovan da postanem tvoj drug." On upravi svoj istraživački pogled u Dankana. "Jednog dana možda ćeš postati bašar. Mislim da nije isključeno da poseduješ prave osobine. Ali do tada ću ja već dugo biti mrtav."
<BR>&nbsp;&nbsp;&nbsp;&nbsp;&nbsp;"Vi drugujete samo sa bašarima?"
<BR>&nbsp;&nbsp;&nbsp;&nbsp;&nbsp;"Patrin je bio moj drug, a nikada se nije uzdigao iznad četovođe."
<BR>&nbsp;&nbsp;&nbsp;&nbsp;&nbsp;Dankan se zagleda u svoju praznu šolju, pa u Tega. "Zašto niste naručili ništa za piće? I vi ste teško vežbali tamo gore."
<BR>&nbsp;&nbsp;&nbsp;&nbsp;&nbsp;Pronicljivo pitanje. Ne treba potcenjivati ovu mladost. Znao je da je međusobno deljenje hrane jedan od najdrevnijih obreda združivanja.
<BR>&nbsp;&nbsp;&nbsp;&nbsp;&nbsp;"Miris tvoga bio mi je dovoljan", odgovori Teg. "Stara sećanja. Sad mi nisu potrebna."
<BR>&nbsp;&nbsp;&nbsp;&nbsp;&nbsp;"Zašto ste onda sišli ovamo?"
<BR>&nbsp;&nbsp;&nbsp;&nbsp;&nbsp;Evo ih, otkrivaju se u mladićevom glasu - nada i strah.
<BR>&nbsp;&nbsp;&nbsp;&nbsp;&nbsp;Želeo je da Teg izgovori jednu određenu stvar.
<BR>&nbsp;&nbsp;&nbsp;&nbsp;&nbsp;"Želeo sam da pažljivo odmerim dokle su te ta tvoja vežbanja odvela", reče Teg. "Bilo mi je potrebno da siđem ovamo i pogledam te."
<BR>&nbsp;&nbsp;&nbsp;&nbsp;&nbsp;"Zašto tako pažljivo?"
<BR>&nbsp;&nbsp;&nbsp;&nbsp;&nbsp;Nada i strah! Došlo je vreme za uvođenje u žižu.
<BR>&nbsp;&nbsp;&nbsp;&nbsp;&nbsp;"Nikada ranije nisam uvežbavao jednog golu."
<BR>&nbsp;&nbsp;&nbsp;&nbsp;&nbsp;Gola. Ta reč ostade u vazduhu između njih, mešajući se sa kuhinjskim mirisima koje filteri kugle nisu uklonili. Gola. Bila je povezana sa mirisom začina iz Dankanove prazne šolje.
<BR>&nbsp;&nbsp;&nbsp;&nbsp;&nbsp;Dankan se nagnu napred ćuteći sa strogim izrazom lica. Tegu pade na um Lusilina primedba: "Ume da se koristi ćutanjem."
<BR>&nbsp;&nbsp;&nbsp;&nbsp;&nbsp;Kada postade jasno da Teg neće podrobnije objasniti taj jednostavni iskaz, Dankan se razočarano povuče. Levi ugao usta mu se opusti, što mu je davalo sumoran izgled čoveka koga nešto iznutra izjeda. Sve se sticalo u unutrašnjoj žiži, onako kako je i trebalo.
<BR>&nbsp;&nbsp;&nbsp;&nbsp;&nbsp;"Nisi sišao ovamo da bi bio sam", reče Teg. "Došao si ovamo da se sakriješ. Još se kriješ tamo unutra, i misliš da te niko nikada neće pronaći."
<BR>&nbsp;&nbsp;&nbsp;&nbsp;&nbsp;Dankan šakom prekri usta. Bio je to znak na koji je Teg čekao. Uputstva vezana za ovaj trenutak bila su jasna: "Gola želi da mu se probude izvorna sećanja, ali ih se veoma plaši. To je najveća prepreka koju morate prebroditi."
<BR>&nbsp;&nbsp;&nbsp;&nbsp;&nbsp;"Skini šaku s usta!" naredi Teg.
<BR>&nbsp;&nbsp;&nbsp;&nbsp;&nbsp;Dankan spusti šaku kao da se opekao. Zurio je u Tega poput ulovljene životinje.
<BR>&nbsp;&nbsp;&nbsp;&nbsp;&nbsp;"Govori istinu", upozoravala su Tegova uputstva. "U ovom trenutku, sva su mu čula krajnje izoštrena; gola će ti čitati misli."
<BR>&nbsp;&nbsp;&nbsp;&nbsp;&nbsp;"Želim da znaš", nastavi Teg, "da mi se gadi ono što mi je Sestrinstvo naložilo da učinim."
<BR>&nbsp;&nbsp;&nbsp;&nbsp;&nbsp;Dankan kao da se skupio u samoga sebe. "Šta su vam to naložili da učinite?"
<BR>&nbsp;&nbsp;&nbsp;&nbsp;&nbsp;"Veštine kojima je trebalo da te naučim nisu savršene."
<BR>&nbsp;&nbsp;&nbsp;&nbsp;&nbsp;"Nisu savršene?"
<BR>&nbsp;&nbsp;&nbsp;&nbsp;&nbsp;"Jedan njihov deo sastojao se u opsežnom treningu; to je intelektualni deo. Što se toga tiče, proizveden si u zapovednika regimente."
<BR>&nbsp;&nbsp;&nbsp;&nbsp;&nbsp;"To je viši položaj nego što je bio Patrinov?"
<BR>&nbsp;&nbsp;&nbsp;&nbsp;&nbsp;"Zar on nije bio vaš drug?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Rekli ste da se nikada nije uzdigao iznad četovođe!"
<BR>&nbsp;&nbsp;&nbsp;&nbsp;&nbsp;"Patrin je bio sasvim sposoban da preuzme upravu i nad čitavom multiplanetnom vojskom. Bio je taktički čarobnjak, čiju sam mudrost koristio u mnogim prilikama."
<BR>&nbsp;&nbsp;&nbsp;&nbsp;&nbsp;"Ali rekli ste da on nikada..."
<BR>&nbsp;&nbsp;&nbsp;&nbsp;&nbsp;"To je bio njegov izbor. Nizak rang omogućavao mu je svagdašnje dodire koji su nam obojici mnogo puta koristili."
<BR>&nbsp;&nbsp;&nbsp;&nbsp;&nbsp;"Zapovednik regimente?" Dankanov glas bio je jedva nešto čujniji od šapata. Zurio je u površinu stola.
<BR>&nbsp;&nbsp;&nbsp;&nbsp;&nbsp;"Poseduješ intelektualnu sposobnost da razabireš funkciju, pomalo si nagao, ali iskustvo to obično izgladi. Tvoja umešnost u rukovanju oružjem prevazilazi tvoje godine."
<BR>&nbsp;&nbsp;&nbsp;&nbsp;&nbsp;Još ne gledajući u Tega, Dankan upita: "Koliko mi je godina... gospodine?"
<BR>&nbsp;&nbsp;&nbsp;&nbsp;&nbsp;Upravo onako kako su uputstva upozoravala: Gola će obilaziti oko središnjeg pitanja kao mačka oko miša. "Koliko mi je godina? Kolika je starost jednog gole?"
<BR>&nbsp;&nbsp;&nbsp;&nbsp;&nbsp;Teg uzvrati hladnim, optužujućim glasom: "Ako želiš da saznaš tvoje gola-godine, zašto to ne pitaš?"
<BR>&nbsp;&nbsp;&nbsp;&nbsp;&nbsp;"Koli... koliko je godina u pitanju, gospodine?"
<BR>&nbsp;&nbsp;&nbsp;&nbsp;&nbsp;U mladićevom glasu bilo je toliko jada da Teg oseti kako mu se u uglovima očiju javljaju suze. Na ovo je takođe bio upozoren. Ne pokazujte suviše sažaljenja!" On se izvuče, pročistivši grlo. Zatim reče: "To je pitanje na koje samo ti možeš odgovoriti."
<BR>&nbsp;&nbsp;&nbsp;&nbsp;&nbsp;Uputstva su bila jasna: "Vrati razgovor na njega! Neka ostane fokusiran unutra. Emocionalni bol isto je tako važan za ovaj proces kao i fizički."
<BR>&nbsp;&nbsp;&nbsp;&nbsp;&nbsp;Duboki uzdah protrese Dankana. On čvrsto zaklopi oči. Kada je Teg prvobitno seo za sto, Dankan je pomislio: Da li je ovo taj trenutak? Hoće li to sada učiniti? Ali Tegov optužujući ton, verbalni napadi, bili su potpuno neočekivani. A sada je, opet, Teg zvučao pokroviteljski.
<BR>&nbsp;&nbsp;&nbsp;&nbsp;&nbsp;Ponaša se pokroviteljski prema meni!
<BR>&nbsp;&nbsp;&nbsp;&nbsp;&nbsp;Ciničan bes proključa u Dankanu. Da li ga Teg smatra za budalu koju može prevariti najjednostavnijim trikom - položajem zapovednika? Boja glasa i držanje sami po sebi mogu podjarmiti tuđu volju. Doduše, Dankan je još nešto osetio u tom pokroviteljskom držanju: jezgro od plastičelika koje neće biti probijeno. Integritet... cilj. I Dankan je primetio da su suze potekle, gest za izgovor.
<BR>&nbsp;&nbsp;&nbsp;&nbsp;&nbsp;Otvorivši oči i pogledavši pravo u Tega, Dankan reče: "Nemam nameru da budem neuljudan, nezahvalan ili grub, gospodine. Ali ne mogu dalje bez odgovora."
<BR>&nbsp;&nbsp;&nbsp;&nbsp;&nbsp;Tegova uputstva bila su jasna: "Znaćete kada golu obuzme očajanje. Nijedan gola neće pokušati da ga sakrije. To je osobenost njihove psihe. Prepoznaćeš je u glasu i držanju."
<BR>&nbsp;&nbsp;&nbsp;&nbsp;&nbsp;Dankan je gotovo stigao do kritične tačke. Sada je tišina išla na ruku Tegu. Primorati Dankana da postavlja vlastita pitanja, da sam odredi svoj smer.
<BR>&nbsp;&nbsp;&nbsp;&nbsp;&nbsp;Dankan reče: "Da li ste znali da sam jednom razmišljao o tome da ubijem Švangiju?"
<BR>&nbsp;&nbsp;&nbsp;&nbsp;&nbsp;Teg otvori usta i zatvori ih ne ispustivši nikakav zvuk. Tišina! Ali momak je bio ozbiljan!
<BR>&nbsp;&nbsp;&nbsp;&nbsp;&nbsp;"Plašio sam je se", dodade Dankan. "Ne dopada mi se kada se nečega plašim." On obori pogled. "Jednom ste mi rekli da mrzimo samo ono što je za nas stvarno opasno."
<BR>&nbsp;&nbsp;&nbsp;&nbsp;&nbsp;"Približiće se i povući, približiti i ponovo povući. Čekajte dok ne uroni."
<BR>&nbsp;&nbsp;&nbsp;&nbsp;&nbsp;"Ne mrzim vas", reče Dankan, pogledavši još jednom Tega. "Zamerio sam vam kada ste mi u lice rekli da sam gola. Ali Lusila je u pravu: nikada ne treba zamerati na istini čak i kada boli."
<BR>&nbsp;&nbsp;&nbsp;&nbsp;&nbsp;Teg protrlja usne. Osećao je potrebu da progovori, ali još nije nastupilo vreme uranjanja.
<BR>&nbsp;&nbsp;&nbsp;&nbsp;&nbsp;"Zar vas ne iznenađuje što sam razmatrao mogućnost ubistva Švangijue?" upita Dankan.
<BR>&nbsp;&nbsp;&nbsp;&nbsp;&nbsp;Teg ostade nepomičan. Čak i pomeranje glave moglo je biti shvaćeno kao odgovor.
<BR>&nbsp;&nbsp;&nbsp;&nbsp;&nbsp;"Razmišljao sam o tome da joj sipam nešto u piće", reče Dankan. "Ali tako rade kukavice, a ja nisam kukavica. Bilo šta da sam, inače, ali to nisam."
<BR>&nbsp;&nbsp;&nbsp;&nbsp;&nbsp;Teg ostade nemo nepomičan.
<BR>&nbsp;&nbsp;&nbsp;&nbsp;&nbsp;"Mislim da je vama, bašare, odista stalo do toga šta se dešava sa mnom", reče Dankan. "Upravo ste rekli: nikada nećemo biti drugovi. Ako preživim, prevazići ću vas. Tada... tada će biti kasno za nas da postanemo drugovi. Govorili ste istinu."
<BR>&nbsp;&nbsp;&nbsp;&nbsp;&nbsp;Teg nije bio u stanju da spreči duboko uvlačenje daha karakteristično za mentatsko poimanje: ne izbegavajući znake snage u goli. Negde nedavno, možda upravo u ovoj niši, mladić je prestao da bude mladić i postao muškarac. To poimanje rastuži Tega. Zbilo se tako brzo! Između ta dva stadijuma nije bilo uobičajenog odrastanja.
<BR>&nbsp;&nbsp;&nbsp;&nbsp;&nbsp;"Lusili, u stvari, nije stalo do toga šta se sa mnom zbiva, na način na koji je vama stalo", reče Dankan. "Ona jednostavno sledi uputstva one Vrhovne majke, Taraze."
<BR>&nbsp;&nbsp;&nbsp;&nbsp;&nbsp;Još ne! upozori Teg samog sebe. On ovlaži usne jezikom.
<BR>&nbsp;&nbsp;&nbsp;&nbsp;&nbsp;"Ometate Lusilina naređenja", reče Dankan. "Šta je to što ona treba da učini?
<BR>&nbsp;&nbsp;&nbsp;&nbsp;&nbsp;Trenutak je napokon nastupio. "Šta ti misliš da ona treba da učini?" zapita Teg.
<BR>&nbsp;&nbsp;&nbsp;&nbsp;&nbsp;"Ne znam!"
<BR>&nbsp;&nbsp;&nbsp;&nbsp;&nbsp;"Pravi Dankan Ajdaho bi znao."
<BR>&nbsp;&nbsp;&nbsp;&nbsp;&nbsp;"Ali vi znate! Zašto nećete da mi kažete?"
<BR>&nbsp;&nbsp;&nbsp;&nbsp;&nbsp;"Ja treba samo da ti pomognem da povratiš izvorna sećanja."
<BR>&nbsp;&nbsp;&nbsp;&nbsp;&nbsp;"Učinite onda to!"
<BR>&nbsp;&nbsp;&nbsp;&nbsp;&nbsp;"Jedino ti to, u stvari, možeš uraditi."
<BR>&nbsp;&nbsp;&nbsp;&nbsp;&nbsp;"Ne znam kako!"
<BR>&nbsp;&nbsp;&nbsp;&nbsp;&nbsp;Teg se pomeri na ivicu stolice, primakavši se, ali ne reče ni reči. Tačka uranjanja? Osećao je da nešto nedostaje u Dankanovom očajanju.
<BR>&nbsp;&nbsp;&nbsp;&nbsp;&nbsp;"Poznato vam je da sam u stanju da čitam sa usana, gospodine", reče Dankan. Jednom sam otišao u opservatoriju u Tvrđavi. Odatle sam video Lusilu i Švangiju kako dole razgovaraju. Švangiju je rekla: 'Ne obraćaj pažnju na to što je toliko mlad! Dobila si svoja naređenja!'"
<BR>&nbsp;&nbsp;&nbsp;&nbsp;&nbsp;Još jednom ostavši iz opreza nem Teg uzvrati Dankanu pogled. Sasvim je ličilo na Dankana da se u potaji šunja po Tvrđavi, uhodi, traga za znanjem. A i sada, dok je prebirao po vlastitom sećanju, nije shvatio da i dalje uhodi i traga... ali na drugačiji način.
<BR>&nbsp;&nbsp;&nbsp;&nbsp;&nbsp;"Ne mislim da treba da me ubije", reče Dankan. "Vi znate šta ona treba da učini, jer je sprečavate u tom naumu." Dankan lupi pesnicom po stolu. "Odgovorite mi, prokleti da ste!"
<BR>&nbsp;&nbsp;&nbsp;&nbsp;&nbsp;Ahhh, potpuno očajanje!
<BR>&nbsp;&nbsp;&nbsp;&nbsp;&nbsp;"Mogu ti samo reći da je ono što ona namerava protivno mojim naređenjima. Sama Taraza mi je naložila da te ojačam i da te čuvam, kako ti se ništa loše ne bi desilo."
<BR>&nbsp;&nbsp;&nbsp;&nbsp;&nbsp;"Rekli ste da je moj trening bio... ne bez mene!"
<BR>&nbsp;&nbsp;&nbsp;&nbsp;&nbsp;"To je bilo neophodno. Bilo je potrebno pripremiti te za tvoja izvorna sećanja."
<BR>&nbsp;&nbsp;&nbsp;&nbsp;&nbsp;"Šta treba da radim?"
<BR>&nbsp;&nbsp;&nbsp;&nbsp;&nbsp;"To već znaš."
<BR>&nbsp;&nbsp;&nbsp;&nbsp;&nbsp;"Kažem vam da ne znam! Molim vas, poučite me!"
<BR>&nbsp;&nbsp;&nbsp;&nbsp;&nbsp;"Ti mnoge stvari radiš, iako te njima niko nije učio. Da li smo te učili da budeš neposlušan?"
<BR>&nbsp;&nbsp;&nbsp;&nbsp;&nbsp;"Molim vas, pomozite mi!" Bio je to očajnički krik.
<BR>&nbsp;&nbsp;&nbsp;&nbsp;&nbsp;Teg primora sebe da bude ledeno nepristupačan. "Šta, do đavola, misliš da upravo radim?"
<BR>&nbsp;&nbsp;&nbsp;&nbsp;&nbsp;Dankan stisnu obe pesnice i lupi njima po stolu usled čega mu šolja poskoči. On se zagleda u Tega. Iznenada, čudan izraz pređe preko Dankanovog lica...
<BR>&nbsp;&nbsp;&nbsp;&nbsp;&nbsp;"Ko ste vi?" prošapta Dankan.
<BR>&nbsp;&nbsp;&nbsp;&nbsp;&nbsp;Ključno pitanje!
<BR>&nbsp;&nbsp;&nbsp;&nbsp;&nbsp;Tegov glas poput biča ošinu žrtvu koja mu je odjednom ostavljena na milost i nemilost: "Šta ti misliš - ko sam?"
<BR>&nbsp;&nbsp;&nbsp;&nbsp;&nbsp;Izgled krajnjeg očajanja iskrivi Dankanove crte lica. Uspeo je samo da, boreći se za vazduh, promuca: "Vi ste..."
<BR>&nbsp;&nbsp;&nbsp;&nbsp;&nbsp;"Dankane! Prekini sa tim glupostima!" Teg skoči na noge i pogleda ga odozgo sa prividnim besom.
<BR>&nbsp;&nbsp;&nbsp;&nbsp;&nbsp;"Vi ste..."
<BR>&nbsp;&nbsp;&nbsp;&nbsp;&nbsp;Tegova desna ruka polete u brzom luku. Otvorenim dalnom udari Dankana po obrazu. "Kako se usuđuješ da otkažeš poslušnost?" Leva ruka suknu napred i zadade novi gromovit udarac. "Kako se usuđuješ?"
<BR>&nbsp;&nbsp;&nbsp;&nbsp;&nbsp;Dankan je reagovao tako munjevito da Teg oseti trenutak potpunog šoka, kao da ga je udarila struja. Kakva brzina! Iako se Dankanov napad sastojao od raznorodnih elemenata, bio je izveden u jednom zamahu: skok naviše, obe noge na stolici, zaljuljana stolica, kretanje iskorišćeno da desnom šakom udari po Tegovim osetljivim ramenim živcima.
<BR>&nbsp;&nbsp;&nbsp;&nbsp;&nbsp;Odgovorivši uvežvanim instinktima, Teg skoči u stranu i levom nogom opruženom preko stola mlatnu Dankana u prepone. Teg još nije sasvim izmakao napadu. Brid Dankanove šake nastavi da se kreće nadole i pogodi Tegovu ispruženu nogu ispod kolena. Cela noga mu obamre.
<BR>&nbsp;&nbsp;&nbsp;&nbsp;&nbsp;Dankan otpuza preko stola, pokušavajući da sklizne unazad, iako je primio udarac koji je trebalo da ga onesposobi. Teg se osloni levom šakom o sto, a drugom sečimice udari Dankana po osnovi kičme, po neksusu koji mu je u poslednjih nekoliko dana namerno bio oslabljen vežbanjima.
<BR>&nbsp;&nbsp;&nbsp;&nbsp;&nbsp;Dankan zastenja kada paralizujuća agonija prođe njegovim telom. Neko drugi ostao bi nepokretan, vrištao bi, ali Dankan je samo stenjao dok je kretao da rastrgne Tega, nastavivši napad.
<BR>&nbsp;&nbsp;&nbsp;&nbsp;&nbsp;Nemilosrdno, jer je to trenutak zahtevao, Teg je nastavljao da izaziva sve veći bol kod svoje žrtve, svaki put nastojeći da Dankan vidi napadačevo lice u trenutku najveće agonije.
<BR>&nbsp;&nbsp;&nbsp;&nbsp;&nbsp;"Posmatraj mu oči!" upozoravala su uputstva. I Belonda ga je, pobliže mu objašnjavajući postupak, upozorila: "Izgledaće kao da gleda kroz tebe, ali zvaće te Leto."
<BR>&nbsp;&nbsp;&nbsp;&nbsp;&nbsp;Mnogo kasnije, Teg je nailazio na teškoće kada je želeo da se priseti svake pojedinosti postupka za ponovno buđenje koga se pridržavao. Znao je da je nastavio da dela onako kako mu je naređeno, ali njegovo sećanje je odlutalo ostavivši oslobođeno telo da samo ispuni izdata mu naređenja. Čudno, njegovo varljivo sećanje pohitalo je u jedan drugi čin neposlušnosti: pobuna na Serbolu, on, sredovečan, ali već bašar zavidne reputacije. Beše obukao svoju najbolju uniformu, ali nije stavio medalje (bio je to odmeren gest) i pojavio se na podnevnoj žezi bitkom preoranih serbolskih polja. Potpuno nenaoružan na putu pobunjenika koji su napredovali.
<BR>&nbsp;&nbsp;&nbsp;&nbsp;&nbsp;Mnogi među napadačima dugovali su mu život. Većina njih nekada su mu bili najodaniji saveznici. Sada su bili divlje neposlušni. A Tegovo prisustvo na njihovom putu govorilo je tim vojnicima koji su napredovali:
<BR>&nbsp;&nbsp;&nbsp;&nbsp;&nbsp;"Neću nositi medalje koje svedoče o onome što sam učinio za vas kada smo bili drugovi. Neću predstavljati ništa što bi moglo značiti da sam jedan od vas. Nosim samo uniformu koja vam govori da sam još bašar. Ubijte me ako ste spremni da idete toliko daleko u svojoj neposlušnosti."
<BR>&nbsp;&nbsp;&nbsp;&nbsp;&nbsp;Kada je većina napadačke sile odbacila oružje i stupila napred, neki od njihovih zapovednika spustiše se na kolena pred svojim starim bašarom i on im prigovori: "Preda mnom niste nikad morali da se klanjate ili spuštate na kolena! Vaše nove vođe su vas naučile lošim navikama."
<BR>&nbsp;&nbsp;&nbsp;&nbsp;&nbsp;Kasnije, rekao je pobunjenicima da se slaže sa pojedinim njihovim pritužbama. Serbol je bio gadno zloupotrebljavan. Takođe ih je upozorio:
<BR>&nbsp;&nbsp;&nbsp;&nbsp;&nbsp;"Jedna od najopasnijih stvari u vaseljeni je neuk narod koji ima opravdane pritužbe. Ali ni to, međutim, nije ni izdaleka onoliko opasno kao obavešteno i inteligentno društvo sa pritužbama. Štetu koju osvetoljubiva inteligencija može da počini ne možete čak ni zamisliti. Tiranin bi izgledao kao blagonakloni otac u poređenju sa onim što ste vi nameravali da stvorite!"
<BR>&nbsp;&nbsp;&nbsp;&nbsp;&nbsp;Razume se, sve je to, u jednom benegeseritskom kontekstu, bila istina koja mu je malo pomogla u onome što mu je naloženo da učini sa Dankanom Ajdahom, golom - da izazove umnu i fizičku agoniju kod gotovo bespomoćne žrtve.
<BR>&nbsp;&nbsp;&nbsp;&nbsp;&nbsp;Najlakše mu je bilo da se priseti pogleda Dankanovih očiju. One nisu menjale žižu; zurile su izravno u Tegovo lice, čak i u trenutku poslednjeg vriska:
<BR>&nbsp;&nbsp;&nbsp;&nbsp;&nbsp;"Proklet da si Leto, šta to radiš?"
<BR>&nbsp;&nbsp;&nbsp;&nbsp;&nbsp;Nazvao me je Letom.
<BR>&nbsp;&nbsp;&nbsp;&nbsp;&nbsp;Teg odskoči dva koraka unazad. Osećao je žmarce i bol u levoj nozi na mestu gde ga je Dankan udario. Teg shvati da dahće i da je na kraju snage. Bio je prestar za ovakve napore, a ono što je upravo učinio natera ga da se oseća ukaljanim. Doduše, postupak ponovnog buđenja bio je u potpunosti određen u njegovoj svesti. Znao je da su gole nekada buđene tako što su ih nesvesno uslovljavali da pokušaju ubistvo nekoga koga su voleli. Golina psiha bi, tako, rastrojena i nagnana da se ponovo ustroji, uvek ostajala sa psihičkim ožiljcima. Ova nova tehnika ostavljala je ožiljke na onome ko bi rukovodio tim postupkom.
<BR>&nbsp;&nbsp;&nbsp;&nbsp;&nbsp;Lagano, krećući se protiv volje mišića i živaca koji su bili ošamućeni od agonije, Dankan skliznu unazad sa stola i zastade oslonivši se o stolicu, podrhtavajući i zureći u Tega.
<BR>&nbsp;&nbsp;&nbsp;&nbsp;&nbsp;Tegova uputstva su glasila: "Morate stajati veoma mirno. Ne pomerajte se. Dozvolite mu da vas gleda ukoliko to želi."
<BR>&nbsp;&nbsp;&nbsp;&nbsp;&nbsp;Teg je nepomično stajao, kako mu je bilo naloženo. Sećanje na pobunu na Serbolu mu je iščilelo iz uma: znao je šta je onda učinio i šta je upravo uradio. Na izvestan način, postojala je sličnost između te dve stvari. Pobunjenicima nije saopštio nikakve krajnje istine (ako takvo nešto i postoji); samo onoliko koliko je bilo potrebno da ih namami nazad u stado. Bol i njegove predvidljive posledice. "Ovo je za tvoje vlastito dobro."
<BR>&nbsp;&nbsp;&nbsp;&nbsp;&nbsp;Da li je odista bilo dobro ono što su učinili ovom Dankanu Ajdahu, goli?
<BR>&nbsp;&nbsp;&nbsp;&nbsp;&nbsp;Teg se pitao šta se dešava u Dankanovoj svesti. Tegu je rečeno onoliko koliko je bilo poznato o tim trenucima, ali sada je mogao da vidi da te reči nisu bile primerene. Dankanove oči i lice samo su govorili o unutrašnjoj uzburkanosti - užasno krivljenje usta i obraza, pogled koji je lutao tamo-amo.
<BR>&nbsp;&nbsp;&nbsp;&nbsp;&nbsp;Lagano, izvanredno u svojoj sporosti, Dankanovo lice se smiri. Telo je nastavljalo da mu se trese. Osećao je otkucaje svoga tela kao nešto udaljeno, bolove i probadanje kao nešto što je trpeo neko drugi. Doduše, on se nalazio ovde, baš u ovom trenutku - koji god da je to trenutak bio i gde god da se to mesto nalazilo. Njegova sećanja neće se zaplesti. Odjednom oseti da ne pripada tom mestu, da mu je telo suviše malo, nepodobno za njegovo pre-golsko postrojenje. Sada je probadanje i uvrtanje svesti bilo unutrašnje.
<BR>&nbsp;&nbsp;&nbsp;&nbsp;&nbsp;Tegovi instruktori su rekli: Njegova sećanja iz razdoblja pre no što je postao gola prolaziće kroz filtere postavljene pošto je to postao. Jedan deo izvornih sećanja vraćaće mu se u talasima. Sa drugima će se to sporije događati. Doduše, neće doći do zaplitanja, sve dok se ne priseti prvobitnog trenutka smrti." Belonda je tada izložila Tegu poznate pojedinosti o tom kobnom trenutku.
<BR>&nbsp;&nbsp;&nbsp;&nbsp;&nbsp;"Sardaukar", prošapta Dankan. On pređe unaokolo pogledom preko harkonenskih simbola koji su prožimali ne-kuglu. "Careve prvorazredne trupe odevene u harkonenske uniforme!" Vučje cerenje iskrivi mu usta. "Kako su samo to mrzeli!"
<BR>&nbsp;&nbsp;&nbsp;&nbsp;&nbsp;Teg ostade nemo oprezan.
<BR>&nbsp;&nbsp;&nbsp;&nbsp;&nbsp;"Ubili su me", reče Dankan. Bio je to ravnodušan, bezosećajan iskaz, još više obeshrabrujući zbog jasnoće kojom je izgovoren. Divlja drhtavica prođe njime i zatim splasnu. "Bar ih je desetak u toj maloj odaji." On pogleda pravo u Tega. "Jedan od njih probio se do mene poput mesarske sekire i sručio mi se na glavu." Oklevao je, grlo mu se stezalo. Pogled mu je ostao prikovan za Tega. "Da li sam Polu omogućio da pobegne?"
<BR>&nbsp;&nbsp;&nbsp;&nbsp;&nbsp;"Na sva mu pitanja odgovorite istinom."
<BR>&nbsp;&nbsp;&nbsp;&nbsp;&nbsp;"Pobegao je."
<BR>&nbsp;&nbsp;&nbsp;&nbsp;&nbsp;Sada su stigli do odlučnog trenutka. Odakle Tleilaksima Ajdahove ćelije? Testovi Sestrinstva pokazali su da su one originalne, ali sumnje su ostale. Tleilaksi su sa ovim golom učinili nešto na svoju ruku. Njegova sećanja mogla bi im to otkriti.
<BR>&nbsp;&nbsp;&nbsp;&nbsp;&nbsp;"Harkoneni..." započe Dankan. Njegova sećanja iz Tvrđave su se zaplela. "Oh, da. Oh, da!" Protrese ga sumanuti smeh. On ispusti jedan žestok pobednički poklič upućen davno mrtvom Baronu Vladimiru Harkonenu: "Uzvratio sam ti, Barone! Oh, učinio sam to za sve one koje si uništio!"
<BR>&nbsp;&nbsp;&nbsp;&nbsp;&nbsp;"Sećaš se Tvrđave i stvari kojima smo te učili?" upita Teg.
<BR>&nbsp;&nbsp;&nbsp;&nbsp;&nbsp;Zbunjeno mrštenje izbrazda Dankanovo čelo dubokim borama. Emocionalni bol borio se s njegovim fizičkim bolom. On klimnu u znak odgovora na Tegovo pitanje. Postojala su dva života, jedan ispred koga se isprečio akslotski rezervoar i drugi... drugi... Dankan je osećao da nije celovit. Nešto je ostalo potisnuto u njemu. Ponovno buđenje nije bilo dovršeno. On se ljutito zagleda u Tega. Da li je bilo još nečeg? Teg je bio okrutan. Neophodno okrutan? Da li je to bio način na koji je trebalo vratiti golu u prvobitno stanje?
<BR>&nbsp;&nbsp;&nbsp;&nbsp;&nbsp;"Ja..." Dankan zavrte glavom poput neke velike ranjene životinje pred lovcem.
<BR>&nbsp;&nbsp;&nbsp;&nbsp;&nbsp;"Da li si povratio sva svoja sećanja?" navaljivao je Teg.
<BR>&nbsp;&nbsp;&nbsp;&nbsp;&nbsp;"Sva? Oh, da. Sećam se Gamua kada je bila Giedi I - naftom i krvlju natopljena paklena rupa Carstva! Da, odista, bašare. Bio sam vredan učenik. Zapovednik regimente!" Ponovo se nasmeja, zabacivši glavu na čudno zreo način, neprimeren tom mladom telu.
<BR>&nbsp;&nbsp;&nbsp;&nbsp;&nbsp;Teg oseti iznenadnu plimu dubokog zadovoljstva, mnogo dublju od pukog olakšanja. Odigralo se onako kako su rekli da će se odigrati.
<BR>&nbsp;&nbsp;&nbsp;&nbsp;&nbsp;"Da li me mrziš?" upita on.
<BR>&nbsp;&nbsp;&nbsp;&nbsp;&nbsp;"Da li vas mrzim? Nisam li vam rekao da ću vam biti zahvalan?"
<BR>&nbsp;&nbsp;&nbsp;&nbsp;&nbsp;Odjednom Dankan podiže šake i zagleda se u njih. Zatim spusti pogled na svoje mladalačko telo. "Kakav izazov!" promrmlja on. Spusti zatim ruke i usredsredi se na Tegovo lice, sledeći karakteristične crte. "Atreidi", reče on. "Svi ste tako prokleto slični!"
<BR>&nbsp;&nbsp;&nbsp;&nbsp;&nbsp;"Ne svi", reče Teg.
<BR>&nbsp;&nbsp;&nbsp;&nbsp;&nbsp;"Ne govorim o spoljašnjosti, bašare." Oči mu iziđoše iz žiže. "Pitao sam koliko mi je godina." Nastupi duga tišina, a zatim: "Bogovi dubina! Prošlo je toliko vremena!"
<BR>&nbsp;&nbsp;&nbsp;&nbsp;&nbsp;Teg izgovori ono što mu je bilo rečeno da kaže: "Potreban si Sestrinstvu."
<BR>&nbsp;&nbsp;&nbsp;&nbsp;&nbsp;"U ovom nezrelom telu? Šta bi trebalo da uradim?"
<BR>&nbsp;&nbsp;&nbsp;&nbsp;&nbsp;"Stvarno ne znam, Dankane. Telo će sazreti i pretpostavljam da će ti časna majka sve objasniti."
<BR>&nbsp;&nbsp;&nbsp;&nbsp;&nbsp;"Lusila?"
<BR>&nbsp;&nbsp;&nbsp;&nbsp;&nbsp;Iznenada, Dankan podiže pogled prema kitnjastoj tavanici, pa prema niši i njenom baroknom satu. Prisetio se dolaska ovamo sa Tegom i Lusilom. Mesto je bilo isto, ali nekako drugačije. "Harkoneni", prošapta on. Uputio je Tegu ozaren pogled. "Da li vam je poznato koliko su članova moje porodice Harkoneni mučili i ubili?"
<BR>&nbsp;&nbsp;&nbsp;&nbsp;&nbsp;"Jedna od Tarazinih arhivistkinja podnela mi je izveštaj o tome."
<BR>&nbsp;&nbsp;&nbsp;&nbsp;&nbsp;"Izveštaj? Mislite da reči to mogu opisati?"
<BR>&nbsp;&nbsp;&nbsp;&nbsp;&nbsp;"Ne. Ali to je jedini odgovor koji mogu da ti pružim."
<BR>&nbsp;&nbsp;&nbsp;&nbsp;&nbsp;"Prokleti da ste, bašare. Zašto vi Atreidi uvek morate da budete tako iskreni i časni?"
<BR>&nbsp;&nbsp;&nbsp;&nbsp;&nbsp;"Mislim da je to naše nasleđe."
<BR>&nbsp;&nbsp;&nbsp;&nbsp;&nbsp;"Tu ste potpuno u pravu." Glas je bio Lusilin i dopro je iza Tega.
<BR>&nbsp;&nbsp;&nbsp;&nbsp;&nbsp;Teg se ne osvrnu. Koliko je toga čula? Koliko dugo je stajala tamo?
<BR>&nbsp;&nbsp;&nbsp;&nbsp;&nbsp;Lusila priđe i stade do Tega, ali pažnja joj je bila usredsređena na Dankana. "Vidim da ste obavili posao, Milese."
<BR>&nbsp;&nbsp;&nbsp;&nbsp;&nbsp;"Tarazina naređenja su doslovno izvršena", odvrati Teg.
<BR>&nbsp;&nbsp;&nbsp;&nbsp;&nbsp;"Bili ste veoma mudri, Milese", reče ona. "Mnogo mudriji nego što sam pretpostavljala da možete biti. Tu vašu majku trebalo je oštro kazniti zbog onoga čemu vas je naučila."
<BR>&nbsp;&nbsp;&nbsp;&nbsp;&nbsp;"Ahhh, Lusila zavodnica", reče Dankan. On okrznu pogledom Tega, a zatim ponovo usredsredi pažnju na Lusilu. "Da, sada mogu da odgovorim na moje drugo pitanje - šta ona treba da obavi."
<BR>&nbsp;&nbsp;&nbsp;&nbsp;&nbsp;"Zovu ih Utiskivačicama", reče Teg.
<BR>&nbsp;&nbsp;&nbsp;&nbsp;&nbsp;"Milese", reče Lusila, "ako ste mi otežali zadatak tako da ne mogu da izvršim svoja naređenja, narediću da vas ispeku na ražnju."
<BR>&nbsp;&nbsp;&nbsp;&nbsp;&nbsp;Emocionalna obojenost njenog glasa natera Tega da uzdrhti. Znao je da je njena pretnja samo metafora, ali ono što je pretnja podrazumevala bilo je stvarno.
<BR>&nbsp;&nbsp;&nbsp;&nbsp;&nbsp;"Gozba sa kažnjavanjem", reče Dankan. "Kako je to lepo."
<BR>&nbsp;&nbsp;&nbsp;&nbsp;&nbsp;Teg se obrati Dankanu: "Nema ničeg romantičnog u onome što smo ti učinili, Dankane. Pomogao sam Bene Geseritu u više no jednom zadatku iz koga sam izišao osećajući se ukaljanim, ali nikada nisam bio ukaljaniji nego sada."
<BR>&nbsp;&nbsp;&nbsp;&nbsp;&nbsp;"Tišina!" naredi Lusila. U naređenju se osećala sva jačina Glasa.
<BR>&nbsp;&nbsp;&nbsp;&nbsp;&nbsp;Teg pusti da Glas prostruji kroz njega i pored njega kao što ga je majka naučila, a tada reče: "Za one od nas koji smo iskreno odani Sestrinstvu postoji samo jedna briga: opstanak Bene Geserita. Ne opstanak neke određene jedinke, već samog Sestrinstva. Prevare, nepoštenje - to su prazne reči kada je u pitanju opstanak Sestrinstva."
<BR>&nbsp;&nbsp;&nbsp;&nbsp;&nbsp;"Neka je prokleta ta tvoja majka, Milese!" Lusila mu uputi kompliment ne skrivajući bes.
<BR>&nbsp;&nbsp;&nbsp;&nbsp;&nbsp;Dankan se zagleda u Lusilu. Ko je bila ona? Lusila? On oseti kako mu se osećanja komešaju. Lusila nije bila ista osoba... uopšte nije bila ista, pa ipak... komadići i delići bili su isti. Njen glas. Njene crte. Iznenada, on ponovo ugleda lice žene koje je na trenutak opazio na zidu odaje u Tvrđavi.
<BR>&nbsp;&nbsp;&nbsp;&nbsp;&nbsp;"Dankane, moj dragi Dankane!"
<BR>&nbsp;&nbsp;&nbsp;&nbsp;&nbsp;Suze zakapaše iz Dankanovih očiju. Njegova vlastita majka - još jedna harkonenska žrtva. Mučena... ko zna šta još? Nikada je više nije ugledao njen 'dragi Dankan'.
<BR>&nbsp;&nbsp;&nbsp;&nbsp;&nbsp;"Bogovi, želeo bih da sada, ovde, imam jednog od njih koga bih mogao ubiti", promrmlja Dankan.
<BR>&nbsp;&nbsp;&nbsp;&nbsp;&nbsp;Još jednom on se usredsredi na Lusilu. Suze su zamaglile njene crte lica i omogućile mu lakše upoređivanje. Lusilino lice mešalo se sa licem gospe Džesike, voljene žene Leta Atreida. Dankan pogleda Tega, pa opet Lusilu, otirući suze iz očiju dok se okretao. Lica iz sećanja rastočiše se u lice prave Lusile koja je stajala pred njim. Slična... ali nikada istovetna.
<BR>&nbsp;&nbsp;&nbsp;&nbsp;&nbsp;Utiskivačica.
<BR>&nbsp;&nbsp;&nbsp;&nbsp;&nbsp;Mogao je da pogodi šta to znači. Prava žestina Dankana Ajdaha probudi se u njemu. "Moje dete želiš u utrobi, Utiskivačice? Znam da vas ne zovu majkama bez razloga."
<BR>&nbsp;&nbsp;&nbsp;&nbsp;&nbsp;Ledenog glasa, Lusila odvrati: "O tome drugi put."
<BR>&nbsp;&nbsp;&nbsp;&nbsp;&nbsp;"Hajde da o tome razgovaramo na primerenom mestu", reče Dankan. "Možda ću ti otpevati neku pesmu. Ne onako dobro kao što bi to učinio stari Gurni Halek, ali dovoljno dobro kao predigru za malo krevetskog vežbanja."
<BR>&nbsp;&nbsp;&nbsp;&nbsp;&nbsp;"Nalaziš da je ovo zabavno?" upita ona.
<BR>&nbsp;&nbsp;&nbsp;&nbsp;&nbsp;"Zabavno? Ne, ali setio sam se Gurnija. Reci mi, bašare, jeste li i njega povratili iz mrtvih?"
<BR>&nbsp;&nbsp;&nbsp;&nbsp;&nbsp;"Ne, koliko ja znam", odvrati Teg.
<BR>&nbsp;&nbsp;&nbsp;&nbsp;&nbsp;"Ahhh, bio jednom jedan pevač!" uzviknu Dankan. "Mogao bi vas ubiti dok peva, a da ne pogreši nijednu notu."
<BR>&nbsp;&nbsp;&nbsp;&nbsp;&nbsp;Ne odustajući od svog ledenog držanja, Lusila reče: "Mi iz reda Bene Geserita navikle smo da izbegavamo muziku. Ona budi suviše zbunjujućih osećanja. Sećanja-osećanja, razume se."
<BR>&nbsp;&nbsp;&nbsp;&nbsp;&nbsp;To je trebalo da ga zastraši, da ga podseti na sva ona druga sećanja i na moći Bene Gesrita koja su ona podrazumevala, ali Dankan se samo još glasnije nasmeja.
<BR>&nbsp;&nbsp;&nbsp;&nbsp;&nbsp;"Kakva sramota", reče on. "Propuštate toliko toga u životu." I on poče da pevuši stari Halekov refren:
<BR>&nbsp;&nbsp;&nbsp;&nbsp;&nbsp;"Smotra, prijatelji, smotra davno zbrisanih četa..."
<BR>&nbsp;&nbsp;&nbsp;&nbsp;&nbsp;Misli mu odlutaše daleko, obuzete bogatim, novim ukusom tih ponovo rođenih trenutaka i on još jednom oseti žestoki udar nečeg moćnog što je ostalo potisnuto u njemu. Šta god da je to bilo, bilo je divlje i ticalo se Lusile, Utiskivačice. U mašti ju je video mrtvu, a njeno telo uronjeno u krv.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
