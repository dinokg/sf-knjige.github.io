<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Prošlo je deset hiljada godina od kako je Leto II otpočeo na Rakisu svoj preobražaj od ljudskog bića u peščanog crva, a istoričari se još spore oko njegovih pobuda. Da li je bio gonjen željom za dugim životom? Živeo je više nego deset puta koliko iznosi običan ljudski vek od tri stotine standardnih godina - ali, razmotrite cenu koju je platio. Da li je u pitanju bila privlačnost moći? Nazvan je Tiraninom sa puno razloga, ali šta mu je donela moć od onih stvari koje bi jedno ljudsko biće poželelo? Da li je hteo da spase čovečanstvo od samog sebe? Za odgovor na ovo pitanje raspolažemo jedino njegovim rečima o njegovoj Zlatnoj stazi i ja ne mogu da prihvatim samouslužne spise iz Dar-es-Balata. Da li su možda bila posredi neka druga utoljenja, koja bi jedino njegova iskustva mogla da rasvetle? Bez boljih dokaza, ovo pitanje ostaje otvoreno. Sve što možemo da kažemo jeste: "Učinio je to!" Sama fizička činjenica je neporeciva.
<BR>
<BR>&nbsp;&nbsp;&nbsp;&nbsp;&nbsp;'Preobraženje Leta II', završetak govora Gausa Andauda povodom desethiljadite godišnjice.
<BR>
<BR>&nbsp;&nbsp;&nbsp;&nbsp;&nbsp;Vaf je bio svestan da se još jedanput otisnuo na Laškar. Ovog puta ulog nije mogao biti veći. Jedna Uvažena Naložnica iz Raštrkavanja zahtevala je da se susretne sa njim. Povindah nad povindasima. Potomci Tleilaksa iz Raštrkavanja saopštili su mu sve što su mogli o tim groznim ženama.
<BR>&nbsp;&nbsp;&nbsp;&nbsp;&nbsp;"Daleko su groznije čak i od časnih majki Bene Geserita", rekli su.
<BR>&nbsp;&nbsp;&nbsp;&nbsp;&nbsp;I brojnije, podseti se Vaf.
<BR>&nbsp;&nbsp;&nbsp;&nbsp;&nbsp;Nije u potpunosti verovao ni potomcima Tleilaksa koji su se vraćali. Naglasak im je bio čudan, ponašanje još čudnije, a privrženost obredima sumnjiva. Na koji način bi mogli da budu ponovo primljeni u Veliki Kel? Koji bi mogući obredi gufrana uspeli da ih očiste posle svih ovih vekova? Malo je bilo verovatno da su tokom pokoljenja sačuvali tajnu Tleilaksa.
<BR>&nbsp;&nbsp;&nbsp;&nbsp;&nbsp;Oni nisu više bili malik-braća, pa ipak su predstavljali jedini izvor obaveštenja o tim izgubljenima - povratnicima. A kakva su samo otkrića doneli! Otkrića koja su bila ugrađena u gole Dankana Ajdaha - bilo je to vredno svih rizika od zagađivanja povindaškim zlom.
<BR>&nbsp;&nbsp;&nbsp;&nbsp;&nbsp;Za mesto susreta sa Uvaženom Naložnicom bila je određena jedna iksijanska ne-letelica - što se moglo smatrati neutralnim mestom - koja se nalazila u niskoj orbiti oko zajednički odabrane džinovske gasne planete u jednom opustošenom solarnom sistemu Starog carstva. Lično je Prorok iscrpeo i poslednja bogatstva tog sistema. Novi Liceigrači su se u obličju Iksijanaca nalazili među posadom ne-letelice, pa ipak se Vaf znojio zbog ovog prvog susreta. Ako su te Uvažene Naložnice zaista bile groznije od veštica Bene Geserita, da li će zamena Iksijanaca Liceigračima biti otkrivena?
<BR>&nbsp;&nbsp;&nbsp;&nbsp;&nbsp;Izbor mesta susreta i dogovori o njemu izazivali su kod Tleilaksa napetost. Da li je bezbednost bila potpuna? Bodrio je sebe kako ima dva zapečaćena oružja, koja nikada nisu viđena izvan Tleilaksinih srednjih planeta. Ta oružja su bila mukotrpan ishod dugotrajnih napora njegovih pronalazača: dva majušna bacača strelica skrivena u njegovim rukavima. Godinama je vežbao sa njima sve dok zamah rukavima i izbacivanje otrovnih strelica nisu postali gotovo refleksna radnja.
<BR>&nbsp;&nbsp;&nbsp;&nbsp;&nbsp;Zidovi sobe predviđene za susret bili su valjano pobakreni, što je bio dokaz da su zaštićeni od iksijanskih špijunskih aparata. Ali ko zna kakve su instrumente, mimo iksijanskog znanja, bili u stanju da izumeju ljudi iz Raštrkavanja.
<BR>&nbsp;&nbsp;&nbsp;&nbsp;&nbsp;Vaf kolebljivim korakom uđe u sobu. Uvažena Naložnica već je bila tamo, sedeći u kožnoj visećoj stolici.
<BR>&nbsp;&nbsp;&nbsp;&nbsp;&nbsp;"Zvaćeš me onako kako me i svi drugi zovu", reče mu umesto pozdrava. "Uvažena Naložnica."
<BR>&nbsp;&nbsp;&nbsp;&nbsp;&nbsp;Poklonio se, jer su ga upozorili da to treba da učini. "Uvažena Naložnice."
<BR>&nbsp;&nbsp;&nbsp;&nbsp;&nbsp;Ni nagoveštaja skrivenih moći u njenom glasu. Tih kontra-alt sa gornjim tonovima koji su govorili da ga prezire. Izgledala je kao neki ostareli atleta ili akrobata, usporen i umirovljen, ali koji je i dalje očuvao napetost mišića i ponešto od svoje veštine. Lice joj je bilo zategnuto - koža preko lobanje sa istaknutim jagodicama. Tankousna usta odavala su utisak osionosti dok je govorila kao da je svaka reč bila upućena bićima nižeg reda.
<BR>&nbsp;&nbsp;&nbsp;&nbsp;&nbsp;"Pa, uđi i sedi!" dobaci mu, mahnuvši prema visećoj stolici naspram sebe.
<BR>&nbsp;&nbsp;&nbsp;&nbsp;&nbsp;Vaf začu kako se ulazni otvor sa šištanjem zatvara iza njegovih leđa. Bio je sam sa njom! Bez sumnje je posedovala detektor. Video je njegov vod koji joj je bio spojen sa levim uvom. Njegovi bacači strelica bili su zapečaćeni i 'isprani' protiv detektora, a potom držani na minus 340 Kelvinovih stepeni u radijacijskom tanku za pet S na Y, da bi bili sigurni od detektora. Da li je to bilo dovoljno?
<BR>&nbsp;&nbsp;&nbsp;&nbsp;&nbsp;Polako se spustio u naznačenu stolicu.
<BR>&nbsp;&nbsp;&nbsp;&nbsp;&nbsp;Oči Uvažene Naložnice bile su prekrivene kontaktnim sočivima narandžaste boje, što im je davalo divlji izgled. Sve zajedno delovalo je zastrašujuće. A tek odeća! Crvene hulahopke ispod tamnog plašta. Površina plašta bila je ukrašena nekakvom biserastom tkaninom koja je tvorila čudne arabeske i zmajolike šare. Sedela je u stolici kao da je bila na tronu, sa kandžastim šakama koje su ovlaš počivale na naslonima.
<BR>&nbsp;&nbsp;&nbsp;&nbsp;&nbsp;Vaf se obazre po prostoriji. Njegovi ljudi pregledali su ovo mesto zajedno sa iksijanskim radnicima za tehničko održavanje i predstavnicima Uvažene Naložnice.
<BR>&nbsp;&nbsp;&nbsp;&nbsp;&nbsp;Uradili smo najbolje što smo mogli, pomisli i pokuša da se opusti.
<BR>&nbsp;&nbsp;&nbsp;&nbsp;&nbsp;Uvažena Naložnica se nasmeja.
<BR>&nbsp;&nbsp;&nbsp;&nbsp;&nbsp;Vaf ju je netremice posmatrao trudeći se da izgleda spokojan, koliko mu je to hrabrost dozvoljavala. "Sada me odmeravate", obrati joj se glasom punim optužbe. "Govorite sebi kako raspolažete neizmernim sredstvima koja možete da upotrebite protiv mene, tananim i grubim instrumentima koja mogu da sprovedu u delo vaša naređenja."
<BR>&nbsp;&nbsp;&nbsp;&nbsp;&nbsp;"Ne razgovaraj tim tonom sa mnom." Reči su bile izgovorene tiho i ravnim glasom, ali su sadržavale toliko zlobe u sebi da se Vaf gotovo trže.
<BR>&nbsp;&nbsp;&nbsp;&nbsp;&nbsp;Zurio je u vretenast mišić ženine noge, u tu zagasitocrvenu tkaninu hulahopki koja se prelivala na koži kao da je bila njen organski deo.
<BR>&nbsp;&nbsp;&nbsp;&nbsp;&nbsp;Vreme njihovog susreta bilo je podešeno da oboma pada usred prepodneva, i to tako što je čas buđenja bio usput usklađen. Vaf se, međutim, osećao kao iščašen i u nepovoljnom položaju. Šta ako su priče njegovih doušnika bile istinite? Mora biti da pri sebi ima oružje.
<BR>&nbsp;&nbsp;&nbsp;&nbsp;&nbsp;Nasmešila mu se veselo.
<BR>&nbsp;&nbsp;&nbsp;&nbsp;&nbsp;"Pokušavate da me zaplašite", reče Vaf.
<BR>&nbsp;&nbsp;&nbsp;&nbsp;&nbsp;"I uspevam."
<BR>&nbsp;&nbsp;&nbsp;&nbsp;&nbsp;Talas srdžbe preplavi Vafa. Trudio se da mu se to ne pokaže u glasu. "Došao sam na vaš poziv."
<BR>&nbsp;&nbsp;&nbsp;&nbsp;&nbsp;"Nadam se da nisi došao da bi ušao u sukob u kome bi zasigurno izvukao deblji kraj", odvrati ona.
<BR>&nbsp;&nbsp;&nbsp;&nbsp;&nbsp;"Došao sam da sklopim savez između nas", napomenu on. Pri tom se pitao: Šta hoće od nas? Nema sumnje da smo im zbog nečega potrebni.
<BR>&nbsp;&nbsp;&nbsp;&nbsp;&nbsp;"Kakav bi to savez mogao biti sklopljen između nas?" upita ona. "Zar biste vi podizali građevine na splavu koji se raspada? Ha! Sporazumi se mogu kršiti i to se često događa."
<BR>&nbsp;&nbsp;&nbsp;&nbsp;&nbsp;"Šta je zalog naše pogodbe?" upita on.
<BR>&nbsp;&nbsp;&nbsp;&nbsp;&nbsp;"Pogodbe? Ja se ne pogađam. Mene zanima gola koga ste načinili za one veštice." Njen ton nije odavao ništa, ali Vafovo bilo ipak zakuca jače na ovo pitanje.
<BR>&nbsp;&nbsp;&nbsp;&nbsp;&nbsp;U jednom od njegovih gola života, Vafa je obučavao mentat odmetnik. Sposobnosti mentata bile su izvan njegovog domašaja, a pored toga, razmišljanje zahteva reči. Bili su primorani da ubiju tog povindaha mentata, ali je samo iskustvo sadržalo neke vredne stvari. Vaf je dopustio da ga obuzme izvesno osećanje odvratnosti pri sećanju na to, ali je ipak prizvao u svest one vredne stvari.
<BR>&nbsp;&nbsp;&nbsp;&nbsp;&nbsp;Napadni i upij u sebe podatke koje taj napad izaziva!
<BR>&nbsp;&nbsp;&nbsp;&nbsp;&nbsp;"Ništa mi ne nudite u zamenu!" reče on prilično glasno.
<BR>&nbsp;&nbsp;&nbsp;&nbsp;&nbsp;"Obeštećenje je stvar mog slobodnog izbora", odgovori ona mirno.
<BR>&nbsp;&nbsp;&nbsp;&nbsp;&nbsp;Vaf je prezrivo pogleda. "Da li se vi to igrate sa mnom?"
<BR>&nbsp;&nbsp;&nbsp;&nbsp;&nbsp;Pokazala je bele zube, divlje se cereći. "Ne bi preživeo moju igru, niti bi to poželeo."
<BR>&nbsp;&nbsp;&nbsp;&nbsp;&nbsp;"Te sam, tako, primoran da zavisim od vaše dobre volje!"
<BR>&nbsp;&nbsp;&nbsp;&nbsp;&nbsp;"Zavisnost?" Reč se izvila iz njenih usta kao da ju je proizvelo osećanje odvratnosti. "Zbog čega prodajete te gole vešticama, pa ih potom ubijate?"
<BR>&nbsp;&nbsp;&nbsp;&nbsp;&nbsp;Vaf stisnu usne i zaneme.
<BR>&nbsp;&nbsp;&nbsp;&nbsp;&nbsp;"Izmenili ste ovog golu na neki način, a ipak mu ostavili mogućnost da ponovo stekne svoja prvobitna sećanja", podseti ga ona.
<BR>&nbsp;&nbsp;&nbsp;&nbsp;&nbsp;"Tako mnogo znate!" odbrusi Vaf. Ovo nije bila poruga u pravom smislu te reči, i nadao se da nije ništa otkrila. Špijuni! Imala je špijune među vešticama! Da li je i u zavičaju Tleilaksa postojao izdajnik?
<BR>&nbsp;&nbsp;&nbsp;&nbsp;&nbsp;"Na Rakisu živi jedna devojčica od posebne važnosti za planove onih veštica", reče Uvažena Naložnica.
<BR>&nbsp;&nbsp;&nbsp;&nbsp;&nbsp;"Otkud to znate?"
<BR>&nbsp;&nbsp;&nbsp;&nbsp;&nbsp;"Veštice ne mogu da načine nijedan korak a da mi to ne znamo! Pomišljate na špijune, ali ne možete ni da zamislite koliko će daleko naše ruke dosegnuti!"
<BR>&nbsp;&nbsp;&nbsp;&nbsp;&nbsp;Vaf je bio užasnut. Da li je mogla da mu čita misli? Da li je posredi bilo nešto stvoreno u Raštrkavanju? Neki divlji talenat stečen tamo gde se prvobitno ljudsko seme nije moglo održati?
<BR>&nbsp;&nbsp;&nbsp;&nbsp;&nbsp;"Jeste li izmenili tog golu?" upita ona odsečno.
<BR>&nbsp;&nbsp;&nbsp;&nbsp;&nbsp;Glas!
<BR>&nbsp;&nbsp;&nbsp;&nbsp;&nbsp;Vaf, koga je mentat učitelj naoružao protiv tog sredstva, zamalo što ipak nije lanuo odgovor. Ova Uvažena Naložnica posedovala je ponešto od moći veštica! To je tako neočekivano došlo od nje. Takve stvari si mogao očekivati od jedne časne majke i stoga si bio u pripravnosti. Bilo mu je potrebno nekoliko trenutaka da se sabere. Skupio je šake ispod brade.
<BR>&nbsp;&nbsp;&nbsp;&nbsp;&nbsp;"Raspolažete zanimljivim sredstvima", primeti ona.
<BR>&nbsp;&nbsp;&nbsp;&nbsp;&nbsp;Crte Vafovog lica poprimiše mangupski izgled. Znao je u kojoj je meri mogao da izgleda umirujuće đavolasto.
<BR>&nbsp;&nbsp;&nbsp;&nbsp;&nbsp;Napad!
<BR>&nbsp;&nbsp;&nbsp;&nbsp;&nbsp;"Poznato nam je koliko ste naučili od Bene Geserita", započe on.
<BR>&nbsp;&nbsp;&nbsp;&nbsp;&nbsp;Izraz besa pređe preko njenog lica i namah nestade. "One nas ničemu nisu naučile!"
<BR>&nbsp;&nbsp;&nbsp;&nbsp;&nbsp;Vaf podesi glas tako da zvuči šaljivo molećivo, te reče laskajući: "Dabome, ovo nije pogađanje."
<BR>&nbsp;&nbsp;&nbsp;&nbsp;&nbsp;"Zar nije?" Delovala je donekle iznenađeno.
<BR>&nbsp;&nbsp;&nbsp;&nbsp;&nbsp;Vaf spusti ruke. "Ma hajdete, Uvažena Naložnice. Zainteresovani ste za tog golu. Govorite o stvarima na Rakisu. Za šta nas vi smatrate?"
<BR>&nbsp;&nbsp;&nbsp;&nbsp;&nbsp;"Za malovredne. Svakim trenutkom postajete sve manje vredni."
<BR>&nbsp;&nbsp;&nbsp;&nbsp;&nbsp;Vaf u njenom odgovoru oseti delovanje najhladnije logičke mašine. Nije tu bilo nagoveštaja prisustva mentata, već nečeg jezivijeg. Sposobna je da me ubije ovde na licu mesta!
<BR>&nbsp;&nbsp;&nbsp;&nbsp;&nbsp;Gde su joj oružja? Da li su joj uopšte potrebna oružja? Nije mu se dopadao izgled tih vretenastih mišića, žuljevitih ruku i lovački odsjaj u njenim narandžastim očima. Da li je na neki način mogla da nasluti (ili čak da zna) za bacače strelica u njegovim rukavima?
<BR>&nbsp;&nbsp;&nbsp;&nbsp;&nbsp;"Suočeni smo sa problemom koji se ne može rešiti logičkim putem", nastavi ona.
<BR>&nbsp;&nbsp;&nbsp;&nbsp;&nbsp;Vaf je zgranuto zurio u nju. Ovo je mogao da kaže jedan Zensuni gospodar. Sam je to sebi bio rekao u više prilika.
<BR>&nbsp;&nbsp;&nbsp;&nbsp;&nbsp;"Verovatno nikad nisi razmotrio jednu takvu mogućnost", nastavi ona sa podbadanjem.
<BR>&nbsp;&nbsp;&nbsp;&nbsp;&nbsp;Kao da su joj ove reči svukle masku sa lica, Vaf odjednom prozre proračunatu osobu iza svih onih nameštenih stavova. Da li ga je smatrala nekim teturavim slepcem dostojnim jedino omalovažavanja?
<BR>&nbsp;&nbsp;&nbsp;&nbsp;&nbsp;Sakupio je u glasu što je više mogao kolebljive začuđenosti i upitao: "Na koji način se takav problem može rešiti?"
<BR>&nbsp;&nbsp;&nbsp;&nbsp;&nbsp;"To će odrediti prirodan razvoj događaja", odvrati ona.
<BR>&nbsp;&nbsp;&nbsp;&nbsp;&nbsp;Vaf nastavi da je netremice posmatra, praveći se da je zbunjen. Njene reči nisu mirisale na otkriće. Ipak, neke stvari su se podrazumevale! Zato reče samo: "Vaše reči me ostavljaju u nedoumici."
<BR>&nbsp;&nbsp;&nbsp;&nbsp;&nbsp;"Ljudski rod je postao beskrajan", odvrati ona. "To je istinski dar Raštrkavanja."
<BR>&nbsp;&nbsp;&nbsp;&nbsp;&nbsp;Vaf se borio da prikrije nemir koji su poslednje reči stvorile u njemu. "Beskrajne vaseljene, beskrajno vreme - sve se može dogoditi", reče on.
<BR>&nbsp;&nbsp;&nbsp;&nbsp;&nbsp;"Ah, mali bistri čovečuljče", nasmeši se ona. "Kako se može pristati na sve mogućnosti? To nije logično."
<BR>&nbsp;&nbsp;&nbsp;&nbsp;&nbsp;Zvučala je, pomisli Vaf, kao jedan od onih drevnih vođa Batlerijanskog Džihada, koji je pokušao da oslobodi čovečanstvo od mehaničkih umova. Ova Uvažena Naložnica bila je čudnovato zastarela.
<BR>&nbsp;&nbsp;&nbsp;&nbsp;&nbsp;"Naši preci tražili su odgovor uz pomoć računara", odvaži se on. Neka proba ovo!
<BR>&nbsp;&nbsp;&nbsp;&nbsp;&nbsp;"Već ti je poznato da računarima nedostaje beskrajan skladišni kapacitet", reče ona.
<BR>&nbsp;&nbsp;&nbsp;&nbsp;&nbsp;Njene reči ga još jednom pometoše. Da li je doista mogla da čita misli? Je li ovo bio neki oblik otiskivanja uma? Ono što su Tleilaksi radili sa Liceigračima i golama, možda su mogli i drugi. Usredsredio je svest i usmerio je na Iksijance, na njihove zle naprave. Povindaške naprave!
<BR>&nbsp;&nbsp;&nbsp;&nbsp;&nbsp;Uvažena Naložnica se obazre po sobi. "Da li grešimo što verujemo Iksijancima?" upita ga.
<BR>&nbsp;&nbsp;&nbsp;&nbsp;&nbsp;Vaf zadrža dah.
<BR>&nbsp;&nbsp;&nbsp;&nbsp;&nbsp;"Mislim da im ne verujete u potpunosti", podbode ga ona. "Hajde, hajde, mali čoveče. Nudim ti svoju dobru volju."
<BR>&nbsp;&nbsp;&nbsp;&nbsp;&nbsp;Vaf je sa zakašnjenjem počeo da sluti da ona pokušava da se ponaša prijateljski i iskreno prema njemu. Nema sumnje da je napustila raniji stav srdite nadmoćnosti. Njegovi doušnici među Izgubljenima preneli su mu da su Uvažene Naložnice donosile seksualne odluke na sličan način kao i Bene Geserit. Da li je pokušavala da bude zavodljiva? Ali ona je jasno shvatala i obrazlagala slabost logike.
<BR>&nbsp;&nbsp;&nbsp;&nbsp;&nbsp;Bilo je to veoma uzbuđujuće!
<BR>&nbsp;&nbsp;&nbsp;&nbsp;&nbsp;"Vrtimo se ukrugu", reče on.
<BR>&nbsp;&nbsp;&nbsp;&nbsp;&nbsp;"Sasvim suprotno. Krugovi zatvaraju. Krugovi ograničavaju. Čovečanstvo nije više ograničeno svemirom u kome traba da raste."
<BR>&nbsp;&nbsp;&nbsp;&nbsp;&nbsp;Evo, ponovo je krenula! On prozbori suvim glasom: "Rečeno je da ono što ne možeš da kontrolišeš moraš prihvatiti."
<BR>&nbsp;&nbsp;&nbsp;&nbsp;&nbsp;Nagnula se napred, prikovavši svoje narandžaste oči za njegovo lice. "Da li prihvataš mogućnost konačne propasti Bene Tleilaksa?"
<BR>&nbsp;&nbsp;&nbsp;&nbsp;&nbsp;"Da je tako ne bih sada bio ovde."
<BR>&nbsp;&nbsp;&nbsp;&nbsp;&nbsp;"Kada logika više ne pomaže moraju se upotrebiti druga oruđa."
<BR>&nbsp;&nbsp;&nbsp;&nbsp;&nbsp;Vaf se isceri. "To zvuči logično."
<BR>&nbsp;&nbsp;&nbsp;&nbsp;&nbsp;"Ne izruguj se sa mnom! Kako se usuđuješ!"
<BR>&nbsp;&nbsp;&nbsp;&nbsp;&nbsp;Vaf uzdiže šake u stavu odbrane i reče umirujućim tonom: "Koja bi oruđa Uvažena Naložnica predložila?"
<BR>&nbsp;&nbsp;&nbsp;&nbsp;&nbsp;"Energiju!"
<BR>&nbsp;&nbsp;&nbsp;&nbsp;&nbsp;Njen odgovor ga iznenadi. "Energiju? U kom obliku i u kojoj meri?"
<BR>&nbsp;&nbsp;&nbsp;&nbsp;&nbsp;"Tražiš logične odgovore", prebaci mu ona.
<BR>&nbsp;&nbsp;&nbsp;&nbsp;&nbsp;Vaf sa osećanjem žalosti shvati da ona i, pored svega, nije Zensuni. Uvažena Naložnica je samo izvodila igre rečima na ivicama ne-logike, kružeći oko nje, ali je logika bila njeno oruđe.
<BR>&nbsp;&nbsp;&nbsp;&nbsp;&nbsp;"Trulež se iz jezgra širi prema spolja na sve strane", napomenu on.
<BR>&nbsp;&nbsp;&nbsp;&nbsp;&nbsp;Činilo se kao da nije čula njegovu ispitivačku tvrdnju. "Postoji neiskorišćena energija u dubinama svakog ljudskog bića koje se udostojimo da dotaknemo", reče ona. Ispružila je koščati prst do na nekoliko milimetara od njegovog nosa.
<BR>&nbsp;&nbsp;&nbsp;&nbsp;&nbsp;Vaf se povuče dublje u stolicu sve dok ona ne spusti ruku. Zatim je upita: "Zar to nije ono što su rekle Bene Geserite pre no što su proizvele svog Kvizac Haderaha?"
<BR>&nbsp;&nbsp;&nbsp;&nbsp;&nbsp;"One su izgubile kontrolu nad sobom i nad njim", odbrusi ona podrugljivo.
<BR>&nbsp;&nbsp;&nbsp;&nbsp;&nbsp;Ponovo je, pomisli Vaf, upotrebila logiku u razmišljanju o ne-logici. Koliko mnogo mu je rekla u ovih nekoliko omaški. Mogao je ovlaš da sagleda verovatnu istoriju ovih Uvaženih Naložnica. Jedna od prirodnih časnih majki, pripadnica Slobodnjaka sa Rakisa, otišla je u Raštrkavanje. Za vreme i neposredno posle Vremena gladi najrazličitiji ljudi bežali su u ne-letelicama. Jedna ne-letelica posejala je negde tu divlju vešticu i njene ideje. To seme se vratilo u obliku ove žene-lovca narandžastih očiju.
<BR>&nbsp;&nbsp;&nbsp;&nbsp;&nbsp;Ona još jednom nasrnu Glasom na njega, pitajući: "Šta ste uradili s tim golom?"
<BR>&nbsp;&nbsp;&nbsp;&nbsp;&nbsp;Ovog puta Vaf je bio spreman i samo sleže ramenima. Ova Uvažena Naložnica se mora ukloniti ili, ako je moguće, ubiti. Saznao je dosta od nje, ali nije bilo načina da se utvrdi koliko je ona uz pomoć svojih neodgonetljivih talenata istovremeno saznala od njega.
<BR>&nbsp;&nbsp;&nbsp;&nbsp;&nbsp;One su seksualna čudovišta, saopštili su mu njegovi obaveštajci. One porobljavaju muškarce seksualnim moćima.
<BR>&nbsp;&nbsp;&nbsp;&nbsp;&nbsp;"Kako malo znaš o radostima koje mogu da ti pružim", reče ona. Glas joj se kao bič uvijao oko njega. Kako je to bilo primamljivo! Koliko zavodljivo!
<BR>&nbsp;&nbsp;&nbsp;&nbsp;&nbsp;Vaf prozbori braneći se: "Kažite mi zašto..."
<BR>&nbsp;&nbsp;&nbsp;&nbsp;&nbsp;"Nemam potrebe išta da ti kažem!"
<BR>&nbsp;&nbsp;&nbsp;&nbsp;&nbsp;"Onda vi niste došli da se pogodimo." Glas mu je zvučao tužno. Ne-letelice su zbilja posejale trulež u drugim vaseljenama. Vaf oseti breme nužnosti na plećima. Šta ako nije bio u stanju da je ubije?
<BR>&nbsp;&nbsp;&nbsp;&nbsp;&nbsp;"Kako se usuđuješ da jednoj Uvaženoj Naložnici predlažeš pogodbu?" uzviknu ona. "Znaj da mi određujemo cenu!"
<BR>&nbsp;&nbsp;&nbsp;&nbsp;&nbsp;"Ne poznajem vaše načine, Uvažena Naložnice", reče Vaf. "Ali osećam u vašim rečima da sam vam naneo uvredu."
<BR>&nbsp;&nbsp;&nbsp;&nbsp;&nbsp;"Izvinjenje je prihvaćeno."
<BR>&nbsp;&nbsp;&nbsp;&nbsp;&nbsp;Nije mi bila namera da se izvinjavam! Zurio je u nju praznim pogledom. Mnogi zaključci mogli su se izvesti iz njenog ponašanja. Na temelju svog milenijumskog iskustva Vaf stade da razmatra ono što je ovde saznao. Ovo žensko biće iz Raštrkavanja došlo je k njemu radi jednog bitnog dela obaveštenja. To znači da nije imala drugi izbor podataka. Osećao je očajanje u njoj. Dobro skriveno, ali nedvosmisleno prisutno. Bila joj je potrebna potvrda ili pobijanje nečega čega se bojala.
<BR>&nbsp;&nbsp;&nbsp;&nbsp;&nbsp;Koliko je samo, dok je sedela ovde sa kandžastim rukama ovlaš položenim na naslone stolice, ličila na pticu grabljivicu! Trulež iz jezgra širi se prema spolja na sve strane. Maločas je to rekao, a ona nije čula. Jasno, atomsko čovečanstvo nastavlja da eksplodira u svojim raštrkanim Raštrkavanjima. Ljudi koje je ova Uvažena Naložnica predstavljala nisu pronašli način da slede ne-letelice. Dabome, u tome je bila stvar. Ona je lovila ne-letelice baš kao što su to činile i Bene Geserite.
<BR>&nbsp;&nbsp;&nbsp;&nbsp;&nbsp;"Tragate za načinom da poništite nevidljivost ne-letelica", reče on.
<BR>&nbsp;&nbsp;&nbsp;&nbsp;&nbsp;Ova tvrdnja ju je očigledno uzdrmala. Nije ovo očekivala od đavolastog čovečuljka koji je sedeo naspram nje. Video je kako joj strah, zatim srdžba i na kraju odlučnost prelaze preko lica pre nego što je navukla svoju masku grabljivice. Ipak, znala je. Znala je da je shvatio.
<BR>&nbsp;&nbsp;&nbsp;&nbsp;&nbsp;"To je, dakle, ono što radite s vašim golom", najzad reče ona.
<BR>&nbsp;&nbsp;&nbsp;&nbsp;&nbsp;"To je ono što veštice Bene Geserita žele da učine uz njegovu pomoć", slaga Vaf.
<BR>&nbsp;&nbsp;&nbsp;&nbsp;&nbsp;"Potcenila sam te", priznade ona. "Da li si i ti napravio istu grešku sa mnom?"
<BR>&nbsp;&nbsp;&nbsp;&nbsp;&nbsp;"Ne bih rekao, Uvažena Naložnice. Plan razmnožavanja čiji ste vi proizvod, je sasvim očito opasan. Mislim da biste mogli da udarite nogom i usmrtite me pre no što trepnem. Veštice nisu u istoj ligi sa vama."
<BR>&nbsp;&nbsp;&nbsp;&nbsp;&nbsp;Zadovoljan osmeh omekša joj crte lica. "Hoće li Tleilaksi da budu naše revnosne sluge ili sužnji?"
<BR>&nbsp;&nbsp;&nbsp;&nbsp;&nbsp;Nije pokušao da sakrije uvređenost. "Znači, nudite nam ropstvo?"
<BR>&nbsp;&nbsp;&nbsp;&nbsp;&nbsp;"To je jedan od izbora za vas."
<BR>&nbsp;&nbsp;&nbsp;&nbsp;&nbsp;Sad ju je imao! Osionost je bila njena slabost. On tobože pokorno upita: "Šta biste mi naredili da učinim?"
<BR>&nbsp;&nbsp;&nbsp;&nbsp;&nbsp;"Povešćeš kući dve mlade Uvažene Naložnice kao gošće. One treba da se pare sa vama i... da vas nauče našim načinima ekstaze."
<BR>&nbsp;&nbsp;&nbsp;&nbsp;&nbsp;Vaf dvaput polako udahnu i izdahnu.
<BR>&nbsp;&nbsp;&nbsp;&nbsp;&nbsp;"Jeste li vi neplodni?" upita ga.
<BR>&nbsp;&nbsp;&nbsp;&nbsp;&nbsp;"Samo su naši Liceigrači hibridi." To je već znala. Bilo je to nadaleko poznato.
<BR>&nbsp;&nbsp;&nbsp;&nbsp;&nbsp;"Nazivaš sebe Gospodarom", reče ona, "pa ipak nisi zagospodario sobom."
<BR>&nbsp;&nbsp;&nbsp;&nbsp;&nbsp;Više nego ti, kučko od Uvažene Naložnice! Pored toga, nazivam sebe i Mašeikom, što je činjenica koja bi mogla i da te uništi.
<BR>&nbsp;&nbsp;&nbsp;&nbsp;&nbsp;"Te dve Uvažene Naložnice koje šaljem s tobom izvršiće pregled svega tleilaškog i vratiće mi se sa izveštajem", reče ona.
<BR>&nbsp;&nbsp;&nbsp;&nbsp;&nbsp;On uzdahnu kao da je pomiren sa sudbinom. "Jesu li te dve mlade žene zgodne?"
<BR>&nbsp;&nbsp;&nbsp;&nbsp;&nbsp;"Uvažene Naložnice!" ispravi ga ona grubo.
<BR>&nbsp;&nbsp;&nbsp;&nbsp;&nbsp;"Je li to jedino ime koje koristite?"
<BR>&nbsp;&nbsp;&nbsp;&nbsp;&nbsp;"Njihovo je pravo, a ne tvoje, da ti kažu imena ako tako odluče." Nagnula se na bok i lupnula koščatim zglavkom po podu. Metal joj zasvetluca u ruci. Imala je načina da probije zaštitni omotač ove prostorije.
<BR>&nbsp;&nbsp;&nbsp;&nbsp;&nbsp;Otvor se raskrili i uđoše dve žene odevene veoma slično starijoj Uvaženoj Naložnici. Njihovi tamni plaštovi nosili su manje ukrasa, a i obe su bile mlade. Vaf ih je netremice posmatrao. Da li su obe bile... Trudio se da ne pokaže ushićenje, ali je znao da ne uspeva u tome. Ne mari. Ova starija će pomisliti da se on divi lepoti mlađih žena. Po znacima znanim jedino Gospodarima, video je da je jedan od pridošlica novi Liceigrač. Bila je izvršena uspešna izmena, a ovi Raštrkani nisu uspeli da je otkriju! Tleilaksi su uspešno preskočili preponu! Zapita se da li bi i Bene Geserit bile isto tako slepe za ove nove gole?
<BR>&nbsp;&nbsp;&nbsp;&nbsp;&nbsp;"Pokazao si razumnu saglasnost u ovom pogledu, zbog čega ćeš biti nagrađen", reče stara Uvažena Naložnica.
<BR>&nbsp;&nbsp;&nbsp;&nbsp;&nbsp;"Uviđam vaše moći, Uvažena Naložnice", odvrati on. To je bila istina. Naklonio je glavu da bi sakrio odlučnost, znajući da inače ne bi mogao da je sačuva od njenih očiju.
<BR>&nbsp;&nbsp;&nbsp;&nbsp;&nbsp;Ona pokaza rukom na pridošlice. "Ove dve će ti se pridružiti. I najmanji njihov ćef je naređenje za tebe. Ophodićeš se prema njima sa počastima i poštovanjem."
<BR>&nbsp;&nbsp;&nbsp;&nbsp;&nbsp;"Svakako, Uvažena Naložnice." Držeći i dalje pognutu glavu, naglo je uzdigao obe ruke kao da izražava pozdrav ili potčinjenost. Strelice fijuknuše iz oba rukava. U trenutku kada je izbacio strelice Vaf naglo pomeri telo u stranu. Ipak, pokret mu nije bio dovoljno hitar. Stara Uvažena Naložnica hitnula je nogu i zakačila ga po levoj butini, odbacivši ga zajedno sa stolicom unazad.
<BR>&nbsp;&nbsp;&nbsp;&nbsp;&nbsp;Bilo je to, ipak, poslednje što je stara Uvažena Naložnica učinila u životu. Strelica iz levog rukava pogodila ju je u zadnji deo vrata, ušavši kroz otvorena usta, te čeljusti razjapljene od iznenađenja. Narkotički otrov presekao joj je krik. Druga strelica pogodila je pridošlicu koja nije bila Liceigrač u desno oko. Njegov Liceigrač, munjevitim udarcem u vrat, sprečio je bilo kakav krik upozorenja.
<BR>&nbsp;&nbsp;&nbsp;&nbsp;&nbsp;Dva mrtva tela srozaše se na pod.
<BR>&nbsp;&nbsp;&nbsp;&nbsp;&nbsp;Vaf se sa izrazom bola na licu izvuče iz stolice i uspravi. U butini mu je tuklo bilo. Samo koji milimetar više i polomila bi mu butnu kost. Shvatio je da njena reakcija nije proizašla iz centralnog nervnog sistema. Kao kod nekih insekata, napad je mogao biti pokrenut od strane odgovarajućeg mišićnog sistema. Moraće da istraže ovo dostignuće.
<BR>&nbsp;&nbsp;&nbsp;&nbsp;&nbsp;Liceigrač koji mu se maločas našao pri ruci osluškivao je pokraj raskriljenog otvora. Koraknuo je u stranu da bi propustio unutra drugog Liceigrača, u obličju iksijanskog stražara.
<BR>&nbsp;&nbsp;&nbsp;&nbsp;&nbsp;Vaf stade da masira ozleđenu butinu dok su za to vreme njegovi Liceigrači razodevali mrtve žene. Onaj što je podražavao Iksijanca prinosio je glavu na glavu stare Uvažene Naložnice. Posle toga, stvari su se brzo razvijale. Na kraju nije više bilo iksijanskog stražara, već samo vernih kopija stare Uvažene Naložnice i njene sluge, mlađe Uvažene Naložnice. Ušao je još jedan lažni Iksijanac i iskopirao drugu mladu Uvaženu Naložnicu. Tamo gde su bila mrtva tela brzo je ostao samo pepeo. Nova Uvažena Naložnica skupi pepeo u vreću i sakri je ispod odeće.
<BR>&nbsp;&nbsp;&nbsp;&nbsp;&nbsp;Vaf brižljivo pretraži prostoriju. Pomisao na posledice mogućeg otkrića natera ga da uzdrhti. Ovakva osionost kakvoj je ovde bio svedok očito je poticala od strahotnih moći. Te moći se moraju ispitati. On zadrža Liceigrača koji je kopirao staru ženu.
<BR>&nbsp;&nbsp;&nbsp;&nbsp;&nbsp;"Uzeo si njen otisak?"
<BR>&nbsp;&nbsp;&nbsp;&nbsp;&nbsp;"Da, gospodaru. Njena buduća sećanja bila su još živa kada sam je kopirao."
<BR>&nbsp;&nbsp;&nbsp;&nbsp;&nbsp;"Prenesi ih njoj." On pokaza na Liceigrača u obliku iksijanskog stražara. Dodirnuli su se čelima i posle nekoliko otkucaja srca razdvojili.
<BR>&nbsp;&nbsp;&nbsp;&nbsp;&nbsp;"Izvršeno je", reče starija.
<BR>&nbsp;&nbsp;&nbsp;&nbsp;&nbsp;"Koliko smo uspešnih kopija ovih Uvaženih Naložnica ukupno načinili?"
<BR>&nbsp;&nbsp;&nbsp;&nbsp;&nbsp;"Četiri, gospodaru."
<BR>&nbsp;&nbsp;&nbsp;&nbsp;&nbsp;"I nijedan nije otkriven?"
<BR>&nbsp;&nbsp;&nbsp;&nbsp;&nbsp;"Nijedan, gospodaru."
<BR>&nbsp;&nbsp;&nbsp;&nbsp;&nbsp;"Ta četvorica moraju otići u unutrašnjost oblasti Uvaženih Naložnica i saznati šta treba da se zna o njima. Jedan od te četvorice mora se potom vratiti i saopštiti nam ono što ste saznali."
<BR>&nbsp;&nbsp;&nbsp;&nbsp;&nbsp;"To je nemoguće, gospodaru."
<BR>&nbsp;&nbsp;&nbsp;&nbsp;&nbsp;"Nemoguće?"
<BR>&nbsp;&nbsp;&nbsp;&nbsp;&nbsp;"Prekinuli su vezu sa svojim izvorom. To je njihov način, gospodaru. Oni predstavljaju jednu novu ćeliju, koju su ustanovili na Gamuu."
<BR>&nbsp;&nbsp;&nbsp;&nbsp;&nbsp;"Ali, mi bismo zacelo mogli..."
<BR>&nbsp;&nbsp;&nbsp;&nbsp;&nbsp;"Izvinite, gospodaru. Koordinate njihovog mesta u Raštrkavanju bile su sadržane jedino u putanjama ne-letelica koje su, međutim, izbrisane."
<BR>&nbsp;&nbsp;&nbsp;&nbsp;&nbsp;"Tragovi su im potpuno zatrti." U glasu mu se osećala poraženost.
<BR>&nbsp;&nbsp;&nbsp;&nbsp;&nbsp;"Potpuno, gospodaru."
<BR>&nbsp;&nbsp;&nbsp;&nbsp;&nbsp;Katastrofa! Bio je primoran da zauzda pomisao o iznenadnom grozničavom izbacivanju strelica. "Ne smeju da saznaju šta smo ovde učinili", promrmlja on.
<BR>&nbsp;&nbsp;&nbsp;&nbsp;&nbsp;"Od nas neće saznati, gospodaru."
<BR>&nbsp;&nbsp;&nbsp;&nbsp;&nbsp;"Kakve su sposobnosti razvile? Kakve moći? Brzo!"
<BR>&nbsp;&nbsp;&nbsp;&nbsp;&nbsp;"One su ono što bi se moglo očekivati od neke časne majke Bene Geserita, ali bez njenih melanžiskih sećanja."
<BR>&nbsp;&nbsp;&nbsp;&nbsp;&nbsp;"Siguran si u ovo poslednje?"
<BR>&nbsp;&nbsp;&nbsp;&nbsp;&nbsp;"Nema ni najmanjeg nagoveštaja o tome. Kao što znate, gospodaru, mi..."
<BR>&nbsp;&nbsp;&nbsp;&nbsp;&nbsp;"Da, da. Znam." On ima dade znak rukom da ućute. "Ali ona stara je bila tako osiona, tako..."
<BR>&nbsp;&nbsp;&nbsp;&nbsp;&nbsp;"Izvinite, gospodaru, ali nalazimo se u vremenskoj stisci. Te Uvažene Naložnice su usavršile zadovoljstva seksa daleko više nego što je to bilo kom drugom pošlo za rukom."
<BR>&nbsp;&nbsp;&nbsp;&nbsp;&nbsp;"Istina je, dakle, ono što su naši obavešštajci saopštili."
<BR>&nbsp;&nbsp;&nbsp;&nbsp;&nbsp;"Vratile su se prvobitnoj tantri i razvile sosptvene načine seksualnog podsticanja, gospodaru. Na tome temelje obožavanje svojih sledbenika."
<BR>&nbsp;&nbsp;&nbsp;&nbsp;&nbsp;"Obožavanje." Blago je prošaptao ovu reč. "Jesu li nadmoćne rasplodnim interesima Sestrinstva?"
<BR>&nbsp;&nbsp;&nbsp;&nbsp;&nbsp;"Uvažene Naložnice veruju u to, gospodaru. Hoćete li da pokaže..."
<BR>&nbsp;&nbsp;&nbsp;&nbsp;&nbsp;"Ne." Poslednje otkriće je uticalo da se oslobodi one vragolaste maske i ponovo uspostavi izgled nadmoćnog gospodara. Liceigrači pokorno spustiše glave. Izraz radosti pređe preko Vafovog lica. Tleilaksi koji su se vraćali iz Raštrkavanja verno su izvestili! Jednostavnim otiskivanjem uma potvrdilo se postojanje novog oružja njegovih ljudi!
<BR>&nbsp;&nbsp;&nbsp;&nbsp;&nbsp;"Kakva su vaša naređenja, gospodaru?"
<BR>&nbsp;&nbsp;&nbsp;&nbsp;&nbsp;Vaf još jednom stavi na lice svoju vragolastu masku. "Istražićemo ove stvari tek kad se vratimo u srce Tleilaksa, u Badalong. U međuvremenu, čak ni jedan Gospodar ne izdaje naređenja jednoj Uvaženoj Naložnici. Vi ste moji gospodari, sve dok se ne oslobodimo radoznalih očiju."
<BR>&nbsp;&nbsp;&nbsp;&nbsp;&nbsp;"Svakako, gospodaru. Hoću li sada da prenesem vaša naređenja ostalim napolju?"
<BR>&nbsp;&nbsp;&nbsp;&nbsp;&nbsp;"Da, a evo mojih naređenja: ova ne-letelica ne sme se nikada vratiti na Gamu. Mora nestati bez traga. Bez preživelih."
<BR>&nbsp;&nbsp;&nbsp;&nbsp;&nbsp;"Biće izvršeno, gospodaru."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
