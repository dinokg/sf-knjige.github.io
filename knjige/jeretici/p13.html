<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Nedostatak CHOAM-a? Sasvim jednostavno: oni prenebregavaju činjenicu da krupnije komercijalne sile čekaju na granicama njihove delatnosti, snage koje mogu da ih progutaju na način na koji slig proguta đubre. Ovo je prava opasnost koja preti od Raštrkavanja - njima i svima nama.
<BR>
<BR>&nbsp;&nbsp;&nbsp;&nbsp;&nbsp;Zabeleške iz rada Saveta Bene Geserita, Arhive: SXX90OCH'
<BR>
<BR>&nbsp;&nbsp;&nbsp;&nbsp;&nbsp;Odrade je samo delom svoje svesti pratila razgovor između Tega i Taraze. Njihov svetlosni brod bio je mali, a odeljak za putnike skučen. Znala je da će upotrebiti atmosferske uticaje za ublažavanje spuštanja te se pripremila za treskanje. Pilot će štedeti suspenzore na ovakvoj letelici, brižljivo čuvajući energiju.
<BR>&nbsp;&nbsp;&nbsp;&nbsp;&nbsp;Koristila je ovakve trenutke kao što je i do tada koristila čitavo to vreme da se pripremi za predstojeće nužnosti. Vreme je pritiskalo: progonio ju je poseban kalendar. Pogledala je u kalendar pre odlaska iz Kapitola, i kao što joj se često događalo, bila uhvaćena u zamku neizmenjivosti vremena i njegovog jezika: sekundi, minuti, sati, dani, nedelje, godine... Standardne godine, tačnije. Neizmenjivost baš i nije bila odgovarajuća reč za ovu pojavu. Neprikosnovenost je bila ispravnija. Tradicija. Nikad ne narušavaj tradiciju. Poređenja su joj se čvrsto držala u svesti, prastari tok vremena nametnut planetama koje nisu otkucavale prema primitivnom ljudskom časovniku. Nedelja je iznosila sedam dana. Sedam! Koliko je moćan ostao taj broj. Mističan. Kao nekakva dragocenost bio je zatvoren u Narandžastu Katoličku Bibliju. Gospod je stvorio svet u šest dana, 'a sedmog je On počinuo'.
<BR>&nbsp;&nbsp;&nbsp;&nbsp;&nbsp;Blago njemu! pomisli Odrade. Trebalo je da se svi odmnorimo posle velikih napora.
<BR>&nbsp;&nbsp;&nbsp;&nbsp;&nbsp;Odrade malko okrenu glavu i pogleda Tega preko pregrade. Nije imao ni najblažu predstavu o tome sa koliko je mnogo sećanja raspolagala o njemu. Mogla je da opazi kako su godine ostavile traga na tom moćnom licu. Videla je da je podučavanje gole iscrplo njegove energije. Mora da je to dete u Tvrđavi na Gamuu bilo kao spužva koja je upijala sve i svja oko sebe.
<BR>&nbsp;&nbsp;&nbsp;&nbsp;&nbsp;Milese Teže, znaš li uopšte kako se tobom koristimo? pitala se.
<BR>&nbsp;&nbsp;&nbsp;&nbsp;&nbsp;Bila je to misao koja ju je uvek činila slabom; ali ipak joj dopusti da prebiva u njenoj svesti gotovo sa osećanjem prkosa. Kako bi bilo lako voleti ovog starog čoveka! Ne kao parnjaka, naravno... ali, ipak, voleti ga. Mogla je da oseti u sebi upozoravajuće signale svojih obaveza, prepoznavši ih tananom oštricom svojih benegeseritskih sposobnosti. Ljubav, prokleta ljubav, obesnažujuća ljubav.
<BR>&nbsp;&nbsp;&nbsp;&nbsp;&nbsp;Odrade je osetila iste ovakve signale upozorenja kada su je poslali da zavede svog prvog parnjaka. Čudan osećaj. Godine benegeseritskog uslovljavanja učinile su je opreznom u pogledu njega. Nijedna od njenih proktorki nije joj dopuštala uživanje u toj nesumnjivoj toplini, a vremenom je saznala razloge koji su stajali u pozadini takvog brižljivog izdvajanja. Ali tada su je poslale starateljke rasplođavanja sa naredbom da se potpuno približi određenom pojedincu, da mu dopusti da uđe u nju. U njenoj svesti ležali su svi klinički podaci i mogla je da prati seksualno uzbuđenje partnera čak i onda kada je prodirao u nju. Ona je, najposle, bila brižljivo pripremljena za ovu ulogu uz pomoć muškaraca koje su starateljske rasplođavanja odabirale i sa izvanrednom istančanošću uslovljavale upravo za takvu vrstu obuke.
<BR>&nbsp;&nbsp;&nbsp;&nbsp;&nbsp;Odrade uzdahnu i odvrati pogled sa Tega, sklapajući oči u zanosu prisećanja. Muškarci za obuku nikada nisu dopuštali da njihova osećanja izazovu razuzdanost kod svojih učenica. Bila je to nužna slaba tačka u seksualnom obrazovanju.
<BR>&nbsp;&nbsp;&nbsp;&nbsp;&nbsp;To prvo zavođenje na koje su je poslali izgledalo je ovako: bila je potpuno nepripremljena za sladostrasnu ekstazu istovremenog orgazma, uzajamnost i saučestvovanje staro koliko i čovečanstvo... čak i starije! A tek te sile koje su bile sposobne da pomute razum! Izraz lica njenog muškog partnera, slatki poljubac, njegovo potpuno napuštanje svih samozaštitnih uzdržanosti, neopreznost i preispoljna ranjivost. Nijedan muškarac za obuku nikada to nije učinio! Očajnički se uhvatila za pouke Bene Geserita. Kroz te pouke videla je na licu tog čoveka njegovu suštinu, osetila tu suštinu u svojim najdubljim žilicama. Samo za tren, dopsutila je sebi da uzvrati istom merom, iskusivši novu visinu ekstaze. Nijedna od njenih učiteljica nije čak ni nagovestila da je tako nešto moguće postići. U tom trenu shvatila je šta se dogodilo gospi Džesiki i ostalim greškama Bene Geserita.
<BR>&nbsp;&nbsp;&nbsp;&nbsp;&nbsp;To osećanje bilo je ljubav!
<BR>&nbsp;&nbsp;&nbsp;&nbsp;&nbsp;Njegove moći su je uplašile (starateljke rasplođavanja su znale da će se to dogoditi) i ona je pribegla promišljenom uslovljavanju na način Bene Geserita, dozvoljavajući da maska zadovoljstva prekrije onaj kratak prigodan izraz na njenom licu, upuštajući se u sračunato milovanje tamo gde bi prirodno milovanje bilo lakše (ali manje delotvorno).
<BR>&nbsp;&nbsp;&nbsp;&nbsp;&nbsp;Muškarac je reagovao kako se i očekivalo - glupo. To joj je pomoglo da o njemu misli kao o glupaku.
<BR>&nbsp;&nbsp;&nbsp;&nbsp;&nbsp;Njeno drugo zavođenje bilo je lakše. Mogla je, međutim, još da prizove u svest crte onog prvog partnera i činila je to uz osećanje oguglalog čuđenja. Ponekad bi joj pred oči sam od sebe izlazio njegov lik, a da nije odmah uspevala da utvrdi razlog tome.
<BR>&nbsp;&nbsp;&nbsp;&nbsp;&nbsp;Belezi sećanja na ostale muškarce kod kojih su je slali da bi se parila bili su drugačiji. Morala je da traga po svojoj prošlosti za njihovim likom. Čulne zabeleške tih doživljaja nisu bile u toj meri duboke. Ne kao sa prvim!
<BR>&nbsp;&nbsp;&nbsp;&nbsp;&nbsp;Takva je bila opasna moć ljubavi!
<BR>&nbsp;&nbsp;&nbsp;&nbsp;&nbsp;Pomislimo na teškoće koje je tokom milenijuma ova skrivena sila stvarala Bene Geseritu. Gospa Džesika i njena ljubav prema Vojvodi bio je samo jedan primer među nebrojeno drugih. Ljubav je pomračivala razum i odvraćala sestre od vršenja njihovih dužnosti. Ljubav se mogla podnositi samo tamo gde nije uzrokovala neposredna i očigledna razaranja ili tamo gde je služila višim ciljevima Bene Geserita. U svemu ostalom valjalo ju je izbegavati.
<BR>&nbsp;&nbsp;&nbsp;&nbsp;&nbsp;Uvek je, međutim, bila predmet zabrinutog motrenja.
<BR>&nbsp;&nbsp;&nbsp;&nbsp;&nbsp;Odrade otvori oči i ponovo baci pogled prema Tegu i Tarazi. Vrhovna majka sada je prešla na novu temu. Kako je Tarazin glas povremeno umeo da bude razdražujući! Odrade ponovo sklopi oči i stade da sluša razgovor, vezana za ta dva glasa nekom sponom u svojoj svesti koju nije mogla izbeći.
<BR>&nbsp;&nbsp;&nbsp;&nbsp;&nbsp;"Veoma mali broj ljudi shvata koliko mnogo infrastrukture u jednoj civilizaciji čini infrastrukturu zavisnosti", reče Taraza. "Proučile smo to u priličnoj meri."
<BR>&nbsp;&nbsp;&nbsp;&nbsp;&nbsp;Ljubav je svojevrsna infrastruktura zavisnosti, pomisli Odrade. Zbog čega se Taraza opredelila za ovaj predmet razgovora upravo u ovom trenutku? Vrhovna majka je retko bilo šta činila bez dubokih pobuda.
<BR>&nbsp;&nbsp;&nbsp;&nbsp;&nbsp;"Infrastruktura zavisnosti je pojam koji uključuje sve stvari neophodne da bi ljudska populacija opstala u postojećem ili uvećanom broju", nastavi Taraza.
<BR>&nbsp;&nbsp;&nbsp;&nbsp;&nbsp;"Melanž?" upita Teg.
<BR>&nbsp;&nbsp;&nbsp;&nbsp;&nbsp;"Svakako, ali većina ljudi gleda na začin tako što kaže: 'Kako je lepo što možemo da ga imamo i što on može da nam omogući toliko dužih života od onih koje su imali naši preci.'"
<BR>&nbsp;&nbsp;&nbsp;&nbsp;&nbsp;"Pod uslovom da su dovoljno bogati." Odrade zapazi žaoku u Tegovom glasu.
<BR>&nbsp;&nbsp;&nbsp;&nbsp;&nbsp;"Sve dok ne postoji jedna sila koja kontroliše celokupno tržište većina ljudi će ga imati dovoljno", odvrati Taraza.
<BR>&nbsp;&nbsp;&nbsp;&nbsp;&nbsp;"Učio sam o ekonomskim stvarima sedeći majci uz koleno", reče Teg. "Hrana, voda, vazduh koji dišemo, životni prostor nezagađen otrovima - postoji puno vrsta novca, a vrednosti im se menjaju u skladu sa zavisnošću."
<BR>&nbsp;&nbsp;&nbsp;&nbsp;&nbsp;Slušajući ga Odrade zamalo klimnu u znak saglasnosti. Njegov odgovor bio je baš kao i njen. Ne navraćaj razgovor na očigledno, Taraza! Pređi na stvar.
<BR>&nbsp;&nbsp;&nbsp;&nbsp;&nbsp;"Volela bih da se veoma jasno prisetiš svega čemu te je tvoja majka podučavala", izjasni se najzad Taraza. Kako joj je odjednom glas postao blag! A onda se Tarazin glas naglo promeni i ona prasnu: "Hidraulički despotizam!"
<BR>&nbsp;&nbsp;&nbsp;&nbsp;&nbsp;Dobro je izvela ovo premeštanje naglaska, pomisli Odrade. Podaci su potekli iz sećanja kao voda iz slavine iznenada otvorene do kraja. Hidraulički despotizam: centralizovana kontrola neke bitne energije kao što su voda, elektricitet, gorivo, lekovi, melanž. Pokori se sili koja kontroliše centralu ili će ti dotok energije biti zatvoren i ti umireš!
<BR>&nbsp;&nbsp;&nbsp;&nbsp;&nbsp;Taraza ponovo uze reč: "Postoji još jedan koristan pojam sa kojim te je, sigurna sam, tvoja majka upoznala - ključni balvan."
<BR>&nbsp;&nbsp;&nbsp;&nbsp;&nbsp;Sada se u Odrade probudi prava radoznalost. Taraza je stremila nečemu značajnom u ovom razgovoru. Ključni balvan: odista prastar pojam, iz dana pre suspenzora, kada su drvoseče slale oborena stabla niz reke do glavnih gradilišta. Ponekad bi balvani zakrčili reku i tada je pozivan stručnjak da pronađe jedan balvan, ključni balvan, koji bi, kada se ukloni, razmrsio zakrčenje.
<BR>&nbsp;&nbsp;&nbsp;&nbsp;&nbsp;"Tiranin je bio jedan takav ključni balvan", dodade Taraza. On je istovremeno stvorio zakrčenje i razmrsio ga."
<BR>&nbsp;&nbsp;&nbsp;&nbsp;&nbsp;Svetlosni brod poče snažno da podrhtava, prodrevši u prve slojeve atmosfere Gamua. Odrade je nekoliko sekundi osećala zategnutost kaiševa za vezivanje, a potom je kretanje letelice postalo staloženije. Razgovor se za to vreme prekinuo, ali sada Taraza nastavi:
<BR>&nbsp;&nbsp;&nbsp;&nbsp;&nbsp;"U pozadini tih takozvanih prirodnih zavisnosti stoje neke religije utemeljene na psihološkom. Moguće je da čak i fizičke nužnosti imaju takav podzemni činilac."
<BR>&nbsp;&nbsp;&nbsp;&nbsp;&nbsp;"Činjenica koju Misionarija Protectiva razume vrlo dobro", nadoveza se Teg. Ponovo Odrade u njegovom glasu oseti podzemnu struju duboke ozlojeđenosti. Taraza je, takođe, morala to čuti. Šta je to radila? Mogla je da oslabi Tega!
<BR>&nbsp;&nbsp;&nbsp;&nbsp;&nbsp;"Ah, da", reče Taraza. "Naša Misionaria Protectiva. Ljudska bića imaju zaista snažnu potrebu da njihovo ustrojstvo verovanja bude 'istinsko verovanje'. Ako ti to pruža zadovoljstvo ili osećanje bezbednosti, i ako je ugrađeno u tvoje ustrojstvo verovanja, kakvu samo snažnu zavisnost tada stvara!"
<BR>&nbsp;&nbsp;&nbsp;&nbsp;&nbsp;Taraza još jednom utonu u ćutanje, pošto svetlosni brod stade prolaziti kroz novo atmosfersko drmusanje.
<BR>&nbsp;&nbsp;&nbsp;&nbsp;&nbsp;"Volela bih kada bi koristio suspenzore", požali se Taraza.
<BR>&nbsp;&nbsp;&nbsp;&nbsp;&nbsp;"Štedi gorivo", objasni Teg. "Manje zavisnosti."
<BR>&nbsp;&nbsp;&nbsp;&nbsp;&nbsp;Taraza se prigušeno nasmeja. "Oh, da, Milese. Dobro si savladao lekciju. Vidim ruku tvoje majke u tome. Do đavola sa majkom, kada se dete razvija u pogrešnom pravcu."
<BR>&nbsp;&nbsp;&nbsp;&nbsp;&nbsp;"Držiš da sam dete?" upita on.
<BR>&nbsp;&nbsp;&nbsp;&nbsp;&nbsp;"Držim te za nekog ko je imao prvi neposredan susret sa mahinacijama ovih takozvanih Uvaženih Naložnica."
<BR>&nbsp;&nbsp;&nbsp;&nbsp;&nbsp;To je, dakle, pomisli Odrade. Sa osećanjem preneraženosti Odrade shvati da je Taraza svojim rečima ciljala na širu metu od samog Tega.
<BR>&nbsp;&nbsp;&nbsp;&nbsp;&nbsp;Ona se obraća meni!
<BR>&nbsp;&nbsp;&nbsp;&nbsp;&nbsp;"Te Uvažene Naložnice, kako same sebe nazivaju", nastavi Taraza, "spojile su seksualnu ekstazu i obožavanje. Sumnjam da su pri tom čak i naslutile sve opasnosti."
<BR>&nbsp;&nbsp;&nbsp;&nbsp;&nbsp;Odrade otvori oči i pogleda preko pregrade u Vrhovnu majku. Tarazin pogled bio je prikovan za Tega; lice joj je imalo nečitljiv izraz, izuzev očiju koje su plamsale zarad nužnosti da je on razume.
<BR>&nbsp;&nbsp;&nbsp;&nbsp;&nbsp;"Opasnosti", ponovi Taraza. "Velike mase ljudskih bića poseduju nepogrešiv identitet jedinstva. Mogu biti jedna jedinstvena stvar. Mogu delovati kao jedan organizam."
<BR>&nbsp;&nbsp;&nbsp;&nbsp;&nbsp;"To je govorio i Tiranin", primeti Teg.
<BR>&nbsp;&nbsp;&nbsp;&nbsp;&nbsp;"To je Tiranin i pokazao! On je manipulisao grupnom dušom. Postoje vremena, Milese, kada opstanak zahteva uvažavanje duše. Kao što znaš, duše uvek traže oduške."
<BR>&nbsp;&nbsp;&nbsp;&nbsp;&nbsp;"Zar uvažavanje duše nije u naše doba izišlo iz mode?" upita Teg. Odradi se ne dopade ton šegačenja u njegovom glasu; istovremeno primeti da je to izazvalo odgovarajuću ljutnju i kod Taraze.
<BR>&nbsp;&nbsp;&nbsp;&nbsp;&nbsp;"Misliš da govorim o modama u religiji?" upita Taraza. Njen visok glas bio je sada oštar. "Oboje znamo da se religije mogu stvarati! Govorim o ovim Uvaženim Naložnicama koje oponašaju neke od naših načina, a ne poseduju ništa od naše dublje svesti. I one se usuđuju da sebe postave u središte obožavanja!"
<BR>&nbsp;&nbsp;&nbsp;&nbsp;&nbsp;"Ono što je Bene Geserit uvek izbegavao", reče on. "Moja majka je govorila da su obožavaoci i obožavani uvek ujedinjeni verom."
<BR>&nbsp;&nbsp;&nbsp;&nbsp;&nbsp;"Ali i da mogu da budu razdvojeni!"
<BR>&nbsp;&nbsp;&nbsp;&nbsp;&nbsp;Odrade opazi kako Teg odjednom utonu u mentatsko stanje; pogled mu je bio prazan, a crte lica spokojne. Sada je sagledala deo onog što je Taraza činila. Mentat jaše na romanski način, sa po jednom nogom na svakom konju. Svako stopalo oslonjeno je na različitu stvarnost, dok ga obrazac tragalaštva goni napred. Idući ka jedinstvenom cilju on mora da jaše različite stvarnosti.
<BR>&nbsp;&nbsp;&nbsp;&nbsp;&nbsp;Teg konačno prozbori zamišljenim i ravnim mentatskim glasom: "Razdvojene snage boriće se za premoć."
<BR>&nbsp;&nbsp;&nbsp;&nbsp;&nbsp;Tarazi se ote uzdah zadovoljstva, gotovo čulnog u svojoj prirodnoj odušci.
<BR>&nbsp;&nbsp;&nbsp;&nbsp;&nbsp;"Infrastruktura zavisnosti", reče ona. "Te žene iz Raštrkavanja bi da kontrolišu podeljene snage, sve te snage koje se žestoko upinju da preuzmu vođstvo. Kada je govorio o Uvaženim Naložnicama onaj vojnik izražavao je i strahopoštovanje i mržnju. Sigurna sam da si to osetio u njegovom glasu, Milese. Znam koliko te je majka tome dobro naučila."
<BR>&nbsp;&nbsp;&nbsp;&nbsp;&nbsp;"Osetio sam." Teg se još jednom usredsredi na Tarazu, slušajući pažljivo svaku reč, baš kao i Odrade.
<BR>&nbsp;&nbsp;&nbsp;&nbsp;&nbsp;"Zavisnosti", reče Taraza. "Kako jednostavne mogu biti i kako složene. Uzmimo, na primer, kvarenje zuba."
<BR>&nbsp;&nbsp;&nbsp;&nbsp;&nbsp;"Kvarenje zuba?" Teg je bio izbačen iz svog mentatskog koloseka i Odrade je, zapazivši to, shvatila da je njegova reakcija bila upravo ono što je Taraza želela. Taraza se na prefinjen način poigravala svojim mentatskim bašarom.
<BR>&nbsp;&nbsp;&nbsp;&nbsp;&nbsp;A zamišljeno je da ja to gledam i izvučem pouku za sebe, pomisli Odrade.
<BR>&nbsp;&nbsp;&nbsp;&nbsp;&nbsp;"Kvarenje zuba", ponovi Taraza. "Prosto usađivanje po rođenju sprečava tu vrstu propadanja kod većine ljudi. Pa ipak, moramo da peremo zube i da se i na druge načine brinemo o njima. To nam izgleda toliko prirodno da retko razmišljamo o tome. Na sredstva koja upotrebljavamo gledamo kao na obične delove naše okoline. Pa ipak, ta sredstva, materijal od kojih su sačinjena, instruktori za negu zuba i suk monitori, međusobno su čvrsto povezani i uslovljeni."
<BR>&nbsp;&nbsp;&nbsp;&nbsp;&nbsp;"Mentatu nije potrebno objašnjavati međusobne zavisnosti", usprotivi se Teg. U njegovom glasu i dalje je bilo radoznalosti, ali sada i nepobitnih prizvuka ozlojeđenosti.
<BR>&nbsp;&nbsp;&nbsp;&nbsp;&nbsp;"Sasvim tačno", složi se Taraza. "To su prirodni uslovi mentatskog procesa mišljenja."
<BR>&nbsp;&nbsp;&nbsp;&nbsp;&nbsp;"Zbog čega onda stalno navraćaš razgovor na to?"
<BR>&nbsp;&nbsp;&nbsp;&nbsp;&nbsp;"Mentate, uzmi u obzir ono što znaš o Uvaženim Naložnicama i reci mi: koja je njihova mana?"
<BR>&nbsp;&nbsp;&nbsp;&nbsp;&nbsp;Teg odgovori bez oklevanja: "One mogu da opstanu jedino ukoliko povećavaju zavisnost onih koji ih podržavaju. To je ćorsokak onih koji su odani poroku."
<BR>&nbsp;&nbsp;&nbsp;&nbsp;&nbsp;"Tačno. A opasnost?"
<BR>&nbsp;&nbsp;&nbsp;&nbsp;&nbsp;"Mogu da povuku u propast veliki deo čovečanstva."
<BR>&nbsp;&nbsp;&nbsp;&nbsp;&nbsp;"To je bio i Tiraninov problem, Milese. Sigurna sam da ga je on bio svestan. A sada obrati pažnju na mene. I ti, Dar." Taraza okrenu glavu u pravcu pregrade i susrete se sa Odradinim netremičnim pogledom. "Slušajte me oboje. Mi, Bene Geserite, polažemo veoma moćne... činioce u struju čovečanstva. Oni mogu da izazovu zakrčenje. Izvesno je i da će izazvati neku štetu. I mi..."
<BR>&nbsp;&nbsp;&nbsp;&nbsp;&nbsp;Svetlosni brod još jednom uđe u razdoblje snažnog drmusanja. Razgovor postade nemoguć i svi se čvrsto uhvatiše za svoja sedišta, slušajući tutnjavu i škripanje oko sebe. Kada smetnje minuše, Taraza nastavi povišenim glasom:
<BR>&nbsp;&nbsp;&nbsp;&nbsp;&nbsp;"Ako preživimo ovu prokletu mašinu i stignemo na Gamu, Milese, moraš da se izdvojiš na stranu sa Dar. Već si video Atreidski manifest. Ona će ti ispričati sve o njemu i pripremiti te. To je sve."
<BR>&nbsp;&nbsp;&nbsp;&nbsp;&nbsp;Teg se okrenu i pogleda Odrade. Crte njenog lica izazvaše još jednom mreškanje u njegovom sećanju: upadljiva sličnost sa Lusilom, ali bilo je tu i nečeg drugog. On potisnu ovu pomisao. Atreidski manifest? Pročitao ga je, jer mu ga je dala Taraza sa nalogom da to učini. Da me pripremi? Za šta?
<BR>&nbsp;&nbsp;&nbsp;&nbsp;&nbsp;Odrade opazi upitan pogled na Tegovom licu. Sada je razumela Tarazine pobude. Naređenja Vrhovne majke poprimila su novo značenje, kao i reči iz samog manifesta:
<BR>&nbsp;&nbsp;&nbsp;&nbsp;&nbsp;"Baš kao što je vaseljena stvorena učešćem svesti, tako i proročka ljudska bića poseduju tu sposobnost stvaranja do krajnjih granica. Ta moć onog atreidskog kopileta bila je u najdubljoj meri pogrešno shvaćena, moć koju je on preneo svom sinu, Tiraninu."
<BR>&nbsp;&nbsp;&nbsp;&nbsp;&nbsp;Odrade je prisno poznavala ove reči jer je bila njihov tvorac, ali joj se one sada vratiše kao da ih nikada nije bila srela.
<BR>&nbsp;&nbsp;&nbsp;&nbsp;&nbsp;Prokleta bila Tar! pomisli Odrade. A šta ako grešiš?
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
