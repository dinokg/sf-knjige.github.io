<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46.
<P>&nbsp;&nbsp;&nbsp;&nbsp;&nbsp;Pravda? Ko pita za pravdu? Sami stvaramo svoju pravdu. Stvaramo je ovde na Arakisu - pobediti ili umreti. Ne rugajmo se pravdi sve dok imamo oružje i slobodu koje možemo da upotrebimo.
<BR>
<BR>&nbsp;&nbsp;&nbsp;&nbsp;&nbsp;Leto I: Arhive Bene Geserita
<BR>
<BR>&nbsp;&nbsp;&nbsp;&nbsp;&nbsp;Ne-brod je preleteo u niskom letu preko peska na Rakisu. Prolazeći, podigao je vrtloge prašine koji su ga zaklanjali dok se spuštao razarajući dine. Srebrnastožuto sunce zalazilo je za obzorje uznemirujući ga đavolskom vrelinom jednog dugog toplog dana. Ne-brod se kanačno spusti uz tresak. Prisustvo te svetlucave čelične lopte moglo se otkriti golim okom i uvom, ali ne i predskazanjem ili nekim dalekodometnim uređajem. Tega dvostruka vizija ubedi da neželjeni pogledi nisu primetili njegov dolazak.
<BR>&nbsp;&nbsp;&nbsp;&nbsp;&nbsp;"Želim da naoružani 'topteri i kola budu ovde za najviše deset minuta", reče on.
<BR>&nbsp;&nbsp;&nbsp;&nbsp;&nbsp;Ljudi iza njega krenuše u akciju.
<BR>&nbsp;&nbsp;&nbsp;&nbsp;&nbsp;"Jeste li sigurni da su ovde, bašare?" Glas je pripadao drugu u piću iz bara na Gamuu, proverenom oficiru iz bitke kod Rodentaja koji se više nije trudio da pomrači ushićenost iz mladih dana. On je video stare prijatelje kako umiru na Gamuu. Kao što je bio slučaj sa većinom ostalih koji su preživeli da stignu dovde, i on je ostavio porodicu za čiju sudbinu nije znao. U glasu mu se osećao prisenak gorčine, kao da je pokušavao da sam sebe uveri da je prevarom bio uvučen u ovu pustolovinu.
<BR>&nbsp;&nbsp;&nbsp;&nbsp;&nbsp;"Uskoro će biti ovde", reče Teg. "Stići će jašući na leđima crva."
<BR>&nbsp;&nbsp;&nbsp;&nbsp;&nbsp;"Otkud to znate?"
<BR>&nbsp;&nbsp;&nbsp;&nbsp;&nbsp;"Sve je isplanirano."
<BR>&nbsp;&nbsp;&nbsp;&nbsp;&nbsp;Teg zatvori oči. Oči mu nisu bile potrebne za praćenje aktivnosti oko njega. Ovo je bilo nalik na mnoge zapovedničke položaje na kojima je ranije bio: ovalna prostorija sa uređajima, ljudi koji su njima upravljali i oficiri koji su čekali naređenja.
<BR>&nbsp;&nbsp;&nbsp;&nbsp;&nbsp;"Kakvo je ovo mesto?" upita neko.
<BR>&nbsp;&nbsp;&nbsp;&nbsp;&nbsp;"Ovo kamenje severno od nas", reče Teg. "Vidite ga? Nekada su to bile visoke stene. Zvale su se zamke za vetrove. Tamo se nalazio slobodnjački sieč, koji je sada tek nešto više od pećine. U njoj danas živi nekolicina rakijskih pionira."
<BR>&nbsp;&nbsp;&nbsp;&nbsp;&nbsp;"Slobodnjaci", prošapta neko. "Bogovi! Želim da vidim tog crva kako dolazi. Nikada nisam ni pomislio da ću videti nešto slično."
<BR>&nbsp;&nbsp;&nbsp;&nbsp;&nbsp;"Još jedan od vaših neočekivanih argumenata, a?" upita oficir koji je bio sve ogorčeniji.
<BR>&nbsp;&nbsp;&nbsp;&nbsp;&nbsp;Šta bi rekao kada bih obelodanio svoje nove sposobnosti? upita se Teg. Mogao bi pomisliti da sam prikrivao ciljeve smatrajući da oni ne bi izdržali podrobno ispitivanje. I bio bi u pravu. Taj čovek je na ivici otkrovenja. Da li bi mi ostao veran kada bi jasno mogao da sagleda stvari? Teg odmahnu glavom. Oficir ne bi mogao da bira. Niko od njih nije mogao da bira osim između borbe ili smrti.
<BR>&nbsp;&nbsp;&nbsp;&nbsp;&nbsp;Teg pomisli kako ima istine u tome da proces stvaranja sukoba podrazumeva i zamazivanje očiju širokim masama. Kako je samo lako bilo podleći načinu Uvaženih Naložnica.
<BR>&nbsp;&nbsp;&nbsp;&nbsp;&nbsp;Šljam!
<BR>&nbsp;&nbsp;&nbsp;&nbsp;&nbsp;Zamazivanje očiju nije predstavljalo onoliku teškoću koliku su neki mislili da predstavlja. Većina ljudi želela je da ih neko vodi. I onaj oficir pozadi je to želeo. Postojali su duboki plemenski nagoni (moćne, nesvesne motivacije) koji su to objašnjavali. Sasvim je prirodna reakcija da poturate žrtvenog jarca kada shvatite da su s vama lako upravljali. Taj oficir iza njega želeo je upravo sada da pranađe žrtvenog jarca.
<BR>&nbsp;&nbsp;&nbsp;&nbsp;&nbsp;"Burzmali želi da vas vidi", reče neko s Tegove leve strane.
<BR>&nbsp;&nbsp;&nbsp;&nbsp;&nbsp;"Ne sada", odvrati Teg.
<BR>&nbsp;&nbsp;&nbsp;&nbsp;&nbsp;Burzmali je mogao da pričeka. Uskoro će preuzeti komandu. U međuvremenu, predstavljao je smetnju. Kasnije će biti dovoljno vremena da se opasno približi ulozi žrtvenog jarca.
<BR>&nbsp;&nbsp;&nbsp;&nbsp;&nbsp;Kako je samo lako bilo naći žrtvene jarce i kako su ih samo spremno dočekivali! Ovo se pokazivalo kao naročito tačno onda kada je jedina druga mogućnost bila da ti sam ispadneš kriv, ili glup, ili oboje. Teg je želeo da svima oko sebe kaže:
<BR>&nbsp;&nbsp;&nbsp;&nbsp;&nbsp;"Čuvajte se da vam ne zamažemo oči! Tako ćete uvek otkriti kakve su nam prave namere!"
<BR>&nbsp;&nbsp;&nbsp;&nbsp;&nbsp;Oficir za vezu s Tegove leve strane ponovo mu se obrati:
<BR>&nbsp;&nbsp;&nbsp;&nbsp;&nbsp;"I ona časna majka je sada sa Burzmalijem. Uporno zahteva da ih primite."
<BR>&nbsp;&nbsp;&nbsp;&nbsp;&nbsp;"Recite Burzmaliju neka se vrati i ostane uz Dankana", odgovori Teg. "Neka obiđe i Murbelu kako bi proverio da li je dobro čuvaju. Lusila može da uđe."
<BR>&nbsp;&nbsp;&nbsp;&nbsp;&nbsp;Tako mora biti, pomisli Teg.
<BR>&nbsp;&nbsp;&nbsp;&nbsp;&nbsp;Lusilu je sve više izjedala sumnja da je kod njega došlo do novih promena. Svaka časna majka sigurno je u stanju da primeti razliku.
<BR>&nbsp;&nbsp;&nbsp;&nbsp;&nbsp;Lusila se uvuče unutra namerno šuškajući odorom kako bi naglasila svoju žestinu. Bila je ljuta, ali je to dobro prikrivala.
<BR>&nbsp;&nbsp;&nbsp;&nbsp;&nbsp;"Milese, zahtevam objašnjenje."
<BR>&nbsp;&nbsp;&nbsp;&nbsp;&nbsp;Dobar početak, pomisli on. "Čega?" upita.
<BR>&nbsp;&nbsp;&nbsp;&nbsp;&nbsp;"Zašto jednostavno nismo pošli u..."
<BR>&nbsp;&nbsp;&nbsp;&nbsp;&nbsp;"Zato što Uvažene Naložnice i njihovi drugovi Tleilaksi Raštrkanih drže većinu centara na Rakisu."
<BR>&nbsp;&nbsp;&nbsp;&nbsp;&nbsp;"Odakle... odakle ti to..."
<BR>&nbsp;&nbsp;&nbsp;&nbsp;&nbsp;"Znaš li da su ubili Tarazu?" upita on.
<BR>&nbsp;&nbsp;&nbsp;&nbsp;&nbsp;To je zaustavi, ali ne za dugo. "Milese, insistiram da mi kažeš..."
<BR>&nbsp;&nbsp;&nbsp;&nbsp;&nbsp;"Nemamo mnogo vremena", reče on. "Vaš položaj biće otkriven pri narednom prolasku satelita."
<BR>&nbsp;&nbsp;&nbsp;&nbsp;&nbsp;"Ali odbrana Rakisa..."
<BR>&nbsp;&nbsp;&nbsp;&nbsp;&nbsp;"Ranjiva je kao i svaka druga odbrana kada postane statična", reče on. "Ovde dole nalaze se porodice branilaca. Ako zarobiš porodice, ovladao si braniocima."
<BR>&nbsp;&nbsp;&nbsp;&nbsp;&nbsp;"Zašto se nalazimo ovde napolju, u..."
<BR>&nbsp;&nbsp;&nbsp;&nbsp;&nbsp;"Da bismo pokupili Odrade i tu devojčicu koja je sa njom. Oh, da, i njihovog crva."
<BR>&nbsp;&nbsp;&nbsp;&nbsp;&nbsp;"Šta ćemo sa..."
<BR>&nbsp;&nbsp;&nbsp;&nbsp;&nbsp;"Odrade će već znati šta da učini sa crvom. Znaš, ona je sada tvoja Vrhovna majka."
<BR>&nbsp;&nbsp;&nbsp;&nbsp;&nbsp;"Znači, ti ćeš nas brzo odvesti u..."
<BR>&nbsp;&nbsp;&nbsp;&nbsp;&nbsp;"Sami ćete se odvesti! Moji ljudi i ja ostaćemo da pripremimo diverziju."
<BR>&nbsp;&nbsp;&nbsp;&nbsp;&nbsp;To izazva muklu tišinu u čitavoj komandnoj stanici. Diverzija, pomisli Teg. Kakva neodgovarajuća reč. Otpor koji je imao na umu izazvaće histeriju među Uvaženim Naložnicama, naročito pošto se prethodno budu uverile da je gola bio ovde. Ne samo da će izvesti protivnapad, već će, konačno, upotrebiti i krajnje sredstvo - sterilizaciju. Najveći deo Rakisa pretvoriće se u ugljenisanu ruševinu. Malo je bilo verovatno da će bilo koje ljudsko biće, crv ili peščana pastrmka preživeti.
<BR>&nbsp;&nbsp;&nbsp;&nbsp;&nbsp;"Uvažene Naložnice su bezuspešno pokušavale da nađu i uhvate nekog crva", reče on. "Stvarno ne razumem kako su mogle da budu toliko slepe i ne shvate na koji ćete način preneti jednog od njih."
<BR>&nbsp;&nbsp;&nbsp;&nbsp;&nbsp;"Preneti?" Lusila je zapinjala u govoru. Teg je retko imao priliku da vidi neku časnu majku koja se toliko zaboravila. Pokušala je da poveže ono što je upravo rekao. Već ranije je primetio da Sestrinstvo poseduje izvesne mentatske sposobnosti. Jedan mentat bio je u stanju da dođe do uslovnih ubeđenja i bez dovoljnog broja podataka. Mislio je na to kako će već dugo biti van njenog domašaja (ili domašaja bilo koje druge časne majke) kada ona međusobno poveže ove podatke. Tada će nastati otimanje oko njegovih naslednika. Pokupiće Dimelu da im bude naložnica za razmnožavanje. I Odrade. Ni ona im neće umaći.
<BR>&nbsp;&nbsp;&nbsp;&nbsp;&nbsp;Posedovale su rešenje i za tleilaške akslotl rezervaore. Sada je bilo samo pitanje vremena kada će Bene Geserit prevazići svoje skrupule i ovladati izvorom začina. Proizvodilo ga je ljudsko telo.
<BR>&nbsp;&nbsp;&nbsp;&nbsp;&nbsp;"Znači, ovde smo u opasnosti", promuca najzad Lusila.
<BR>&nbsp;&nbsp;&nbsp;&nbsp;&nbsp;"Da, u izvesnoj meri. Nevolja Uvaženih Naložnica je što su suviše bogate. Prave greške kakve prave bogati."
<BR>&nbsp;&nbsp;&nbsp;&nbsp;&nbsp;"Izopačene kurve!" uzviknu ona.
<BR>&nbsp;&nbsp;&nbsp;&nbsp;&nbsp;"Predlažem da odeš do ulaznih vrata", reče on. "Odrade će uskoro stići."
<BR>&nbsp;&nbsp;&nbsp;&nbsp;&nbsp;Udaljila se bez ijedne reči.
<BR>&nbsp;&nbsp;&nbsp;&nbsp;&nbsp;"Ratna oprema je iznesena i pregrupisana", javi žurno oficir za vezu.
<BR>&nbsp;&nbsp;&nbsp;&nbsp;&nbsp;"Recite Burzmaliju da se spremi kako bi ovde preuzeo komandu", reče Teg. "Mi ostali uskoro izlazimo."
<BR>&nbsp;&nbsp;&nbsp;&nbsp;&nbsp;"Očekujete da vam se svi pridružimo?" Bio je to onaj koji je tragao za žrtvenim jarcem.
<BR>&nbsp;&nbsp;&nbsp;&nbsp;&nbsp;"Ja izlazim", reče Teg. "Izići ću sam, ako bude potrebno. Samo oni koji to žele treba da mi se pridruže."
<BR>&nbsp;&nbsp;&nbsp;&nbsp;&nbsp;Posle ovoga, pomisli on, svi će poći. Pritisak jednakih razumeo je malo ko sem onih koje su obučile Bene Geserite. U komandnoj stanici nastupi tišina koju je remetilo jedino slabo zujanje i pucketanje uređaja. Teg stade da razmišlja o 'izopačenim kurvama'.
<BR>&nbsp;&nbsp;&nbsp;&nbsp;&nbsp;Mislio je o tome kako nije bilo pravilno nazivati ih izopačenima. Ponekad su najbogatiji postajali izopačeni. To je bila posledica uverenja da novac (moć) može kupiti sve i svja. A zašto da ne veruju da je tako? Viđali su svakog dana kako se te stvari događaju. Lako je bilo poverovati u apsolute.
<BR>&nbsp;&nbsp;&nbsp;&nbsp;&nbsp;Nadaj se večnom proleću i svom tom gornavu!
<BR>&nbsp;&nbsp;&nbsp;&nbsp;&nbsp;To je ličilo na novu veru. Novac će kupiti nemoguće.
<BR>&nbsp;&nbsp;&nbsp;&nbsp;&nbsp;Tada nastupa izopačenost.
<BR>&nbsp;&nbsp;&nbsp;&nbsp;&nbsp;Sa Uvaženim Naložnicama nije bio isti slučaj. One su na neki način, bile s druge strane izopačenosti. Prebrodile su je, jasno je to sagledavao. Ali sada su se upustile u nešto što je bilo daleko od izopačenosti, tako da se Teg zapita da li odista želi da sazna šta je to.
<BR>&nbsp;&nbsp;&nbsp;&nbsp;&nbsp;Bez obzira na svoje želje znao je to, i saznanje o tome nije mogao da odagna iz svoje nove svesti. Niko od njih ne bi ni trenutak oklevao da čitavu jednu planetu pretvori u pakao, samo ako bi mu to donelo ličnu korist. Ili ako bi isplata bila u vidu nekog zamišljenog zadovoljstva. Ili ako bi mu taj pakao produžio život makar za svega nekoliko dana ili časova.
<BR>&nbsp;&nbsp;&nbsp;&nbsp;&nbsp;Šta ih je činilo srećnim? Šta zadovoljnim? Ličile su na zavisnike od semute. Bilo šta da im je pričinjavalo zadovoljstvo, svaki naredni put morale su da dobiju veću dozu.
<BR>&nbsp;&nbsp;&nbsp;&nbsp;&nbsp;I one su to znale!
<BR>&nbsp;&nbsp;&nbsp;&nbsp;&nbsp;Kako samo mora da su besnele u sebi! Biti uhvaćen u takvu jednu zamku! Sve su videle, i ništa od toga nije im bilo dovoljno - nije bilo dovoljno dobro niti dovoljno zlo. Potpuno su izgubile sposobnost obuzdavanja.
<BR>&nbsp;&nbsp;&nbsp;&nbsp;&nbsp;Doduše, bile su opasne. I možda je on u jednoj stvari grešio: možda se više nisu sećale kako je bilo ranije, pre no što su podlegle preobražaju tog čudnog oporog stimulansa koji im je zenice obojio u narandžasto. Sećanja mogu postati izobličena. Svaki mentat bio je krajnje osetljiv na taj tok u samome sebi.
<BR>&nbsp;&nbsp;&nbsp;&nbsp;&nbsp;"Eno crva!"
<BR>&nbsp;&nbsp;&nbsp;&nbsp;&nbsp;Bio je to oficir za vezu.
<BR>&nbsp;&nbsp;&nbsp;&nbsp;&nbsp;Teg se okrenu u stolici i zagleda u projekciju, jedan minijaturni holo koji je prikazivao spoljašnji predeo u pravcu jugozapada. Crv na kome su se nazirale dve sićušne tačke - njegovi putnici - predstavljao je udaljenu iver koja se vijugavo kretala.
<BR>&nbsp;&nbsp;&nbsp;&nbsp;&nbsp;"Kada stignu ovamo dovedite samo Odrade", reče on. "Šeana... tako se zove devojčica... neka ostane da pomogne oko smeštaja crva u spremnik. Nju će poslušati. Pobrinite se da Burzmali bude u blizini. Nećemo imati mnogo vremena za predavanje dužnosti."
<BR>&nbsp;&nbsp;&nbsp;&nbsp;&nbsp;Kada je Odrade ušla u komandnu stanicu još je teško disala i širila oko sebe mirise pustinje, smesu melanža, krementa i ljudskog znoja. Teg je sedeo u svojoj stolici i odmarao se. Oči su mu i dalje bile zatvorene.
<BR>&nbsp;&nbsp;&nbsp;&nbsp;&nbsp;Odrade pomisli da je zatekla bašara kako se odmara, što je za njega bilo neobično - to jest, da ga je zatekla zamišljenog. On tada otvori oči i ona primeti promenu koju je Lusila uspela samo da joj nagovesti - kao i nekoliko reči o golinom preobražaju. Šta se to dogodilo sa Tegom? On kao da joj je pozirao, čikajući je da sagleda istinu u njemu. Brada mu je bila čvrsta i pomalo uzdignuta, što je bilo uobičajeno za njega kada je osmatrao stvari. Usko lice izbrazdano staračkim borama nije izgubilo ništa od svoje budnosti. Dugačak, tanak nos, toliko osoben za pretke Korine i Atreide, još se više produžio u poodmaklom dobu. Ali seda kosa još je bila gusta, a malo ispupčenje na čelu i dalje je privlačilo posmatračev pogled...
<BR>&nbsp;&nbsp;&nbsp;&nbsp;&nbsp;A sada, oči!
<BR>&nbsp;&nbsp;&nbsp;&nbsp;&nbsp;"Otkud si znao da treba ovde da nas čekaš?" upita Odrade. "Nismo imale pojma kuda nas crv nosi."
<BR>&nbsp;&nbsp;&nbsp;&nbsp;&nbsp;"Postoji svega nekoliko naseljenih mesta ovde u središnjoj pustinji", odgovori on. "Kockao sam se. I to, izgleda, uspešno."
<BR>&nbsp;&nbsp;&nbsp;&nbsp;&nbsp;Kockao se? Taj mentatski izraz bio joj je poznat, ali nikada nije uspela da ga shvati.
<BR>&nbsp;&nbsp;&nbsp;&nbsp;&nbsp;Teg ustade. "Uzmi ovaj brod i idi na mesto koje najbolje poznaješ", reče on.
<BR>&nbsp;&nbsp;&nbsp;&nbsp;&nbsp;Kapitol? Gotovo je tu reč glasno izgovorila, ali setila se da nisu sami, da su prisutni i nepoznati vojnici koje je Teg sakupio. Ko su bili oni? Lusilino kratko objašnjenje nije je zadovoljilo.
<BR>&nbsp;&nbsp;&nbsp;&nbsp;&nbsp;"Malo smo izmenili Tarazin plan", nastavi Teg. "Gola ne ostaje. Mora poći s tobom."
<BR>&nbsp;&nbsp;&nbsp;&nbsp;&nbsp;Shvatila je. Biće im potrebne nove sposobnosti Dankana Ajdaha da se suprotstave kurvama. On više nije bio samo mamac za uništenje Rakisa.
<BR>&nbsp;&nbsp;&nbsp;&nbsp;&nbsp;"On, razume se, neće moći da napusti svoje sklonište u ne-brodu", reče Teg.
<BR>&nbsp;&nbsp;&nbsp;&nbsp;&nbsp;Ona klimnu. Dankan nije bio zaštićen od tragača-predviđača... kao što je to bio slučaj sa navigatorima Esnafa.
<BR>&nbsp;&nbsp;&nbsp;&nbsp;&nbsp;"Bašare!" Bio je to oficir za vezu. "Jedan satelit nas je primetio!"
<BR>&nbsp;&nbsp;&nbsp;&nbsp;&nbsp;"U redu!" povika Teg. "Svi napolje! Dovedite Burzmalija ovamo."
<BR>&nbsp;&nbsp;&nbsp;&nbsp;&nbsp;Otvor na zadnjem delu stanice se otvori. Burzmali jurnu unutra. "Bašare, šta mi..."
<BR>&nbsp;&nbsp;&nbsp;&nbsp;&nbsp;"Nema se vremena! Preuzmi!" Teg ustade iz zapovedničke stolice i dade Burzmaliju znak da se smesti u nju. "Odrade će ti reći kuda da pođeš. Gonjen porivom za koji je znao da je delimično posledica želje za osvetom, Teg ščepa Odrade za levu ruku, privuče je i poljubi u obraz: "Učini ono što moraš, kćeri", prošapta on. "Taj crv u spremniku može uskoro postati jedini u vaseljeni."
<BR>&nbsp;&nbsp;&nbsp;&nbsp;&nbsp;Odrade tada shvati: Teg je do kraja prozreo Tarazin plan i nameravao je da do kraja izvrši naređenje svoje Vrhovne majke.
<BR>&nbsp;&nbsp;&nbsp;&nbsp;&nbsp;"Učini ono što moraš." Time je sve bilo rečeno.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
