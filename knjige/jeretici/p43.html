<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43.
<P>&nbsp;&nbsp;&nbsp;&nbsp;&nbsp;Do najgoreg mogućeg suparništva dolazi među jedinkama istoga roda. Vrsta razara potrebe. Rast ograničava potrebu koja je prisutna i u najmanjem obimu. I najmanji povoljni uslov kontroliše stopu rasta. (Zakon minimuma)
<BR>
<BR>&nbsp;&nbsp;&nbsp;&nbsp;&nbsp;Iz 'Arakiskih lekcija'
<BR>
<BR>&nbsp;&nbsp;&nbsp;&nbsp;&nbsp;Zgrada se nalazila malo podalje od jedne široke avenije iza zaklona od drveća i s pažnjom održavanih cvetnih živica. Živice su stvarale lavirint sa belim stubovima čovečje visine koji su razgraničavali zasađene oblasti. Svako vozilo koje je ulazilo ili izlazilo smelo je da se kreće samo puzeći. Tegova vojnička svest sve ovo pomno zabeleži dok ga je oklopljeno površinsko vozilo nosilo prema vratima. Ratni maršal Muzafar, koji se pored njega jedini nalazio u zadnjem delu kola, shvati šta to Teg uočava te reče:
<BR>&nbsp;&nbsp;&nbsp;&nbsp;&nbsp;"Odozgo nas štiti sistem uzdužnog snopa."
<BR>&nbsp;&nbsp;&nbsp;&nbsp;&nbsp;Jedan vojnik u kamuflažnoj unifomi sa dugačkom laserskom puškom prebačenom preko ramena otvori vrata i stade u stavu mirno kada ugleda Muzafara.
<BR>&nbsp;&nbsp;&nbsp;&nbsp;&nbsp;Teg krenu za njim. Prepoznao je ovo mesto. Bila je to jedna od 'sigurnih' adresa koje mu je nabavila benegeseritska služba bezbednosti. Očigledno je da je obaveštenje koje je posedovalo Sestrinstvo bilo zastarelo. Doduše, odnedavno zastarelo, jer Muuzafar ničim nije pokazao da bi Teg trebalo da zna za ovo mesto.
<BR>&nbsp;&nbsp;&nbsp;&nbsp;&nbsp;Dok su koračali prema vratima Teg primeti da je još jedan zaštitni sistem, koji je uočio pri svom prvom obilasku Isajia, ostao netaknut. Sastojao se od stubova duž prepreka od drveća i živica koji su se tek neznatno razlikovali. Ti stubovi bili su skenlaseri kojima se upravljalo iz jedne od odaja u zgradi. Konektori u obliku dijamanata 'očitavali' su oblast između njih i zgrade. Na najmanji dodir dugmeta u stražarskoj odaji skenlaseri bi iseckali na komade sve živo što bi se našlo u njihovom polju dejstva.
<BR>&nbsp;&nbsp;&nbsp;&nbsp;&nbsp;Muzafar zastade na vratima i zagleda se u Tega. "Uvažena Naložnica koju ćete ovde sresti najmoćnija je od svih koje su ovamo došle. Zadovoljava se samo potpunom pokornošću."
<BR>&nbsp;&nbsp;&nbsp;&nbsp;&nbsp;"Treba li to da shvatim kao upozorenje?"
<BR>&nbsp;&nbsp;&nbsp;&nbsp;&nbsp;"Mislio sam da ćete razumeti. Oslovljavajte je samo sa Uvažena Naložnice. Nikako drugačije. Ulazimo. Bio sam tako slobodan da vam nabavim novu uniformu."
<BR>&nbsp;&nbsp;&nbsp;&nbsp;&nbsp;Prostoriju u koju ga Muzafar uvede Teg nije video tokom svoje prethodne posete. Bila je mala i natrpana crno obloženim kutijama koje su otkucavale; za njih dvojicu ostalo je malo prostora. Mesto je osvetljavala jedna jedina žuta sjajna kugla. Muzafar se smesti u uglu, dok je Teg skidao kruto i izgužvano jednodelno odelo koje nije menjao otkada je napustio ne-kuglu.
<BR>&nbsp;&nbsp;&nbsp;&nbsp;&nbsp;"Izvinite što vam ne mogu ponuditi i da se okupate", reče Muzafar. "Ne smemo odugovlačiti. Ona postaje nestrpljiva.
<BR>&nbsp;&nbsp;&nbsp;&nbsp;&nbsp;Teg kao da je, promenivši odelo, postao nova ličnost. Crna odora bila je upravo onakva na kakvu je navikao; čak su i oznake čina bile istovetne. Znači, pred Uvaženom Naložnicom trebalo je da se pojavi bašar Sestrinstva. Zanimljivo. Još jednom se u punoj meri osećao kao bašar, mada ga to moćno osećanje nikada nije ni napustilo. Doduše, uniforma ga je upotpunila i obznanila kao bašara. U ovoj odori nije bilo potrebno da na bilo koji drugi način ističe ko je.
<BR>&nbsp;&nbsp;&nbsp;&nbsp;&nbsp;"Tako je već bolje", primeti Muzafar dok je izvodio Tega u ulazni hodnik i kretao se prema vratima kojih se Teg sećao. Da, ovde je sreo 'sigurne' veze. Tada je i uočio način rada sobnih uređaja koji izgleda nisu bili menjani. Nizovi mikroskopskih komeja oivičavali su tavanicu i zidove, zaklonjeni srebrnim vođicama za lebdeće sjajne kugle.
<BR>&nbsp;&nbsp;&nbsp;&nbsp;&nbsp;Posmatrani ne vidi posmatrače, pomisli Teg. A posmatrači imaju milijardu očiju.
<BR>&nbsp;&nbsp;&nbsp;&nbsp;&nbsp;Njegova dvostruka vizija govorila mu je da ga ovde očekuje opasnost, ali ne i trenutno nasilje.
<BR>&nbsp;&nbsp;&nbsp;&nbsp;&nbsp;Ova prostorija, oko pet metara dugačka i četiri metra široka, predstavljala je mesto na kome su se obavljali poslovi na visokom nivou. Kao protivvrednost novcu ovde se na uvid nije davala roba. Ljudi su na ovom mestu viđali samo prenosive ekvivalente svega što je važilo kao valuta - možda melanž ili savršeno oblo sos-kamenje veličine očne jabučice, koje je odjednom postajalo sjajno i meko ili je zračilo menjajući se poput duge u zavisnosti od svetlosti što je padala na njega ili od tela što ga je dodirivalo. Ovo je bilo mesto na kome su se danikin melanža ili naborana kesica sos-kamenja primali kao nešto prirodno. Cena neke planete mogla se ovde izmeniti samo klimanjem glave, treptajem oka ili mrmljanjem. Ovde nikad neće biti viđen novčanik sa novcem. Najpribližnija stvar tome mogli bi biti tanki kovčežići od transluksa, iz čije bi unutrašnjosti, koja je bila zaštićena od otrova, izlazili još tanji listovi ridulijanskog kristala sa veoma velikim ispisanim brojevima i podacima koji se nisu mogli krivotvoriti.
<BR>&nbsp;&nbsp;&nbsp;&nbsp;&nbsp;"Ovo je banka", reče Teg.
<BR>&nbsp;&nbsp;&nbsp;&nbsp;&nbsp;"Šta?" Muzafar je zurio u zatvorena vrata na suprotnom zidu. "Oh, da. Uskoro će stići."
<BR>&nbsp;&nbsp;&nbsp;&nbsp;&nbsp;"Ona nas, razume se, sada promatra."
<BR>&nbsp;&nbsp;&nbsp;&nbsp;&nbsp;Muzafar ništa ne odgovori, ali izgledao je smrknut.
<BR>&nbsp;&nbsp;&nbsp;&nbsp;&nbsp;Teg se osvrnu oko sebe. Da li se išta izmenilo od njegove prethodne posete? Nije primetio nikakve značajne promene. Pitao se da li se svetilišta poput ovog uopšte menjaju tokom eona. Na podu se nalazio vlažan tepih, mekan i beo poput stomaka krznatog kita. Svetlucao je lažnom vlažnoću, koju je samo vično oko moglo da otkrije. Golo stopalo (ovo mesto nikad nije videlo golo stopalo) osećalo bi se na njemu kao da ga nešto suvo miluje.
<BR>&nbsp;&nbsp;&nbsp;&nbsp;&nbsp;U središtu prostorije nalazio se uzan sto dugačak oko dva metra. Ploča mu je bila najmanje dvadeset milimetara debela. Teg je nagađao da je od danijanske đakarande. Duboka smeđa površina bila je uglačana do te mere da je njen sjaj upijao lik, a duboko ispod same površine nazirale su se vene nalik na rečne tokove. Oko stola su se nalazile samo četiri admiralske stolice - stolice koje je napravio neki majstor umetnik od istog drveta od koga je bio i sto, dok je sedišta i naslone tapacirao lurkožom u tonu uglačanog drveta.
<BR>&nbsp;&nbsp;&nbsp;&nbsp;&nbsp;Samo četiri stolice. Više bi bilo preterano. Prošli put nije isprobao nijednu od stolica, a nije seo ni sada, mada je znao s čime bi se njegovo telo tamo susrelo - sa udobnošću gotovo ravnoj onoj koju su pružale prezrene psu-naslonjače. Razume se, nisu se s njima mogle meriti u pogledu mekoće i podudaranja sa telesnim oblinama. Suvišna udobnost može onoga ko sedi da namami na opuštanje. Ova prostorija i njen nameštaj jasno su govorili: "Osećaj se udobno, ali ostani budan."
<BR>&nbsp;&nbsp;&nbsp;&nbsp;&nbsp;Tegu pade na um da čovek koji se nađe na ovom mestu mora biti ne samo razuman, već da mu i leđa moraju biti zaštićena. Do tog zaključka došao je još pri prethodnoj poseti i njegovo mišljenje nije se promenilo.
<BR>&nbsp;&nbsp;&nbsp;&nbsp;&nbsp;Nije bilo prozora, sem onih koje je video spolja i na kojima su poigravale linije svetlosti - energetske prepreke koje su služile za odbijanje nasilnika i onemogućavanje bekstva. Teg je znao da takve prepreke same po sebi predstavljaju opasnost, ali bilo je važno ono što se pod njima podrazumevalo. Količina energije potrebna za njihovo napajanje bila bi dovoljna da se jedan veliki grad snabdeva strujom tokom života najstarijeg stanovnika.
<BR>&nbsp;&nbsp;&nbsp;&nbsp;&nbsp;Ovo rasipanje bogatstva nije bilo slučajno.
<BR>&nbsp;&nbsp;&nbsp;&nbsp;&nbsp;Vrata koja je Muzafar posmatrao otvoriše se lakim trzajem.
<BR>&nbsp;&nbsp;&nbsp;&nbsp;&nbsp;Opasnost!
<BR>&nbsp;&nbsp;&nbsp;&nbsp;&nbsp;Jedna žena u svetlucavoj zlatnoj odori skliznu u prostoriju. Tkanina se prelivala u crvenožutim nijansama.
<BR>&nbsp;&nbsp;&nbsp;&nbsp;&nbsp;Bila je stara!
<BR>&nbsp;&nbsp;&nbsp;&nbsp;&nbsp;Teg nije očekivao ženu toliko zašlu u godine. Lice joj je bilo poput neke izborane maske. Oči duboko usađene i ledeno zelene. Nos joj je ličio na produženi kljun čija je senka dodirivala tanke usne i sledila oštri ugao brade. Crna okrugla kapica gotovo joj je prekrivala sedu kosu.
<BR>&nbsp;&nbsp;&nbsp;&nbsp;&nbsp;Muzafar se pokloni.
<BR>&nbsp;&nbsp;&nbsp;&nbsp;&nbsp;"Ostavi nas", reče ona.
<BR>&nbsp;&nbsp;&nbsp;&nbsp;&nbsp;On se udalji bez reči kroz vrata na koja je ona ušla. Kada se vrata za njim zatvoriše, Teg joj se obrati: "Uvažena Naložnice."
<BR>&nbsp;&nbsp;&nbsp;&nbsp;&nbsp;"Znači, vi mislite da je ovo banka." U glasu joj se osećalo lagano podrhtavanje.
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Uvek postoji način da se transferišu velike sume novca ili da se proda sila", reče ona. "Ne govorim o sili koja pokreće fabrike, već o sili koja vlada Ijudima."
<BR>&nbsp;&nbsp;&nbsp;&nbsp;&nbsp;"A za to uvek postoje čudni nazivi kao što su vlada, društvo ili civilizacija", odgovori Teg.
<BR>&nbsp;&nbsp;&nbsp;&nbsp;&nbsp;"Pretpostavljala sam da ste veoma inteligentni", reče ona.
<BR>&nbsp;&nbsp;&nbsp;&nbsp;&nbsp;Zatim izvuče jednu od stolica i sede, ali ne dade Tegu nikakav znak da bi i on to trebalo da učni. "Sebe zamišljam kao bankara. To me pošteđuje mnogih zbrkanih, bednih i preopširnih izlaganja." Teg ništa ne odgovori. Izgleda da i nije bilo potrebe da učini tako nešto. Nastavio je da je proučava.
<BR>&nbsp;&nbsp;&nbsp;&nbsp;&nbsp;"Zašto me tako posmatrate?" upita ona.
<BR>&nbsp;&nbsp;&nbsp;&nbsp;&nbsp;"Nisam očekivao da ćete biti tako stari", reče on.
<BR>&nbsp;&nbsp;&nbsp;&nbsp;&nbsp;"He, he, he. Imamo mi za vas mnoga iznenađenja, bašare. Kasnije će možda neka mlada Uvažena Naložnica promrmljati svoje ime dok vas bude obeležavala. Zahvalite Duru ako se to dogodi."
<BR>&nbsp;&nbsp;&nbsp;&nbsp;&nbsp;On klimnu, ne shvativši baš mnogo od onoga što je rekla.
<BR>&nbsp;&nbsp;&nbsp;&nbsp;&nbsp;"Ova zgrada je takođe stara", reče ona. "Posmatrala sam vas dok ste ulazili. Da li vas i to iznenađuje? Ili možda ne?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ova zgrada nije pretrpela neke veće promene nekoliko hiljada godina. Sagrađena je od materijala koji će još dugo trajati."
<BR>&nbsp;&nbsp;&nbsp;&nbsp;&nbsp;On pogledom okrznu sto.
<BR>&nbsp;&nbsp;&nbsp;&nbsp;&nbsp;"Oh, ne mislim na drvo. Ispod njega su polatin, polaz i prombat. Tri P-a koji nikada ne izneveravaju nužnost."
<BR>&nbsp;&nbsp;&nbsp;&nbsp;&nbsp;Teg je i dalje ćutao.
<BR>&nbsp;&nbsp;&nbsp;&nbsp;&nbsp;"Nužnost", reče ona. "Da li imate primedbi na nužne stvari koje su vas snašle?"
<BR>&nbsp;&nbsp;&nbsp;&nbsp;&nbsp;"Moje primedbe nisu od značaja", odgovori on. Šta to želi da dokuči? Bilo je jasno da ga proučava. Kao i on nju.
<BR>&nbsp;&nbsp;&nbsp;&nbsp;&nbsp;"Smatrate li da se neko ikada pobunio protiv onoga što ste mu učinili?"
<BR>&nbsp;&nbsp;&nbsp;&nbsp;&nbsp;"Nesumnjivo."
<BR>&nbsp;&nbsp;&nbsp;&nbsp;&nbsp;"Vi ste po prirodi zapovednik, bašare. Smatram da ćete nam biti od velike koristi."
<BR>&nbsp;&nbsp;&nbsp;&nbsp;&nbsp;"Oduvek sam mislio da sam od najveće koristi sam sebi."
<BR>&nbsp;&nbsp;&nbsp;&nbsp;&nbsp;"Bašare! Pogledajte me u oči!"
<BR>&nbsp;&nbsp;&nbsp;&nbsp;&nbsp;On posluša i primeti kako joj se sitne narandžaste pege javljuju na beonjačama. Osećanje opasnosti bilo je veoma snažno.
<BR>&nbsp;&nbsp;&nbsp;&nbsp;&nbsp;"Ako ikada budete videli da su mi oči potpuno narandžaste, čuvajte se!" reče ona. "To će značiti da ste me uvredili jače nego što to mogu da dopustim."
<BR>&nbsp;&nbsp;&nbsp;&nbsp;&nbsp;On klimnu u znak da je razumeo.
<BR>&nbsp;&nbsp;&nbsp;&nbsp;&nbsp;"Dopada mi se to što umete da zapovedate, ali sa mnom to nije slučaj! Dobri ste da zapovedate šljamu i to je jedina uloga koju imamo za takve kao što ste vi."
<BR>&nbsp;&nbsp;&nbsp;&nbsp;&nbsp;"Šljam?"
<BR>&nbsp;&nbsp;&nbsp;&nbsp;&nbsp;Ona nemarno odmahnu rukom. "Onima napolju. Poznajete ih. Nisu baš mnogo radoznali. Nikakva važna pitanja nikada ne dopiru do njihove svesti."
<BR>&nbsp;&nbsp;&nbsp;&nbsp;&nbsp;"Pretpostavljao sam da tako mislite."
<BR>&nbsp;&nbsp;&nbsp;&nbsp;&nbsp;"Radimo na tome da tako i ostane", složi se ona. "Ono što dopre do njih to je već prošlo kroz gust filter koji ne propušta ništa od onoga što nema trenutnu vrednost za opstanak."
<BR>&nbsp;&nbsp;&nbsp;&nbsp;&nbsp;"Bez važnih pitanja", bocnu je on.
<BR>&nbsp;&nbsp;&nbsp;&nbsp;&nbsp;"Uvređeni ste, ali ne mari", reče ona. "Za one napolju važna pitanja su: 'Hoću li danas jesti?''Da li za noćas imam zaklon koji neće pohoditi napadači ili gamad?' Luksuz? Luksuz predstavlja imati drogu ili pripadnika suprotnog pola koji je u stanju da za neko vreme zauzdava zver."
<BR>&nbsp;&nbsp;&nbsp;&nbsp;&nbsp;A ti si ta zver, pomisli on.
<BR>&nbsp;&nbsp;&nbsp;&nbsp;&nbsp;"Trošim na vas izvesno vreme, bašare, jer shvatam da nam možete biti od veće koristi nego Muzafar. A on je odista vredan. Upravo u ovom trenutku ga isplaćujemo što vas je doveo u dobrom stanju."
<BR>&nbsp;&nbsp;&nbsp;&nbsp;&nbsp;Pošto je Teg i dalje ćutao ona se zakikota. "Ne smatrate da ste u dobrom stanju?"
<BR>&nbsp;&nbsp;&nbsp;&nbsp;&nbsp;Teg ostade nem. Da mu nisu u hranu stavili neku drogu? Razabirao je treperenje u udvostručenoj viziji, ali nasilja je iz nje nestalo posle povlačenja narandžastih pega iz očiju Uvažene Naložnice. Doduše, trebalo je izbegavati njena stopala. Ona su predstavljala ubojito oružje.
<BR>&nbsp;&nbsp;&nbsp;&nbsp;&nbsp;"Stvar je samo u tome što vi o šljamu imate pogrešno mišljenje", nastavi ona. Srećom, on sam sebe ograničava do krajnjih granica. Negde u dubini svoje najdublje svesti oni su toga svesni, ali nisu u prilici da vreme troše na bilo šta drugo što nije u neposrednoj vezi sa opstankom."
<BR>&nbsp;&nbsp;&nbsp;&nbsp;&nbsp;"Ne mogu postati bolji?" upita on.
<BR>&nbsp;&nbsp;&nbsp;&nbsp;&nbsp;"Ne smeju postati bolji! Oh, staramo se da samopoboljšanje ostane njihov veliki hir. Razume se, od toga nikada nema ništa."
<BR>&nbsp;&nbsp;&nbsp;&nbsp;&nbsp;"Još jedan luksuz koji im je zabranjen", reče on.
<BR>&nbsp;&nbsp;&nbsp;&nbsp;&nbsp;"To nije luksuz! Nepostojanje! Ono mora biti zatvoreno za sva vremena iza prepreke koju volimo da nazivamo zaštitničkim neznanjem."
<BR>&nbsp;&nbsp;&nbsp;&nbsp;&nbsp;"Ono što ne znaš ne može te povrediti."
<BR>&nbsp;&nbsp;&nbsp;&nbsp;&nbsp;"Bašare, ne dopada mi se vaš ton."
<BR>&nbsp;&nbsp;&nbsp;&nbsp;&nbsp;Narandžaste pege ponovo zaigraše u njenim očima. Međutim, osećanje nasilja iščeze čim se ona ponovo zakikota. "Ono čega se čuvate suprotno je onome-što-ne-znate. Podučavamo da novo znanje može biti opasno. Jasno vam je šta iz toga proističe: svako novo znanje znači ne-opstanak!"
<BR>&nbsp;&nbsp;&nbsp;&nbsp;&nbsp;Vrata iza Uvažene Naložnice se otvoriše da propuste Muzafara koji se vratio. Bio je to neki drugi Muzafar; lice mu je sijalo, a oči blistale. On kruto stade iza stolice Uvažene Naložnice.
<BR>&nbsp;&nbsp;&nbsp;&nbsp;&nbsp;"Jednog dana moći ću i vama da dozvolim da ovako stojite iza mene", reče ona. "U mojoj je moći da to učinim."
<BR>&nbsp;&nbsp;&nbsp;&nbsp;&nbsp;Šta li su učinile Muzafaru? upita se Teg. Čovek je izgledao kao da je drogiran.
<BR>&nbsp;&nbsp;&nbsp;&nbsp;&nbsp;"Jasno vam je da posedujem moć?" upita ona.
<BR>&nbsp;&nbsp;&nbsp;&nbsp;&nbsp;On pročisti grlo. "To je očigledno."
<BR>&nbsp;&nbsp;&nbsp;&nbsp;&nbsp;"Ne zaboravite da sam ja bankar. Upravo smo izvršili uplatu na račun našeg vernog Muzafara. Da li si nam zahvalan, Muzafare?"
<BR>&nbsp;&nbsp;&nbsp;&nbsp;&nbsp;"Jesam, Uvažena Naložnice." Glas mu je bio rapav.
<BR>&nbsp;&nbsp;&nbsp;&nbsp;&nbsp;"Sigurna sam da u glavnim crtama shvatate o kakvoj je vrsti sile reč, bašare", reče ona. "Bene Geserite su vas dobro obučile. Dosta su talentovane, ali bojim se da nisu talentovane u onoj meri u kojoj smo to mi."
<BR>&nbsp;&nbsp;&nbsp;&nbsp;&nbsp;"A meni je rečeno da ste veoma brojne", reče on.
<BR>&nbsp;&nbsp;&nbsp;&nbsp;&nbsp;"Ključ nije u našoj brojnosti, bašare. Sila kakvu mi posedujemo može se usmeriti tako da i mali broj može njome upravljati."
<BR>&nbsp;&nbsp;&nbsp;&nbsp;&nbsp;On pomisli da ga podseća na neku časnu majku, jer je davala odgovore koji nisu mnogo otkrivali.
<BR>&nbsp;&nbsp;&nbsp;&nbsp;&nbsp;"U suštini", reče ona, "sila kao što je naša može da postane sastavni deo opstanka mnogih ljudi. Tada bi nam za vladavinu bila dovoljna i pretnja da naša naklonost može prestati." Ona baci pogled preko ramena. "Muzafare, da li bi ti želeo da izgubiš našu naklonost?"
<BR>&nbsp;&nbsp;&nbsp;&nbsp;&nbsp;"Ne, Uvažena Naložnice." Doslovce se stresao!
<BR>&nbsp;&nbsp;&nbsp;&nbsp;&nbsp;"Pronašli ste neku novu drogu", primeti Teg.
<BR>&nbsp;&nbsp;&nbsp;&nbsp;&nbsp;Njen smeh bio je spontan, glasan i gotovo razuzdan. "Ne, bašare! Imamo staru."
<BR>&nbsp;&nbsp;&nbsp;&nbsp;&nbsp;"Pretvorićete me u zavisnika?"
<BR>&nbsp;&nbsp;&nbsp;&nbsp;&nbsp;"Poput svih onih kojima vladamo, bašare, i vi imate mogućnost izbora: smrt ili pokornost."
<BR>&nbsp;&nbsp;&nbsp;&nbsp;&nbsp;"To je baš stari izbor", složi se on. U čemu se sastojala neposredna pretnja? Nije mogao da oseti nasilje. Upravo suprotno. Njegova dvostruka vizija prikazala mu je izlomljene odseve krajnje čulnih prizvuka. Zar su se nadali da mogu nešto utisnuti?
<BR>&nbsp;&nbsp;&nbsp;&nbsp;&nbsp;Ona mu se nasmeši; izraz lica bio joj je rečit, ali ispod te rečitosti krilo se nešto ledeno.
<BR>&nbsp;&nbsp;&nbsp;&nbsp;&nbsp;"Hoće li nam služiti, Muzafare?"
<BR>&nbsp;&nbsp;&nbsp;&nbsp;&nbsp;"Verujem da hoće, Uvažana Naložnice."
<BR>&nbsp;&nbsp;&nbsp;&nbsp;&nbsp;Teg se namršti dok je razmišljao. Postojalo je nešto krajnje zlo u vezi s ovim parom. Prkosili su svakoj moralnosti na osnovu kojih je gradio svoje ponašanje. Prijalo mu je da se podseti kako nijedno od ovo dvoje ništa nije znalo o čudnoj stvari koja mu je ubrzala reakcije.
<BR>&nbsp;&nbsp;&nbsp;&nbsp;&nbsp;Izgleda da su uživali u njegovoj zbunjenoj nelagodnosti.
<BR>&nbsp;&nbsp;&nbsp;&nbsp;&nbsp;Teg se malo smiri, shvativši da nijedno od ovo dvoje nije stvarno uživalo u životu. Jasno je to u njima nazirao očima kojima ga je Sestrinstvo naučilo da gleda. Uvažene Naložnice i Muzafar zaboravili su, ili, još verovatnije, napustili su sve što je podsticalo opstanak ljudskih bića sposobnih za radost. Mislio je da oni verovatno više nisu bili u stanju da pronađu radosti u svojim vlastitim telima. Njihova egzistencija pre će biti da je egzistencija voajera, večnih posmatrača koji sve vreme podsećaju kako je ranije bilo, pre no što su počeli da se pretvaraju u ono što su sada - ma šta to bilo. Čak i kada bi duboko ogrezli u izvođenju nečega što im je nekada pričinjavalo zadovoljstvo, morali bi svaki put da posegnu za novim krajnostima kako bi makar dotakli ivice vlastitih sećanja.
<BR>&nbsp;&nbsp;&nbsp;&nbsp;&nbsp;Osmeh Uvažene Naložnice postade širi, otkrivši niz sjajno belih zuba. "Pogledaj ga, Muzafare. On ni ne sumnja šta smo mi sve u stanju da učinimo."
<BR>&nbsp;&nbsp;&nbsp;&nbsp;&nbsp;Teg je ovo čuo, ali i video očima koje su obučile Bene Geserite. Nijedan miligram prostodušnosti nije preostao u ovo dvoje. Njih ništa nije moglo iznenaditi. Za njih ništa nije moglo biti odista novo. Pa ipak, kovali su zavere i izmišljali, nadajući se da će ova krajnost izazvati uzbuđenje koga su se sećali. Znali su da se to neće dogoditi, razume se, ali očekivali su da iz tog iskustva izvuku samo još više uspaljenog besa koji će im poslužiti kao osnov za oblikovanje novog pokušaja da dosegnu nedohvatljivo. To je bio njihov način razmišljanja.
<BR>&nbsp;&nbsp;&nbsp;&nbsp;&nbsp;Teg im isporuči osmeh, koristeći se do krajnjih granica umećem koje je stekao kod Bene Geserita. Bio je to osmeh pun sažaljenja i pravog zadovoljstva zbog vlastitog postojanja. Znao je da je to najveća uvreda koja im se može uputiti i video je da je pogodila cilj. Muzafar ga mrko pagleda. Oči Uvažene Naložnice postaše najpre narandžaste od besa, da bi se zatim raširile u iznenađenju, a tada, sasvim lagano, u njima poče da se očitava zadovoljstvo. Ovo nije očekivala! Bilo je to nešto novo za nju!
<BR>&nbsp;&nbsp;&nbsp;&nbsp;&nbsp;"Muzafare", reče ona dok joj se narandžasta boja povlačila iz očiju, "dovedi Uvaženu Naložnicu koja je izabrana da obeleži našeg bašara."
<BR>&nbsp;&nbsp;&nbsp;&nbsp;&nbsp;Dvostruka vizija upozori Tega na neposrednu opasnost i on konačno shvati. Mogao je da oseti kako se svest o njegovoj vlastitoj budućnosti širi prema napolje, poput talasa, dok sila raste u njemu. Nastavljala se divlja promena u njegovoj unutrašnjosti! Osećao je kako se energija širi. Sa njom dođoše razumevanje i mogućnost izbora. On ugleda sebe u obliku kovitlaca kako divlja kroz ovu zgradu, ostavlja za sobom razbacana tela (među njima Muzafara i Uvaženu Naložnicu) te čitav ovaj kompleks koji je posle njegovog odlaska ličio na klanicu.
<BR>&nbsp;&nbsp;&nbsp;&nbsp;&nbsp;Moram li to učiniti? upita se on.
<BR>&nbsp;&nbsp;&nbsp;&nbsp;&nbsp;Svako koga ubije tražiće nove žrtve. Doduše, shvatao je potrebu svega toga, kao i što je konačno shvatio Tiraninov plan. Bol koji je video da će doživeti umalo ga nije naterao da krikne, ali nekako uspe da se uzdrži.
<BR>&nbsp;&nbsp;&nbsp;&nbsp;&nbsp;"Da, dovedite mi tu Uvaženu Naložnicu", reče on, svestan da je to jedna manje koju će kasnije morati da traži kako bi je ubio na nekom drugom mestu u zgradi. Najpre, mora zauzeti prostoriju iz koje se upravljalo skenlaserima.
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
