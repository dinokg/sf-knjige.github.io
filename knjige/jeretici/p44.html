<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44.
<P>&nbsp;&nbsp;&nbsp;&nbsp;&nbsp;Oh, ti koji znaš koliko mi ovde patimo,
<BR>&nbsp;&nbsp;&nbsp;&nbsp;&nbsp;ne zaboravi nas u svojim molitvama.
<BR>
<BR>&nbsp;&nbsp;&nbsp;&nbsp;&nbsp;Znak iznad Arakenskog polja za sletanje (Istorijski zapisi: Dar-es-Balat)'
<BR>
<BR>&nbsp;&nbsp;&nbsp;&nbsp;&nbsp;Taraza je promatrala sneno lepršanje cvetnih latica naspram srebrnastog jutarnjeg neba Rakisa. Nebo se prelivalo u opalskom sjaju koji, uprkos svim svojim pripremama, nije predvidela. Rakis je bio pun iznenađenja. Ovde na ivici krovne bašte u Dar-es-Balatu snažno se osećao prividan miris pomorandže koji je nadjačavao sve ostale mirise.
<BR>&nbsp;&nbsp;&nbsp;&nbsp;&nbsp;Nikada ne podleži uverenju da si pronikao u dubine nekog mesta... ili nekog ljudskog bića, podseti se ona. Razgovor kaji je vođen ovde napolju bio je okončan, ali izgovorene misli izmenjene pre samo nekoliko minuta još su odzvanjale unaokolo. Doduše, svi su se složili da je došlo vreme da se nešto preduzme. Uskoro će Šeana 'igrati pred crvom' za njih i još jednom prikazati svoje umeće.
<BR>&nbsp;&nbsp;&nbsp;&nbsp;&nbsp;Vaf i jedan novi predstavnik sveštenstva učestvovaće u tom svetom događaju, ali Taraza je bila ubeđena da niko od njih nije znao pravu prirodu onoga čemu će prisustvovati. Vaf se, razume se, dasađivao dok mu je pogled lutao unaokolo. Još nije mogao da se oslobodi nepoverenja prema svemu što je video ili čuo, a to je druge razdraživalo. Čudna je bila ta mešavina nepoverenja i straha proisteklog iz činjenice da se nalazi na Rakisu. Branio se ispoljavajući bes prema svima, smatrajući da ovde vladaju budale.
<BR>&nbsp;&nbsp;&nbsp;&nbsp;&nbsp;Odrade se vrati iz prostorije za sastanke i stade pored Taraze.
<BR>&nbsp;&nbsp;&nbsp;&nbsp;&nbsp;"Krajnje sam uznemirena zbog izveštaja sa Gamua", reče
<BR>&nbsp;&nbsp;&nbsp;&nbsp;&nbsp;Taraza. "Donosiš li nešto novo?"
<BR>&nbsp;&nbsp;&nbsp;&nbsp;&nbsp;"Ne. Stvari su tamo očigledno još haotične."
<BR>&nbsp;&nbsp;&nbsp;&nbsp;&nbsp;"Reci mi, Dar, šta misliš da bi trebalo da uradimo?"
<BR>&nbsp;&nbsp;&nbsp;&nbsp;&nbsp;"Stalno mi se motaju po glavi Tiraninove reči upućene Čenoi: 'Bene Geserit je veoma blizu onoga što bi trebalo da bude, a ipak veoma daleko od toga.'"
<BR>&nbsp;&nbsp;&nbsp;&nbsp;&nbsp;Taraza pokaza prema otvorenoj pustinji s druge strane muzejskog gradskog kanata. "On je još tamo napolju, Dar. Ubeđena sam u to." Taraza se okrenu, kako bi se sučila sa Odrade. "I Šeana razgovara s njim."
<BR>&nbsp;&nbsp;&nbsp;&nbsp;&nbsp;"On je izgovorio tolike laži", reče Odrade.
<BR>&nbsp;&nbsp;&nbsp;&nbsp;&nbsp;"Nije lagao u vezi vlastitog preobražaja. Seti se šta je rekao. 'Svaki moj nasledni deo nosiće zapreten u sebi deo moje svesti, izgubljen i bespomoćan - bisere mene samog koji će se naslepo kretati u pesku, zasvagda uhvaćeni u beskonačnom snu.'"
<BR>&nbsp;&nbsp;&nbsp;&nbsp;&nbsp;"Da ne veruješ suviše u moć tog sna?" zapita Odrade.
<BR>&nbsp;&nbsp;&nbsp;&nbsp;&nbsp;"Moramo obnoviti Tiraninovo ustrojstvo! Do najmanjih pojedinosti!"
<BR>&nbsp;&nbsp;&nbsp;&nbsp;&nbsp;Odrade uzdahnu, ali ništa ne reče.
<BR>&nbsp;&nbsp;&nbsp;&nbsp;&nbsp;"Nikada nemoj potcenjivati moć neke ideje", reče Taraza. "Atreidi su uvek bili filozofi što se vladavine tiče. A filozofija je opasna, jer podstiče stvaranje novih ideja."
<BR>&nbsp;&nbsp;&nbsp;&nbsp;&nbsp;Odrade je i dalje ćutala.
<BR>&nbsp;&nbsp;&nbsp;&nbsp;&nbsp;"Crv to sve nosi u sebi, Dar! Sve sile koje je pokrenuo još su u njemu."
<BR>&nbsp;&nbsp;&nbsp;&nbsp;&nbsp;"Da li ti to, Tar, pokušavaš da ubediš mene ili sebe?"
<BR>&nbsp;&nbsp;&nbsp;&nbsp;&nbsp;"Kažnjavam te, Dar. Upravo onako kako Tiranin još nas kažnjava."
<BR>&nbsp;&nbsp;&nbsp;&nbsp;&nbsp;"Zato što nismo ono što bi trebalo da budemo? Ahh, evo Šeane i ostalih."
<BR>&nbsp;&nbsp;&nbsp;&nbsp;&nbsp;"Crvov jezik, Dar. To je ono što je važno."
<BR>&nbsp;&nbsp;&nbsp;&nbsp;&nbsp;"Ako ti tako kažeš, Vrhovna majko."
<BR>&nbsp;&nbsp;&nbsp;&nbsp;&nbsp;Taraza uputi jedan ljutit pogled prema Odrade, koja pođe da pozdravi pridošlice. Odrade je bila uznemirujuće potištena.
<BR>&nbsp;&nbsp;&nbsp;&nbsp;&nbsp;Šeanino prisustvo, doduše, podsetilo je Tarazu na cilj kome je težila. Prošle noći Šeana je prikazala svoj ples, izvevši ga u velikoj odaji muzeja naspram pozadine od tapiserija; bio je to egzotičan ples izveden naspram egzotične začinske draperije na kojoj su bili prikazani pustinja i crvi. Ona kao da je bila deo te draperije, prilika projektovana iz stilizovanih dina i njihovih tanano izrađenih progonjenih crva. Taraza se setila kako je Šeanina smeđa kosa vijorila u vrtoglavom plesu, izvijajući se u nejasnam luku. Svetlost sa strane isticala je crvenkaste nijanse njene kose. Oči su joj bile zatvorene, ali to nije bilo lice koje se odmara. Njena vatrena puna usta, širenje nozdrva i izbačena brada odavali su uzbuđenje. U njenim pokretima ogledala se unutrašnja složenost nabubrele mladosti.
<BR>&nbsp;&nbsp;&nbsp;&nbsp;&nbsp;Ples je njen jezik, pomisli Taraza. Odrade je u pravu. Gledajući ga mi ćemo ga naučiti.
<BR>&nbsp;&nbsp;&nbsp;&nbsp;&nbsp;Vaf je ovog jutra izgledao nekako povučen. Teško je bilo odrediti da li njegove tmurne oči gledaju prema napolje ili prema unutra.
<BR>&nbsp;&nbsp;&nbsp;&nbsp;&nbsp;Sa Vafom je bilo Tulušan, tamnoput i zgodan Rakijanac koga su sveštenici izabrali za svoga predstavnika koji će prisustvovati današnjem 'svetom dagađaju'. Taraza ga je upoznala tokom prikazivanja plesa i otkrila da Tulušan na neki neobičan način nikada nema potrebu da kaže 'ali', mada je ta reč ipak uvek bila prisutna u svemu što bi izgovorio. Savršeni birokrata. Bio je u pravu što nije očekivao da će daleko stići, jer će uskoro doživeti jedno veliko iznenađenje. To saznanje nije u njoj izazvalo nimalo sažaljenja prema njemu. Tulušan je bio mladić mekih crta lica, suviše običan za tako poverljiv položaj. Razume se, u njemu je bilo dosta toga što se nije primećivalo na prvi pogled. Ali i manje od toga.
<BR>&nbsp;&nbsp;&nbsp;&nbsp;&nbsp;Vaf se uputi u drugi kraj bašte, ostavivši Odrade i Šeanu sa Tulušanom.
<BR>&nbsp;&nbsp;&nbsp;&nbsp;&nbsp;Gubitak mladog sveštenika mogao se podneti. To je uglavnom i objašnjavalo činjenicu da je upravo on bio izabran za ovu pustolovinu. Govorilo joj je da je dosegla upravo onaj nivo na kome se moglo očekivati nasilje. Taraza, daduše, nije verovala da bi se jedna sveštenička klika usudila da nanese zlo Šeani.
<BR>&nbsp;&nbsp;&nbsp;&nbsp;&nbsp;Držaćemo se Šeane.
<BR>&nbsp;&nbsp;&nbsp;&nbsp;&nbsp;Imali su veoma napornu nedelju od dana kada su prisustvovali prikazivanju seksualnog savršenstva kurvi. Bila je to i veoma uznemirujuća nedelja, kada je jednom počela. Odrade je bila zaposlena oko Šeane. Taraza bi više volela da je Lusili mogla da poveri ovaj zamorni zadatak oko obrazovanja, ali čovek se mora zadovoljiti onim što ima pri ruci, a Odrade je očigledno bila najpodobnija osoba za takvu vrstu podučavanja na čitavam Rakisu.
<BR>&nbsp;&nbsp;&nbsp;&nbsp;&nbsp;Taraza pogleda unazad prema pustinji. Čekali su na 'toptere iz Kina sa njihovim teretom - veoma važnim posmatračima. VVP nisu još kasnili, ali su bili u žurbi, kao što je uvek bio slučaj kod takvih ljudi.
<BR>&nbsp;&nbsp;&nbsp;&nbsp;&nbsp;Šeana je, izgleda, dobro napredovala u svom seksualnom vaspitanju, mada Taraza nije imala visoko mišljenje o muškim učiteljima koje je Sestrinstvo imalo na raspolaganju na Rakisu. Prve noći koju je ovde provela pozvala je jednog slugu muškarca. Kasnije je ocenila da je uložila suviše truda za ono malo radosti i zaborava koje joj je on doneo. A šta je to trebalo da zaboravi? Zboraviti je značilo biti slab.
<BR>&nbsp;&nbsp;&nbsp;&nbsp;&nbsp;Nikada ne zaboravljaj!
<BR>&nbsp;&nbsp;&nbsp;&nbsp;&nbsp;Doduše, to je ono što su kurve radile. Trgovale su zaboravom. Uopšte nisu bile svesne Tiraninovog neprekidnog uticaja koji je poput mengela stezao sudbinu ljudi, niti potrebe da se taj uticaj okonča.
<BR>&nbsp;&nbsp;&nbsp;&nbsp;&nbsp;Taraza je prethodnog dana tajno prisluškivala seansu između Šeane i Odrade.
<BR>&nbsp;&nbsp;&nbsp;&nbsp;&nbsp;Zašto sam prisluškivala?
<BR>&nbsp;&nbsp;&nbsp;&nbsp;&nbsp;Devojčica i njena učiteljica nalazile su se ovde u bašti na krovu; sedele su jedna naspram druge na klupama dok je jedan pokretni iksijanski prigušivač prikrivao njihove reči od svakoga ko nije posedovao kodiranog prevodioca. Prigušivač su pridržavali suspenzori tako da je lebdeo iznad njih dve poput nekog čudnog kišobrana, poput crnog diska koji je projektovao smetnje što su prikrivale pokrete njihovih usana i zvuk glasova.
<BR>&nbsp;&nbsp;&nbsp;&nbsp;&nbsp;Za Tarazu koja je stajala u dugačkoj prostoriji za sastanke sa sićušnim prevodiocem u levom uvetu, lekcija što se odvijala bila je nalik na neko isto tako iskrivljeno sećanje.
<BR>&nbsp;&nbsp;&nbsp;&nbsp;&nbsp;Kada su mene učili ovim stvarima, mi nismo znale šta kurve Raštrkanih sve mogu.
<BR>&nbsp;&nbsp;&nbsp;&nbsp;&nbsp;"Zašto se kaže da je u pitanju složenost seksa?" upita Šeana. "Muškarac koga si sinoć poslala neprestano je to ponavljao."
<BR>&nbsp;&nbsp;&nbsp;&nbsp;&nbsp;"Mnogi veruju da to razumeju, Šeana. Možda niko nikada nije shvatio, jer takve reči obično postavljaju veće zahteve umu nego telu."
<BR>&nbsp;&nbsp;&nbsp;&nbsp;&nbsp;"Zašto ne smem da iskoristim ništa od onoga što smo videle da čine Liceigrači?"
<BR>&nbsp;&nbsp;&nbsp;&nbsp;&nbsp;"Šeana, složenost se krije unutar složenosti. Seksualne sile su ljude nagonile i na velika i na gnusna dela. Govorimo o 'seksualnoj snazi' i 'seksualnoj energiji' i stvarima kao što su 'poriv želje koja navire'. Ne poričem da se takve stvari mogu primetiti. Ali ono što mi ovde razmatramo jeste sila koja je toliko moćna da može uništiti i tebe i sve što smatraš vrednim."
<BR>&nbsp;&nbsp;&nbsp;&nbsp;&nbsp;"To je ono što pokušavam da razumem. U čemu kurve greše?"
<BR>&nbsp;&nbsp;&nbsp;&nbsp;&nbsp;"One zanemaruju vrste u svom delanju, Šeana. Mislim da to već možeš osetiti. Tiranin je to sigurno znao. Šta je drugo bila njegova Zlatna staza do vizija seksualnih sila na delu koje stalno obnavljaju ljudski rod?"
<BR>&nbsp;&nbsp;&nbsp;&nbsp;&nbsp;"Zar kurve ne stvaraju?"
<BR>&nbsp;&nbsp;&nbsp;&nbsp;&nbsp;"One uglavnom pokušavaju da pomoću ove sile vladaju svojim svetovima."
<BR>&nbsp;&nbsp;&nbsp;&nbsp;&nbsp;"Izgleda da u tome i uspevaju."
<BR>&nbsp;&nbsp;&nbsp;&nbsp;&nbsp;"Ahhh, ali kakve protivsile time izazivaju?"
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Znaš za Glas i kako njime možeš vladati nekim ljudima?"
<BR>&nbsp;&nbsp;&nbsp;&nbsp;&nbsp;"Ali ne svim."
<BR>&nbsp;&nbsp;&nbsp;&nbsp;&nbsp;"Tačno. Civilizacija koja se tokom dugog razdoblja izlaže Glasu razvija načine da se prilagodi ovoj sili, sprečavajući na taj način da oni koji se koriste Glasom njima manipulišu."
<BR>&nbsp;&nbsp;&nbsp;&nbsp;&nbsp;"Znači da postoje ljudi koji znaju kako da se odupru kurvama?"
<BR>&nbsp;&nbsp;&nbsp;&nbsp;&nbsp;"Nailazimo na nepogrešive znake da je tako. I to je jedan od razloga što se nalazimo ovde na Rakisu."
<BR>&nbsp;&nbsp;&nbsp;&nbsp;&nbsp;"Hoće li kurve doći ovamo?"
<BR>&nbsp;&nbsp;&nbsp;&nbsp;&nbsp;"Bojim se da hoće. Žele da ovladaju jezgrom Starog carstva jer smatraju da će nas lako pokoriti."
<BR>&nbsp;&nbsp;&nbsp;&nbsp;&nbsp;"Zar te ne plaši da mogu i pobediti?"
<BR>&nbsp;&nbsp;&nbsp;&nbsp;&nbsp;"Neće pobediti, Šeana. Budi uverena u to. One nam čine usluge."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;Šeanin glas odzvanjao je Taraznim umom, koja je bila u šoku zbog Odradinih reči. Koliko je Odrade znala? U sledećem trenutku Taraza shvati i upita se da li je lekcija bila isto tako razumljiva i devojčici.
<BR>&nbsp;&nbsp;&nbsp;&nbsp;&nbsp;"Jezgro je statično, Šeana. Već hiljadama godina nalazimo se gotovo na mrtvoj tački. Život i kretanje nalaze se 'tamo napolju' kod Raštrkanih koji se odupiru kurvama. Bilo šta da učinimo, moramo taj otpor potpomoći."
<BR>&nbsp;&nbsp;&nbsp;&nbsp;&nbsp;Zvuk 'toptera koji su se približavali trgnu Tarazu iz sanjarenja i prisećanja. VVP su stizali iz Kina. Još su bili dosta daleko, ali zvuk se kroz čist vazduh nadaleko pronosi.
<BR>&nbsp;&nbsp;&nbsp;&nbsp;&nbsp;Dok je posmatrala nebo očekujući da ugleda 'toptere, Taraza je morala da prizna da je Odradin način podučavanja dobar. Očigledno su dolazili u niskom letu i to sa druge strane zgrade. To je bio pogrešan pravac, ali možda su poveli VVP na kratki obilazak preko ostataka Tiraninovog zida. Mnogi ljudi bili su znatiželjni da vide mesto gde je Odrade našla začinsko blago.
<BR>&nbsp;&nbsp;&nbsp;&nbsp;&nbsp;Šeana, Odrade, Vaf i Tulušan vratili su se u dugačku prostoriju za sastanke. I oni su čuli 'toptere. Šeana je s nestrpljenjem čekala trenutak kada će moći da pokaže moć koju je imala nad crvima. Taraza je oklevala. Zvuk 'toptera koji su se približavali bio je dubok, kao da prenose neki veliki teret. Zar su bili pretovareni? Koliko su to posmatrača zapravo dovodili?
<BR>&nbsp;&nbsp;&nbsp;&nbsp;&nbsp;Prvi 'topter uzdiže se iznad krova potkrovlja i Taraza ugleda naoružanu pilotsku kabinu. Namah je shvatila da je reč o izdaji, čak i pre no što je prvi zrak pokuljao iz mašine presekavši joj noge ispod kolena. Ona tupo pade na jedno drvo u saksiji, ostavši bez nogu. Još jedan zrak jurnu ka njoj, presekavši je pod uglom preko boka. 'Topter prelete preko nje iznenada zabrundavši potisnim mlaznicima i nagnuvši se ode nalevo.
<BR>&nbsp;&nbsp;&nbsp;&nbsp;&nbsp;Taraza se uhvati za drvo potiskujući agoniju. Uglavnom
<BR>&nbsp;&nbsp;&nbsp;&nbsp;&nbsp;je uspela da zaustavi krvarenje iz zadobijenih rana, ali bol je bio strašan. Ne, doduše, onoliki koliki je preživela za vreme začinske agonije, podseti se ona. To joj je pomoglo, ali bila je svesna da joj je došao kraj. Sada je već mogla da ćuje povike i umnožene zvuke nasilja svuda oko muzeja.
<BR>&nbsp;&nbsp;&nbsp;&nbsp;&nbsp;Pobedila sam! pomisli Taraza.
<BR>&nbsp;&nbsp;&nbsp;&nbsp;&nbsp;Odrade istrča iz potkrovlja i nagnu se nad Tarazom. Nisu izgovorile nijednu reč, ali Odrade pokaza da je razumela, prislonivši svoje čelo na Tarazinu slepoočnicu. Bila je to vekovima stara uloga Bene Geserita. Taraza poče da presipa svoj život u Odrade - Druga sećanja, nadanja, strahovanja... sve.
<BR>&nbsp;&nbsp;&nbsp;&nbsp;&nbsp;Jedna od njih još je mogla da pobegne.
<BR>&nbsp;&nbsp;&nbsp;&nbsp;&nbsp;Šeana ih je promatrala iz potkrovlja, sa mesta na kome joj je bilo naređeno da čeka. Znala je šta se dešava tamo napolju na krovnoj bašti. Ovo je bila krajnja tajna Bene Geserita i toga je bila svesna svaka postulantkinja.
<BR>&nbsp;&nbsp;&nbsp;&nbsp;&nbsp;Vaf i Tulušan bili su već izišli iz prostorije kada je otpočeo napad i nisu se vratili.
<BR>&nbsp;&nbsp;&nbsp;&nbsp;&nbsp;Šeana se strese, u magnovenju sve shvativši.
<BR>&nbsp;&nbsp;&nbsp;&nbsp;&nbsp;Iznenada Odrade ustade i trčeći se vrati do nje. Pogled joj je bio divalj ali kretala se s određenim ciljem. Skačući uvis hvatala je sjajne kugle i skupljala ih na gomilu pridržavajući ih za klipaste završetke. Zatim je nekoliko svežanja tutnula Šeani u ruku, i Šeana smesta oseti kako joj telo postaje lakše podignuto pomoću suspenzorskih polja kugli. Sakupivši još nekoliko svežnjeva podalje od ovih prvih, Odrade pohita do suženog kraja prostorije gde je jedna rešetka u zidu označavala ono što je tražila. Uz Šeninu pomoć ona podiže rešetke iz šarki i otkri jedan duboki ventilacioni kanal. Svetlost koja je dopirala iz sakupljenih sjajnih kugli pade na grube zidove s unutrašnje strane.
<BR>&nbsp;&nbsp;&nbsp;&nbsp;&nbsp;"Drži kugle blizu sebe kako bi se stvorio maksimalni efekat polja", uputi je Odrade. "Odgurni ih od sebe kada poželiš da se spustiš. Ulazimo."
<BR>&nbsp;&nbsp;&nbsp;&nbsp;&nbsp;Šeana steže konopce znojavom šakom i skoči preko ispusta. Osetila je kako pada, te u strahu povuče kugle što je više mogla. Svetlost koja je dopirala odozgo potvrdi joj da je Odrade sledi.
<BR>&nbsp;&nbsp;&nbsp;&nbsp;&nbsp;Na dnu se pojaviše u odaji sa pumpama gde su šuštali mnogi ventilatori stvarajući pozadinu za zvuke nasilja koje se odvijalo napolju.
<BR>&nbsp;&nbsp;&nbsp;&nbsp;&nbsp;"Moramo dospeti do ne-odaje, a odatle u pustinju", reče Odrade. "Svi ovi mašinski sistemi su povezani. Pronaći ćemo prolaz."
<BR>&nbsp;&nbsp;&nbsp;&nbsp;&nbsp;"Da li je mrtva?" prošapta Šeana.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Jadna Vrhovna majka."
<BR>&nbsp;&nbsp;&nbsp;&nbsp;&nbsp;"Sada sam ja Vrhovna majka, Šeana. Bar privremeno." Ona pokaza naviše. "To su nas kurve napale. Moramo požuriti."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
