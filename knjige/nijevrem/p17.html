<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Bernard đipnu iz bukteće vatre, derući se na sav glas i udarajući po pohabanoj uniformi, po kojoj su na mnogo mesta tinjali plameni jezičci. On načini dva koraka napred, spoplete se o nešto i naglavce pade na pod, psujući na pasje ime. A onda se osvrnu oko sebe.
<BR>&nbsp;&nbsp;&nbsp;&nbsp;&nbsp;Nalazio se u maloj i neverovatno prljavoj tamnici, u kojoj je grozno zaudaralo na smeće, znoj i krv. Pod je bio vlažan i hladan kao led, voda je kapala sa lučnog krova, a iz zida su rasle gljive-mesožderi, gladno posežući prema njemu. Iza njega, bukteća vatra bacala je razigrane senke po zidovima, obasipavajući lokve ustajale vode na podu, gomile plesnjivih lobanja i kostiju, rastrčale pacove, masivna hrastova vrata postavljena u niši na drugom kraju prostorije. Plamen je takođe obasjavao još jednu priliku u tamnici.
<BR>&nbsp;&nbsp;&nbsp;&nbsp;&nbsp;"A tu si, dakle!" razdra se roboprijatelj i jurnu ka njemu, ispruživši grozna klešta, ali ga je posle samo nekoliko koraka zaustavio lanac, čiji mu je jedan kraj bio pričvršćen na leđima, dok se drugi nalazio ukovan u zidu. "Dođi malo bliže!" kriknu roboprijatelj. "Samo se malčice primakni pa da te iseckam na rezance!" Sav se pušio od besa, dok su mu ekranom vizora promicali krvožderni prizori domišljato sačinjenih giljotina, lasera, ručnih granata i sličnih stvarčica. "Ostavio si me!"
<BR>&nbsp;&nbsp;&nbsp;&nbsp;&nbsp;"Sigurno da sam te ostavio. Zar si očekivao da ću učiniti nešto drugo?"
<BR>&nbsp;&nbsp;&nbsp;&nbsp;&nbsp;"Trebalo je da me braniš do poslednjeg daha ako je potrebno - eto šta si morao da učiniš!"
<BR>&nbsp;&nbsp;&nbsp;&nbsp;&nbsp;"Bernarde!"
<BR>&nbsp;&nbsp;&nbsp;&nbsp;&nbsp;Bernard se munjevito okrenu, pobledevši. Na ciglih pet stopa iza njega Teri je klečala u lokvi ustajale vode, pružajući ruke ka njemu, dok joj je u sivim očima plamtela neugasla ljubav. Oko divnog vrata stajao joj je čelični prsten, privezan za zid iza nje jezivim čeličnim lancem. Lanac se zategao poput užeta na luku kada se ona pridigla da mu se baci u naručje; začuo se zvuk škriputanja metala izloženog snažnom razvlačenju. Od besprekorne bolničarske uniforme sada je ostao samo spomen; ovo je važilo i za pretežan deo njenog donjeg rublja. Bernard oseti kako ga obliva rumenilo. Bilo je neobično videti vlastitu ženu u ovakvom položaju, privezanu lancem za zid tamnice groznog izgleda, kako plače i smeje se u isto vreme, upirući se pri tom nadljudskom snagom da ga dosegne, ali nesposobna da to učini. Baš zgodan način da čovek obezbedi mir u rođenoj kući, pomisli on.
<BR>&nbsp;&nbsp;&nbsp;&nbsp;&nbsp;"Ljubljeni moj!" zajeca Teri. "Znala sam da ćeš mi se vratiti! Znala sam!"
<BR>&nbsp;&nbsp;&nbsp;&nbsp;&nbsp;"...ostavio si me!" zakrešta roboprijatelj, poskakujući i trzajući lanac.
<BR>&nbsp;&nbsp;&nbsp;&nbsp;&nbsp;"Tišina!" razdra se Bernard. "Oboje!" On se okrenu prema roboprijatelju, pokazavši mu svoj blistavi mač. "'Oćeš da ti otfikarim glavurdu, a? Zucneš li još jednu jedinu reč; obrao si bostan!"
<BR>&nbsp;&nbsp;&nbsp;&nbsp;&nbsp;Roboprijatelj skoči natrag u senku, drhteći od straha. "Hoćeš li malo besplatnih Kroubulijevih slanih štapića?" upita on pomirljivim glasom.
<BR>&nbsp;&nbsp;&nbsp;&nbsp;&nbsp;"Oh, Bernarde! Ljubljeni! Zašto me ne oslobodiš, Bernarde? Zar ne vidiš koliko žudim da te stisnem u naručje, da osetim tvoje snažne ruke kako me grle? Zar ne vidiš kako sva plamtim od želje za tobom..."
<BR>&nbsp;&nbsp;&nbsp;&nbsp;&nbsp;Bernard se vrati do vatre. "Hej vi!" reče on. "Gde ste se deli, a'? Odgovarajte!"
<BR>&nbsp;&nbsp;&nbsp;&nbsp;&nbsp;Plamen se zakratko zaleluja, a onda iz ognja izroni jedna božanska, bradata glava, razbacajući po okolnom podu tinjajuće ugljevlje i mnoštvo varnica. Glava podiže pogled prema njemu i nesigurno mu se osmehnu.
<BR>&nbsp;&nbsp;&nbsp;&nbsp;&nbsp;"Želiš nešto?" upita ga.
<BR>&nbsp;&nbsp;&nbsp;&nbsp;&nbsp;"Šta, bre, sve ovo znači, a?" upita Bernard. "Zašto ste me bre turili u ovu vražju zatvorčinu sa ovim gnjavatorima?"
<BR>&nbsp;&nbsp;&nbsp;&nbsp;&nbsp;Glava se osvrnu unaokolo. "Vidi, vidi... izgleda da sam se malo prešao u računu... dobro, de, to se svima može dogoditi, zar ne?" Glava se grozno zacereka.
<BR>&nbsp;&nbsp;&nbsp;&nbsp;&nbsp;"Prešao si se u računu, znači", reče Bernard. "Pa šta onda čekaš - izbavi me odavde! Brzo!"
<BR>&nbsp;&nbsp;&nbsp;&nbsp;&nbsp;"Bernarde!" zajeca Teri.
<BR>&nbsp;&nbsp;&nbsp;&nbsp;&nbsp;"Znao sam! Znao sam od samog početka!" ciknu roboprijatelj. "Ponovo nas napušta - eto šta čini!"
<BR>&nbsp;&nbsp;&nbsp;&nbsp;&nbsp;"Ovaj, vidiš... ja bih to rado učinio", reče glava iz plamena, "ali, na žalost, ne mogu."
<BR>&nbsp;&nbsp;&nbsp;&nbsp;&nbsp;"Ne možeš? Zar ti nisi svemoguć?"
<BR>&nbsp;&nbsp;&nbsp;&nbsp;&nbsp;"Ovaj... nisam."
<BR>&nbsp;&nbsp;&nbsp;&nbsp;&nbsp;"Pacovčino jedna!" prodra se Bernard.
<BR>&nbsp;&nbsp;&nbsp;&nbsp;&nbsp;"Ja sam samo ubogi starac", uzvrati glava snebivljivim glasom.
<BR>&nbsp;&nbsp;&nbsp;&nbsp;&nbsp;"I veoma izlapeo", odbrusi mu Bernard. "Kad ćeš, bre, već jednom da odapneš, budalo matora?"
<BR>&nbsp;&nbsp;&nbsp;&nbsp;&nbsp;"Ti si tikvan i šupalj snob", reče mu glava. "Uostalom, uspeo sam da te pošaljem kod dične, mlade deve, tako da situacija nije sasvim loša, zar ne?"
<BR>&nbsp;&nbsp;&nbsp;&nbsp;&nbsp;"Ne vidim nikakvu vrlu, mladu devu", reče Bernard. "Gde je ona, molim te lepo?"
<BR>&nbsp;&nbsp;&nbsp;&nbsp;&nbsp;"Tik iza tebe. Hajde, pođi i spasi je, a nadam se da ćeš pri tom skrhati taj tvoj ušljivi vrat!" Glava se zlobno zakikota.
<BR>&nbsp;&nbsp;&nbsp;&nbsp;&nbsp;Bernard se okrenu. Teri mu se osmehnu kroz suze sreće i ljubavi. On se ponovo okrenu prema glavi.
<BR>&nbsp;&nbsp;&nbsp;&nbsp;&nbsp;"Misliš na nju?" upita.
<BR>&nbsp;&nbsp;&nbsp;&nbsp;&nbsp;"A na koga drugog?"
<BR>&nbsp;&nbsp;&nbsp;&nbsp;&nbsp;"Pa to nije nikakva vrla, mlada deva! To mi je žena!"
<BR>&nbsp;&nbsp;&nbsp;&nbsp;&nbsp;"Baš imaš dobar ukus", reče mu glava pohvalno.
<BR>&nbsp;&nbsp;&nbsp;&nbsp;&nbsp;"Prevaren sam!" reče Bernard. "Dolazim ovde da izbavim vrlu mladu devu - i koga zatičem? Rođenu ženu!"
<BR>&nbsp;&nbsp;&nbsp;&nbsp;&nbsp;"U svakom slučaju", reče mu glava, "moraćeš da se boriš za nju. Upravo ovog časa ratnici Hana pripremaju arenu i ako se ti tamo ne budeš borio sa čudovištima, ona će biti žrtvovana strašnom Gospodaru Plamena. Pa ti sad izaberi."
<BR>&nbsp;&nbsp;&nbsp;&nbsp;&nbsp;"Misliš li da ću da stavljam glavu u torbu za ovo dvoje?" upita Bernard. "Zar ti izgledam toliko šenuo?"
<BR>&nbsp;&nbsp;&nbsp;&nbsp;&nbsp;"Odbijaš, dakle, da se boriš u areni?"
<BR>&nbsp;&nbsp;&nbsp;&nbsp;&nbsp;"Baš tako. Odbijam. Ni na kraj pameti mi ne pada."
<BR>&nbsp;&nbsp;&nbsp;&nbsp;&nbsp;"Onda si kukavica", uzvrati mu glava prezrivo.
<BR>&nbsp;&nbsp;&nbsp;&nbsp;&nbsp;"Dobro, kukavica sam, pa šta?"
<BR>&nbsp;&nbsp;&nbsp;&nbsp;&nbsp;"U ovoj zemlji sa kukavicama se svršava po kratkom postupku. Ili možda više voliš laganu smrt? Nadam se da ćeš skončavati čitavu nedelju. Zbogom." Glava mu se zlobno isceri, a onda je nestade iza zida buktećeg plamena.
<BR>&nbsp;&nbsp;&nbsp;&nbsp;&nbsp;Bernard se vrati do središta tamnice i sede na pod. "Je li istina?" upita on. "Stvarno ne vole kukavice?"
<BR>&nbsp;&nbsp;&nbsp;&nbsp;&nbsp;"Deru ih", uzvrati roboprijatelj. "Žive."
<BR>&nbsp;&nbsp;&nbsp;&nbsp;&nbsp;"Pa kako to da ti već nisi oderan?"
<BR>&nbsp;&nbsp;&nbsp;&nbsp;&nbsp;"Biću uskoro", reče roboprijatelj smrknuto, "čim bude počela svetkovina kraja godine." On mu uputi preklinjući pogled. "Oduvek smo bili baš dobri drugari, zar ne? Ti i ja, baš prave lafčine... Hej, šta kažeš na jedan paket Kroubulijevih neuporedivih slanih štapića?" On izbljunu paketić ukrašen divnim bojama uz pratnju violinske muzike.
<BR>&nbsp;&nbsp;&nbsp;&nbsp;&nbsp;"I pivo", reče Bernard.
<BR>&nbsp;&nbsp;&nbsp;&nbsp;&nbsp;"Jakako, burazeru." Roboprijatelj hitro izloži veliku kriglu do vrha punu penušavog, smeđeg piva. Bernard zagrize štapiće, uopšte se ne potrudivši da skine ambalažu, a onda ih zali pivom, pa srećno podrignu.
<BR>&nbsp;&nbsp;&nbsp;&nbsp;&nbsp;"Hoćeš li mi sada pomoći?" upita roboprijatelj.
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;Teri se i dalje upirala da mu se približi. Niz obraze su joj se slivale blažene suze, a oči su joj sjale večnom ljubavlju.
<BR>&nbsp;&nbsp;&nbsp;&nbsp;&nbsp;"Volim te!" viknu ona. "Zar ne shvataš da sam spremna sve da ti dam?"
<BR>&nbsp;&nbsp;&nbsp;&nbsp;&nbsp;"Nož u leđa - eto šta bi trebalo da mu daš", reče roboprijatelj smrknuto iz svog ugla.
<BR>&nbsp;&nbsp;&nbsp;&nbsp;&nbsp;Bernard ispljunu komad veselo ukrašene ambalaže.
<BR>
<BR>&nbsp;&nbsp;&nbsp;&nbsp;&nbsp;Dva beskrajno duga časa kasnije pojaviše se tamničari da povedu zatvorenike u susret sporoj i izuzetno bolnoj smrti u areni. Pred ulazom se začu bat potkovanih čizama, zveket teškog oružja i šuškanje širita, gromoglasno izvikivanje naredbi, a onda se vrata širom otvoriše i na njima se pojavi vod vojnika opakog izgleda, naoružanih do zuba čitavim arsenalom, od otrovnih bodeža do mačeva za dve ruke i lasera tipa 'Oznaka IV'. Sve su to redom bile nabusite njuške, sa malim, hladnim očima, neobrijanim licem i tunikama umrljanim vinom, a predvodio ih je jedan žgolja od četrdesetak kila, sličan kakvom bolesnom strašilu i sa toliko zlatnih širita da bi to zadovoljilo čak deset gramzivih generala. Jedan krupniji vojnik podiže ga iznad voda, koji ga odmah okruži sa svih strana, i on osmotri sa tog uzvišenog položaja jadnike u tamnici svojim malim, zlim očima, kroz naočare koje su mu klimavo stajale na koščatom nosu.
<BR>&nbsp;&nbsp;&nbsp;&nbsp;&nbsp;"Diž' se na noge, svinjo; arena te čeka", reče on uz zlobni smešak. Glas mu je bio piskutav i vriskav.
<BR>&nbsp;&nbsp;&nbsp;&nbsp;&nbsp;"Blagi bože! Poštedi me arene i učiniću sve što želiš" kriknu roboprijatelj, na smrt se prepavši pred prizorom tolikog oružja.
<BR>&nbsp;&nbsp;&nbsp;&nbsp;&nbsp;"Hehehe!" zakikota se oficir.
<BR>&nbsp;&nbsp;&nbsp;&nbsp;&nbsp;"'Oćeš da se biješ?" upita ga Bernard.
<BR>&nbsp;&nbsp;&nbsp;&nbsp;&nbsp;Vod zbi redove oko oficira hitrinom koja je ukazivala na veliku disciplinovanost i uvežbanost. Mačevi i koplja munjevito se isturiše poput bodlji kakvog bodljikavog praseta džinovskih razmera. Odmah potom ponovo se začu piskutav oficirov glas, prigušen zbijenim vojničkim telesima.
<BR>&nbsp;&nbsp;&nbsp;&nbsp;&nbsp;"Usuđuješ se da mi odgovoriš, svinjo? Pružaš otpor, a? Hoćeš da uđem unutra i da te izvučem napolje, je li? Napred, vojnici. Raskomadaću ovu svinju vlastitim rukama!"
<BR>&nbsp;&nbsp;&nbsp;&nbsp;&nbsp;Vod stade da ulazi u tamnicu, savršeno skladno marširajući i držeći isturene mačeve i koplja pred sobom. Napraviše krug oko Bernarda, ostavivši pozadi oficira, koji se sadistički smejao; došlo je do kratkotrajne borbe, prožete brundanjima, dahtanjima i stenjanjima, kao i jednim prodornim vriskom, a onda neobrijana masa stade ponovo da maršira, noseći Bernarda negde među sobom. Oficir se zadržao pozadi, nasladujući se prizorom Teri okovane u lance.
<BR>&nbsp;&nbsp;&nbsp;&nbsp;&nbsp;"Ti si pametna žena", reče on, zlobno se iscerivši, a onda poče nervozno da obigrava oko nje, slineći od pohote. "Znaš šta je dobro za tebe, zar ne? Poći ćeš sa mnom u moju sobu, je l' tako? Tamo te čeka prava japanska imitacija lančića za tvoj divni vratić, a možda i sloboda. Da? Ne?"
<BR>&nbsp;&nbsp;&nbsp;&nbsp;&nbsp;"Sa prezirom odbijam da se udam za čoveka koji nije izabranik mog srca!" reče Teri, sva porumenevši. "A moje srce pripada samo Bernardu!"
<BR>&nbsp;&nbsp;&nbsp;&nbsp;&nbsp;"Ko, bre, govori o udaji?" Oficiru se gotovo oklembesi nepostojeća vilica. "Zar, bre, misliš da sam šizn'o, a?"
<BR>&nbsp;&nbsp;&nbsp;&nbsp;&nbsp;"Gadiš mi se!" otpljunu Teri.
<BR>&nbsp;&nbsp;&nbsp;&nbsp;&nbsp;"E onda ću te uzeti silom!" dreknu oficir, napevši skromne mišiće.
<BR>&nbsp;&nbsp;&nbsp;&nbsp;&nbsp;"Kako bi bilo da ti je ja držim, o veliki i plemeniti gospodaru", prodahta roboprijatelj iz ugla. "A mogao bih i da ti sviram finu muzikicu uz to!"
<BR>&nbsp;&nbsp;&nbsp;&nbsp;&nbsp;"Umukni, svinjo!" dreknu oficir. Zatim pristupi Teri, ne skidajući sa lisičjeg lica izraz zlobnog cerenja. Ona nepomično kleknu pred njim, posmatrajući ga kroz poluzatvorene oči.
<BR>&nbsp;&nbsp;&nbsp;&nbsp;&nbsp;"Moja draga ženo, dopustićeš mi malo slobode, nadam se, a?" On se naže nad nju, balaveći poput minijaturnog Nijagarinog vodopada i posegnu pohotljivom rukom ka njenim dojkama. Teri zaključi da se dovoljno približio i stupi u dejstvo. Dve ruke mu se obreše iza vrata, usledi žestoki trzaj, a onda mu još i koleno suknu u cerekavo lice. Razlegao se neljudski urlik bola, praćen zvukom lomljenja kostiju; on se teturavo pridiže, držeći ruke preko lica, odakle je kuljao pravi vodoskok krvi, ali ga baš u dobar čas dočeka udarac za vrat, rit u prepone, a onda, kao završni potez, usledi strašan tresak u pleksus. Oficir se presamiti, grozno krkljajući, i sruči na pod, a Teri stade da skače po njemu, dok su joj šiljate potpetice uranjale i po nakoliko inča u njegovo gnusno telo svaki put kada bi doskočila. Masakr je prestao tek kada se umešao novi odred stražara opakog izgleda, koji su nekako izvukli svog pretpostavljenog, pomno vodeći računa da joj se suviše ne približe.
<BR>&nbsp;&nbsp;&nbsp;&nbsp;&nbsp;"Ako ti padne na pamet još neki prljav predlog, samo ti dodi i reci mi!" vrisnu ona, pokazavši britke nokte užasnutim stražarima.
<BR>&nbsp;&nbsp;&nbsp;&nbsp;&nbsp;"Ti si, bre, načisto luda!" kriknu roboprijatelj histerično. "Zar ne shvataš šta si učinila?" On poče tiho da jeca.
<BR>&nbsp;&nbsp;&nbsp;&nbsp;&nbsp;"Zveri jedne!" zavapi Teri. "Razbojnici! Siledžije! Hoćete da iskoristite jednu usamljenu i bespomoćnu ženu, je li? Životinje!"
<BR>&nbsp;&nbsp;&nbsp;&nbsp;&nbsp;Osakaćeni oficir teturavo se pridiže i osloni o zid, sa njuškom koja je predstavljala parodiju ljudskog lica, ispljunuvši uz put nekoliko zuba. "Izgleda da ti se baš ne dopadam, a?" prošaputa.
<BR>&nbsp;&nbsp;&nbsp;&nbsp;&nbsp;"'Odi da ti pokažem!"
<BR>&nbsp;&nbsp;&nbsp;&nbsp;&nbsp;Oficir se sasvim uspravi, povrativši pri tom malo zgrušane krvi bolesnog mirisa. "'Oćeš da se biješ, znači", prostenja on, "ti nezahvalna kučko! Bolje štedi snagu, jer će ti i te kako biti potrebna!" On se zlobno isceri. "Možeš da budeš naoružana munjama i gromovima, ali ti sve to neće pomoći kada se dignu Dveri Smrti!"
<BR>&nbsp;&nbsp;&nbsp;&nbsp;&nbsp;Jedan od stražara duboko uzdahnu, a nezdravo bledilo raširi mu se licem.
<BR>&nbsp;&nbsp;&nbsp;&nbsp;&nbsp;"Dveri Smrti? Zar će se suprotstaviti...?"
<BR>&nbsp;&nbsp;&nbsp;&nbsp;&nbsp;"Hoće!" zaškrguta oficir. "Suočiće se sa užasom arene, jakako! Čuješ li ženo? Ti i tvoji prijatelji naći ćete se pred užasnim čudovištem! Pred groznim, kosmatim, mnogošapim, užasnim, jezivim Zilhtronom, koji kida udove!"
<BR>&nbsp;&nbsp;&nbsp;&nbsp;&nbsp;Pri pomenu tog strašnog imena, stažarima zastade dah i oni ustuknuše od užasa, gotovo se povredivši na vlastito oružje u silnoj žurbi da što pre zažde odatle. Teri vidno poblede; roboprijatelj nemušto kriknu, upirući se da se zakopa u popločani pod ćelije.
<BR>&nbsp;&nbsp;&nbsp;&nbsp;&nbsp;"Neću u arenu!" pisnu on. "Činite sve što vam volja, baš sve, ali poštedite me arene! Oderite je živu! Iskopajte joj oči! Ispecite je živu! Prodajte je kao roba, oh moćni gospodaru, sve što želite, samo me poštedite!"
<BR>&nbsp;&nbsp;&nbsp;&nbsp;&nbsp;Oficir se zacereka kao manijak pred prizorom roboprijatelja koji mu je puzao oko nogu. On ga žestoko ritnu nekoliko puta, a onda riknu neko naređenje užasnutim stražarima. Ovi odmah okružiše zatvorenike i stadoše da marširaju, praćeni oficirovim prodornim, groznim cerekanjem.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
