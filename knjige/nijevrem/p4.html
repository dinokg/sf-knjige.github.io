<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Brod se spustio sa tamnog neba uz grmljavinu koja se sigurno čula na sva tri prostrana kontinenta; za brodom se miljama vukao užareni pramen izduvnih raketnih gasova, koji su zagađivali i jonizovali vazduh celim putem do tla. Blizu površine, letelica i izduvni snop promenili su pravac i krenuli kroz planine i vekovima stara zdanja, podarivši stvorenja koja su živela uz okeane sveže skuvanim ribama pravo iz mora i unevši silan nered u postojeći poredak stvari. Noć je bila obasjana miljama i miljama unaokolo, što je delovalo upečatljivije od svih prazničnih vatrometa. Brod je napravio zaokret iznad ruševina jednog ogromnog grada, koji je stajao usred predela bujnog rastinja, gotovo se sudarivši pri tom sa jednom neverovatno visokom kulom, koja se dizala iz samog središta naseobine; a onda, konačno, spustio se, sa svim raketama stavljenim u pogon, posred jednog velikog, praznog prostora, koji je, zahvaljujući neumitnom dejstvu vremena tokom poslednjih dve stotine hiljada godina, sada bio otvoreniji nego ikada ranije. Dodirnuo je tle uz gromki tresak i ostao da počiva na mestu, pušeći se i pucketajući u znak protesta.
<BR>&nbsp;&nbsp;&nbsp;&nbsp;&nbsp;Tišina se nerado spustila na grad, da bi je ubrzo ponovo narušio pad jednog divnog pilona, u kome se nalazilo središte Carskog podsvemirskog komunikacionog sistema. Raspadanje stazisnih polja izazvalo je svu silu bleskova i ružnih zvukova, da bi potom sve ponovo utonulo u tišinu, koju su sada narušavali jedino još slabašni, protesni zvuci dva robota za održavanje, koji su i dalje funkcionisali; nalazili su se pod ruševinama i sada su se upirali iz petnih žila da se iskobeljaju, ne prezajući pri tom ni od međusobnog razračunavanja.
<BR>&nbsp;&nbsp;&nbsp;&nbsp;&nbsp;Nekoliko lešinara, koji su sa puno nade pohrlili prema gradu na zvuk rušenja, sada su kružili iznad otvorenog prostora; posle izvesnog vremena, pošto nisu pronašli ništa što bi ih zanimalo, razočarano su se vratili odakle su došli.
<BR>&nbsp;&nbsp;&nbsp;&nbsp;&nbsp;Grad, neučtivo trgnut iz sna svim tim uzbuđenjima, zastenjao je i ponovo utonuo u san, smrknuto mrmljajući nemušte kletve.
<BR>&nbsp;&nbsp;&nbsp;&nbsp;&nbsp;U kabini, brod je žustro raspravljao sa nevoljnim pilotom o neophodnosti izlaska napolje. Počeo je to da čini još za vreme spuštanja, tako da se sada već ponavijao.
<BR>&nbsp;&nbsp;&nbsp;&nbsp;&nbsp;Da je bio ljudsko biće, sve bi ga to već uveliko iscrplo; već dobrih pola sata obasipao je krajnjim suvišnim argumentima čoveka koji mu se nalazio u kabini i koji očigledno nije bio spreman na saradnju; cela ta tirada odvijala se u vidu neprekidnog ponavaljanja raznih pravila i krajnje domišljatih kazni ukoliko se ona ne poštuju, a sve je bilo prožeto neodređenim pretnjama i pozivanjima na jače strane pilotove ličnosti, ako je takvih uopšte bilo, u šta je brod sumnjao. Na čoveka je sve to delovalo uznemirujuće, što je bilo dobro, ali ne i podsticajno, što je bilo rđavo.
<BR>&nbsp;&nbsp;&nbsp;&nbsp;&nbsp;"To je tvoja dužnost prema ekspediciji", ponovio je brod po peti ili šesti put. "Ne možeš sada odustati. Zar uopšte nemaš osećanje časti? Osim toga, general Supersoko živog će te odrati ako odbiješ."
<BR>&nbsp;&nbsp;&nbsp;&nbsp;&nbsp;"Uopšte ne sumnjam", složi se Bernard, pomislivši na generala Supersokola, kao i na to sa koliko bi uživanja ponizio tu gnusnu spodobu, samo kada bi bio u prilici da to učini. Ova pomisao prilično mu razgali srce. "Međutim", nastavi on, "ja sam ovde dole, dok on nije, a to je ogromna razlika. Neću napolje."
<BR>&nbsp;&nbsp;&nbsp;&nbsp;&nbsp;"Ti si kukavica", reče mu brod.
<BR>&nbsp;&nbsp;&nbsp;&nbsp;&nbsp;"I izdajnik", dodate roboprijatelj negde otpozadi. Opružio je svoje paukasto obličije na podu, dok mu je šest metalnih nogu stajalo raskrečeno u svim pravcima. Predstavljao je najcrnju kukavicu koju je čovek ikada izumeo, kao i izdajnika, kad god bi se potreba za tim ukazala, ali se ipak odlikovao čvrstim stanovištima o vladanju drugih. Što ga je, naravno, činilo savršenim sadrugom jednog vojnika, bilo gde i bilo kada.
<BR>&nbsp;&nbsp;&nbsp;&nbsp;&nbsp;"Sasvim si u pravu", reče Bernard. "Ja sam kukavica i izdajnik. Ali sam i živ, a to je ipak znatno više nego u slučaju onog tupavog, odanog junačine koji se upustio u istraživanje satelita. Baš je bio junačina. Ali sada od njega nije ostalo ni toliko da se skupi u običnu kašiku."
<BR>&nbsp;&nbsp;&nbsp;&nbsp;&nbsp;"Možda je mrtav, ali mu zato duša ponosno maršira", reče roboprijatelj, a u glasu mu se pojavi zvuk gromkog vojničkog hora koji peva neki marš.
<BR>&nbsp;&nbsp;&nbsp;&nbsp;&nbsp;"Sit sam vas", obrecnu se Bernard na obojicu. Brod ništa nije odgovorio, pošto su mu očigledno ponestali argumenti, dok roboprijatelj nije mnogo mario da to učini.
<BR>&nbsp;&nbsp;&nbsp;&nbsp;&nbsp;"Prestar sam ja za ovo", nastavi Bernard. "Da ima pravde na svetu, ja bih sad sedeo gore i posmatrao kako neki mladi idiot stavlja ovde život na kocku. Čovek mojih godina trebalo bi da bude pošteđen ovakvih stvari."
<BR>&nbsp;&nbsp;&nbsp;&nbsp;&nbsp;"Imaš četrdeset tri godine", primeti brod predusretljivo.
<BR>&nbsp;&nbsp;&nbsp;&nbsp;&nbsp;"Prijatno je čuti ohrabrujuće reči", uzvrati Bernard zlovoljno. "Takođe se nadam da ću poživeti do četrdeset četvrte, premda izgledi za to nisu baš ružičasti."
<BR>&nbsp;&nbsp;&nbsp;&nbsp;&nbsp;On se okrenu na stolici i ustade; iako mu to nije naložio, brod smesta prikaza pilotu prizor neposredne okoline na ekranu koji je prekrivao zakrivljeni zid pred njim. On se smrknuto zagleda u njega. Ruševine i samo ruševine. Tik uz brod stajala je jedna užasna, ružna statua, uzdižući se poput apoteoze svih vašljivih kipara Vaseljene sve do tamnog i ravnodušnog neba. Verovatno je pre više eona predstavljala nešto otmeno i junačko; minule godine pretvorile su je, međutim, u neprepoznatljivo, ali i krajnje nedolično ustrojstvo. Okolni prostor prekrivalo je mnoštvo površinskih vozila, koja su, zajedno sa nekoliko policijskih robota opakog izgleda, polako propadala i pretvarala se u ništavilo. Jedan veliki znak izdubljen u trošnom zidu, pozivao je umorne putnike da posete svratište, koje je nesumnjivo bilo na zlom glasu. Za svačiji ukus, stajalo je ispisano. Ispod se nalazio još jedan znak, čije su večne svetiljke i dalje treperavo saopštavale svoju poruku o nesputanim radostima, potkrepljenu raznim neumerenim obećanjima, i dalje neostvarenim posle dve stotine hiljada godina. Čovek se, očigledno, nije mnogo promenio. Vladala je mukla tišina, kao na groblju, a i dobrodošlica je bila nekako grobljanska.
<BR>&nbsp;&nbsp;&nbsp;&nbsp;&nbsp;Uz to, bila je još i noć punog meseca. Prizoru su jedino nedostajala dva povampirena leša, kao i jato šišmiša, pa da bude potpun. Pilot se strese i okrenu.
<BR>&nbsp;&nbsp;&nbsp;&nbsp;&nbsp;"Mnogi bi smatrali velikom čašću da budu prvi koji su se vratili na ovu planetu", reče brod, kao da mu je čitao misli.
<BR>&nbsp;&nbsp;&nbsp;&nbsp;&nbsp;"Ne bi me iznenadilo", uzvati Bernard. "Uopšte. Ništa me više ne bi iznenadilo."
<BR>&nbsp;&nbsp;&nbsp;&nbsp;&nbsp;On uzdahnu, obuzet iznenadnom plimom tuge zbog zlosrećne sudbine. Nalazio se ovde, pripremljen za sigurnu smrt, sam i lišen prijatelja, dok mu na glavi sede dva neljudska, kibernetska čudovišta, a odozgo ga neprekidno kinji neumerenim zahtevima mnoštvo predebelih oficira, od kojih se svaki potpuno posvetio tome da mu, po mogućstvu na što bolniji način, razori beznačajnu ličnost. Mesto na kome se nalazio bilo je tišteće već samo po sebi, što mu je na izvestan način odgovaralo, budući da je i sam bio potišten. Mrzeo je sve i svakoga, bez ikakvih izuzetaka.
<BR>&nbsp;&nbsp;&nbsp;&nbsp;&nbsp;U ovom pogledu, general Supersoko bio je posebno povlašćen. A pukovnika Gvozdena mrzeo je još od onog časa kada mu je pogled prvi put pao na tu gnusnu spodobu. Zadaviće ih obojicu njihovim vlastitim širitima, ukoliko se dogodi nemoguće i on se vrati u flotu u jednom komadu.
<BR>&nbsp;&nbsp;&nbsp;&nbsp;&nbsp;Neko vreme se uljuljkivao u toj prijatnoj maštariji, kada ga iznenada vrati u stvarnost odsečan glas broda. On se okrenu i uzviknu: "Šta sad hoćeš, ti bezumna gvoždurio?"
<BR>&nbsp;&nbsp;&nbsp;&nbsp;&nbsp;"Samo sam ti skrenuo pažnju da vreme prolazi", uzvrati mu brod glasom koji je odavao povređeno dostojanstvo.
<BR>&nbsp;&nbsp;&nbsp;&nbsp;&nbsp;"Stvarno prolazi", složi se Bernard. "Pa šta s tim?"
<BR>&nbsp;&nbsp;&nbsp;&nbsp;&nbsp;"Pomislio sam da si možda promenio mišljenje u vezi sa misijom koju treba da izvršiš", reče brod. "Smem li...?" On upitno kliknu, a onda, ne čekajući potvrdan odgovor, otvori skriveni odeljak u zidu odmah iza pilota. Odande iskoči jedan poslužavnik sa odabranim asortimanom pogubnog oružja i tupo mu udari u leđa.
<BR>&nbsp;&nbsp;&nbsp;&nbsp;&nbsp;"Platićeš mi za ovo!" dreknu Bernard srdito na brod, kada je povratio ravnotežu. "Samo čekaj!"
<BR>&nbsp;&nbsp;&nbsp;&nbsp;&nbsp;Frknu uvredljivo, ali pošto brod uopšte nije reagovao na to, on se udostoji, pomalo primiren, da pokupi najružnije primerke oružja, koje, mrmljajući psovke, stade da prikačinje za opasač.
<BR>&nbsp;&nbsp;&nbsp;&nbsp;&nbsp;"Ne zaboravi da ću ti se osvetiti za ovo jednoga dana", podseti on brod. "Je li ti jasno?"
<BR>&nbsp;&nbsp;&nbsp;&nbsp;&nbsp;"Zapamćeno je", uzvrati brod.
<BR>&nbsp;&nbsp;&nbsp;&nbsp;&nbsp;"Nadam se da ćeš istruliti." On se naže preko stolice i pritisnu jedno dugme na komandnoj tabli. Vazdušna komora se otvori uz zvuk koji je ličio na blagi uzdah. On ode do izlaza i nevoljno baci pogled u tamu, koja je izgledala krajnje neprivlačno.
<BR>&nbsp;&nbsp;&nbsp;&nbsp;&nbsp;Nedaleko od mesta gde se spustio, ruševine nekog moćnog zdanja uzdizale su se poput crne senke na mesečini, okružene palim pilonima i velikim drvećem koje je, tokom eona usredsređenih napada, konačno uspelo da se probije kroz stameni metal koji je prekrivao tle. On osmotri prizor sa osećanjem odvratnosti. Zdanje mu, sa svoje strane, uzvrati pogled uz uvredljivu radoznalost, očigledno nimalo ne hajući za Bernardova osećanja. On odluči da preduzme nešto u tom pogledu, po mogućstvu uz pomoć jedne ili dve nuklearne bombe srednje veličine. Takođe je rešio da za ovo plemenito preduzetništvo žrtvuje jedan brod.
<BR>&nbsp;&nbsp;&nbsp;&nbsp;&nbsp;"To je, dakle, vražje carstvo", reče on glasom punim prezira, a zatim skupi nozdrve. "Zaudara."
<BR>&nbsp;&nbsp;&nbsp;&nbsp;&nbsp;"Možda je u pitanju drveće," primeti brod.
<BR>&nbsp;&nbsp;&nbsp;&nbsp;&nbsp;"Ili je možda predosećaj predstojećeg usuda." On se vrati u unutrašnjost broda. "Idem da malo osmotrim onu groznu ruševinu", reče on. "Zatvori vazdušnu komoru za mnom. A ako me vidiš da trčim natrag, otvaraj je što brže možeš. Možda će mi za petama biti neka aždaja koja bljuje vatru."
<BR>&nbsp;&nbsp;&nbsp;&nbsp;&nbsp;"Ne postoje aždaje", uzvrati brod, "a naročito ne takve koje bljuju vatru."
<BR>&nbsp;&nbsp;&nbsp;&nbsp;&nbsp;"Hvala što si me podsetio", promrmlja Bernard. On podozrivo podiže pogled prema tamnom nebu, prisetivši se letećih stvorenja koje je video prilikom spuštanja i iz čijih su ružnih ustiju izbijali plamenovi. Stresavši se, on skoči napolje. Tle je bilo pohabano i krto i ulubilo se pod njegovom težinom.
<BR>&nbsp;&nbsp;&nbsp;&nbsp;&nbsp;Nije imao nikakvog razloga da se oseća srećno; nije, zapravo, imao razloga da bilo šta učini, osim da što pre zaždi odavde. U tome ga je sprečio jedino strah od generala Supersokola i Gvozdena. Pri pomisli na Gvozdena, usne mu se iskriviše u zlobnu grimasu. Ništa, međutim, nije kazao. Neko je mogao da čuje, a to bi ga skupo koštalo.
<BR>&nbsp;&nbsp;&nbsp;&nbsp;&nbsp;Krenu prema tamnoj ruševini, zlurado pomišljajući na svu silu prijatnosti koje bi priredio Gvozdenu; držao je pri tom dršku lasera kao da je posredi omražen Gvozdenov vrat. Pogledom je šarao na sve strane, motreći po tami na eventualne znake napada, ali nije uspeo da primeti ništa drugo osim zamišljenih senki. Jedva je obuzdao poriv da ne krikne i ne počne da puca na sve što mu je na vidiku, uključujući tu i roboprijatelja, koji se gegao tik iza njega, isplazivši pri tom svoj crveni, plastični jezik poput kakvog dobroćudnog psa, što sasvim sigurno nije bio, i neperkidno ga obasipajući bujicom pametnih saveta, propagandnih koještarija i raznih reklama, garniranih uzbuđujućom vojnom muzikom, predviđenom za podizanje poljuljanog morala najgorih kukavica. Bernard je sve to silno mrzeo, ali nije se usuđivao da nešto preduzme, zato što bi izveštaj o tome odmah bio upućen Gvozdenu.
<BR>&nbsp;&nbsp;&nbsp;&nbsp;&nbsp;"Kada ovaj dan mine, nek' ti Barnijevo pivo sine!" otpeva roboprijatelj pohotljivo, dogegavši se bliže i prikazavši mu sliku penušave krigle hladnog piva na ekranu vizora. Prorez za ubacivanje novca pojavi mu se na čelu, a istovremeno se oglasi i jedan mnogoljudni hor koji stade da peva pohvalnicu dotičnom pivu, praćen klokotavim zvukom poniranja ledene tečnosti u žedna grla. Barnardu pođe voda na usta, ali nastavi da napreduje.
<BR>&nbsp;&nbsp;&nbsp;&nbsp;&nbsp;Roboprijatelj odluči da promeni taktiku; primakavši se sasvim blizu, on mu se obrati prigušenim glasom mlade i zavodljive žene. Bernard poče da se znoji; ozbiljno je sumnjao da će ponovo videti neku ženu.
<BR>&nbsp;&nbsp;&nbsp;&nbsp;&nbsp;"Ti si mlad i sposoban čovek", reče mu roboprijatelj maznim glasom, koji je nagoveštavao najprijatnija zadovoljstva. "Zašto ne zastaneš malo i ne svratiš u restoran Slatke Moli, gde je hrana jevtina i gde devojke umeju da pruže muškarcu punu nadoknadu za njegov novac? Samo tri bloka od svemirske luke 'Burstin' - čekaju samo na tebeeee..." Glas je zazvučao poput vibriranja jakih krevetskih opruga.
<BR>&nbsp;&nbsp;&nbsp;&nbsp;&nbsp;Bernardove oči ispuniše se suzama pri pomisli da se dobro podmazane opruge Slatke Moli nalaze na sasvim drugom kraju Galaksije. Njegovi pohotljivi jecaji pretvoriše se u jecaje ozlojeđenosti i on žestoko šutnu roboprijatelja.
<BR>&nbsp;&nbsp;&nbsp;&nbsp;&nbsp;"Gubi se!" povika on besno, brišući suze razočarenja.
<BR>&nbsp;&nbsp;&nbsp;&nbsp;&nbsp;"Ti si mlad i sposoban čovek", reče mu roboprijatelj zanosno, a zatim naglo prestade, svestan da mu je oficir izgubio interesovanje za te stvari. Usledio je trenutak pometnje dok je premotavao trake. A onda, reč dobi jedan gromki, zapovednički glas, koji mu se obratio očinski, sa blagom primesom čeličnosti. U zaleđu, neki veliki hor pevao je 'Na oružje za carstvo'.
<BR>&nbsp;&nbsp;&nbsp;&nbsp;&nbsp;"Ovaj svet je naš i moramo ga braniti", reče očinski glas Bernardu. "Mi smo ga napravili onim što jeste - privlačnim i mirnim svetom, mestom sreće i božanskosti" - ovde se marš neopazice pretopio u podsticajnu melodiju pesme 'Bog je na našoj strani' - "gde čovek može da živi u sreći, zadovoljan svojom sudbinom, znajući da njegov car" - ponovo je usledio marš, gotovo prigušivši glas - "bdi nad svakim, pravičan i dobar!" Došlo je do kratkog zastoja, tokom koga se mogao čuti zvuk mahnitog rada prenosnika iz unutrašnjosti roboprijatelja, a onda se glas vratio, snažan i zvonak poput čelika... "Ali ako te slabost obuzme samo jednom, seti se da car zavisi od tebe! Samo nazadan, miroljubiv poltron ne želi da umre za cara, a znaš li šta se događa sa dezerterima i pacifistima?" Glas se pretvori u grmljavinu, opisujući svu silu kazni za nazadne dezertere i pacifiste, dok je hor svečano pevao: 'Na vešala sa izdajnicima'. Bernard zadrhta pod dejstvom tog žestokog i nasilnog glasa i ubrza korak. Roboprijatelj ga je teturavo pratio u stopu, obasipajući ga kletvama, pretnjama i obećanjima izuzetno bolne smrti. Ova bujica dostigla je vrhunac u vidu mlaza reskih jednosložnih reči, koje su gromko odjekivale otvorenim prostorom, potpomognute združenim naporom pomahnitalog hora, koji je sada postao nepojamno mnogoljudan, i razornog orkestra sačinjenog od neznano koliko truba, bubnjeva, orgulja i topovskih salvi. Tirada je stala da se okončava dugačkim, cvilećim tonom, od koga se Bernard sav stresao, a onda je naglo zamukla, ostavivši za sobom zvonku tišinu, koju su narušavali lepeti i krici raznih zastrašenih životinja, koje su panično bežale na sve strane. Nakon kratke pauze, ponovo se začuo odsečan glas, sada primetno prijateljskiji.
<BR>&nbsp;&nbsp;&nbsp;&nbsp;&nbsp;"A sada", reče on svečano, "poruka našeg sponzora!" Mučno uglačan glas jednog mladog čoveka, kratko podšišane kose, preuze reč i nastavi, praćen jednom melodijom, koja je po popularnosti dolazila odmah iza himne carstva i u kojoj su se nadahnuto opevale vrline Kroubulijevih slanih štapića. Prizor lepršanja zastava na malom ekranu vizora sa roboprijateljevog čela iščeznu, ustupivši mesto sceni sa trojicom besprekorno urednih vojnika, koji su sedeli u rovu i slatko se gostili zlatnim slanim štapićima, od čega je posmatraču pošla voda na usta. Sunce na zatonu pravilo je ljupke odraze na njihovim blistavim čizmama, dok je u blizini ležao jedan neprijatelj praznog pogleda, očigledno mrtav, budući da mu je iznad desnog oka zjapila lepa, mala rupa.
<BR>&nbsp;&nbsp;&nbsp;&nbsp;&nbsp;"Jesi li umoran i iznuren posle celodnevnih, teških borbi za carstvo?" upita uglačani glas blagonaklono. "Osećaš li se isprazno, da li te težina puške pritiska, žudiš li za stvarno ukusnim zalogajem u koji bi zario zube pre no što kreneš u nove okršaje?"
<BR>&nbsp;&nbsp;&nbsp;&nbsp;&nbsp;"Ne kenjaj", uzvrati mu Bernard ogorčeno, ali ga čovek nije čuo.
<BR>&nbsp;&nbsp;&nbsp;&nbsp;&nbsp;"Znam kako ti je", nastavi čovek glasom u kome se osećala lažna iskrenost. "Ja imam upravo ono što ti je potrebno!"
<BR>&nbsp;&nbsp;&nbsp;&nbsp;&nbsp;"Kroubulijeve slane štapiće - štapiće za prave muškarce!" Glas se podiže do krika čiste, neiskrene radosti, potpomognut i ojačan novim, svečanim horom, hvaleći gotovo neverovatna odličija Kroubulijevih slanih štapića, najboljeg prijatelja smelih boraca. Trube se zaoriše kroz noć, nagnavši strah u kosti malom broju životinja koje su se još zadržale u blizini, bubnjevi zagrmeše, frule zacijukaše, klarineti zacvileše - sve se to sli u nesnosnu tutnjavu blažene pohvale slanih štapića gospodina Kroubulija, koji su spasavali život. Bernard oseti kako polako tone u ludilo.
<BR>&nbsp;&nbsp;&nbsp;&nbsp;&nbsp;"Prekini!" povika on kroz buku. "Vrag te odneo, zar ne čuješ? Prekini, kad kažem - prekini!"
<BR>&nbsp;&nbsp;&nbsp;&nbsp;&nbsp;Razdragani poj istog časa se utiša do gotovo podnošljivog nivoa. "Izvini, nisam čuo šta si kazao", reče roboprijatelj glasom koji je tražio oproštaj. "Ovde je tako bučno. Ali pretpostavljam da si poželeo jedan od Kroubulijevih izvrsnih slanih štapića, čije pakovanje od deset komada košta svega pedeset centi!" On upitno kliknu i otvori prorez za ubacivanje metalnog novca. "Ako imaš samo papirnati novac, možeš mi ga staviti na jezik", reče on. "Samo zavuci ruku u džep - i obezbedio si sebi čarobne trenutke." On ponovo kliknu, razočarano, a zatim nastavi: "Šta ti je, momče, zar ne želiš slane štapiće?"
<BR>&nbsp;&nbsp;&nbsp;&nbsp;&nbsp;"Kazao sam ti da umukneš", uzvrati Bernard rasrđeno.
<BR>&nbsp;&nbsp;&nbsp;&nbsp;&nbsp;"Zar želiš da privučeš ovamo sve ubilačke duše ove planete?"
<BR>&nbsp;&nbsp;&nbsp;&nbsp;&nbsp;"Možda će se njima više dopasti Kroubulijevi slani štapići", odvrati roboprijatelj odsutno, i dalje punonadežno prikazujući prizor razigranih i raspevanih štapića.
<BR>&nbsp;&nbsp;&nbsp;&nbsp;&nbsp;"Vražji maloumniče!" razdra se Bernard. "Hoćeš, bre, da me ukokaju, a? Umukni, kad kažem!"
<BR>&nbsp;&nbsp;&nbsp;&nbsp;&nbsp;"Šta si rekao?" upita roboprijatelj sa nevericom. "Želiš da prekinem?"
<BR>&nbsp;&nbsp;&nbsp;&nbsp;&nbsp;"Ma, nosi se", uzvrati Bernard.
<BR>&nbsp;&nbsp;&nbsp;&nbsp;&nbsp;Ali roboprijatelj neumoljivo nastavi: "Zbog čega hoćeš da prekinem?"
<BR>&nbsp;&nbsp;&nbsp;&nbsp;&nbsp;"Zato što se ovde nalazim u vrlo opasnoj misiji", uzviknu Bernard, "a ti skrećeš pažnju na mene tom drekom. Zar, bre, hoćeš da me ucmekaju?"
<BR>&nbsp;&nbsp;&nbsp;&nbsp;&nbsp;"Ali ovo su zakonite reklame", usprotivi se roboprijatelj. "Osim toga, one su plaćene. Ne mogu odbiti da ih emitujem!"
<BR>&nbsp;&nbsp;&nbsp;&nbsp;&nbsp;"Možeš", reče Bernard, "jer ako to ne uradiš, rasturiću te na komade." On podiže pušku prema roboprijatelju, koji se oprezno povuče nekoliko stopa.
<BR>&nbsp;&nbsp;&nbsp;&nbsp;&nbsp;"Uskraćuješ mi pravo slobodnog preduzetništva", reče mu on, "time što mi braniš da te indoktriniram potpuno legalnim reklamama. Šta misliš, šta bi danas bilo od carstva, da nije bilo preduzetništva? A šta misliš, šta bi danas bilo od preduzetništva, da nije bilo reklama? Pa ti pokušavaš da podriješ same temelje carstva!"
<BR>&nbsp;&nbsp;&nbsp;&nbsp;&nbsp;On se primače, povisivši glas.
<BR>&nbsp;&nbsp;&nbsp;&nbsp;&nbsp;"Izdajniče!" povika. "Kukavice! Komunisto!"
<BR>&nbsp;&nbsp;&nbsp;&nbsp;&nbsp;"Možeš i sam da nastradaš", uzvrati mu Bernard takođe povišenim glasom. "Zar misliš da će tebe poštedeti kada se reše mene?"
<BR>&nbsp;&nbsp;&nbsp;&nbsp;&nbsp;Roboprijatelj se ukoči u mestu, ostavivši neokončanu rečenicu da treperi u vazduhu.
<BR>&nbsp;&nbsp;&nbsp;&nbsp;&nbsp;"Šta to pričaš?" upita on tiho. "Neprijatelji?"
<BR>&nbsp;&nbsp;&nbsp;&nbsp;&nbsp;Roboprijatelji su bili na glasu zbog svog besprimernog kukavičiuka.
<BR>&nbsp;&nbsp;&nbsp;&nbsp;&nbsp;"Hoćeš da kažeš da mogu da stradam?" ponovo upita on. "Tek tako? Zašto mi to ranije nisi rekao, ti pacovčino?"
<BR>&nbsp;&nbsp;&nbsp;&nbsp;&nbsp;"Pokušao sam da ti kažem", reče Bernard, "ali ti nisi prestajao da se dernjaš o onim vražjim slanim štapićima."
<BR>&nbsp;&nbsp;&nbsp;&nbsp;&nbsp;"Daću ti jedan besplatno", obeća on ulagivačkim glasom, "ako mi obećaš da ćeš me štititi." Začu se kliktav zvuk i na jeziku roboprijatelja pojavi se primamljivo pakovanje Kroubulijevih slanih štapića. "Samo uzmi", ponudi ga on. "Daće ti snagu, a to je ono što je potrebno vojnicima."
<BR>&nbsp;&nbsp;&nbsp;&nbsp;&nbsp;"Nisam kazao da ovde ima neprijatelja", reče Bernard. "Samo sam pretpostavio da bi ih moglo biti."
<BR>&nbsp;&nbsp;&nbsp;&nbsp;&nbsp;"A tako!" Roboprijatelj žurno povuče slane štapiće, samo delić sekunde pre no što su Bernardovi pohlepni prsti posegli za njima. "Samo ti meni kaži čim ugledaš nekog neprijatelja i ja ću ti smesta podariti pakovanje Kroubulijevih neuporedivih slanih štapića", reče on, povukavši se na bezbednu razdaljinu. Stao je da ga posmatra hladnim, mehaničkim, podrugljivim pogledom kako se pridiže na noge i otresa prašinu sa odeće ljutitim rukama.
<BR>&nbsp;&nbsp;&nbsp;&nbsp;&nbsp;"Možeš da zadržiš svoje vražje štapiće", reče on dostojanstveno roboprijatelju. "Uopšte ih ne želim. Osim toga, čeka me posao." On se okrenu i pođe žurnim korakom prema ruševini, osećajući kako mrzi ceo svet. Iza njega, roboprijatelj pusti neki gromki marš i krenu za njim. Carska zastava ponosno se zaviori, obasjana skrivenim svetiljkama sa roboprijateljeve sjajne zadnjice. Uz osokoljujuće taktove pesme 'Ako umreš umrećeš kao čovek', žustri orkestar stade da savršeno skladno maršira prema nadnosećim ruševinama negdašnjeg sjaja renonskog carstva.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
