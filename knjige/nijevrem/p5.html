<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Najavljen snimljenim oduševljenjem carskog duvačkog orkestra, Bernard uđe u ruševine prostorija tajne službe renonskog carstva, sektor 5:6B, gde su se, u drevnija i srećnija vremena, nalazili još Carski zavod za dezinfekciju, Carska pasoška agencija, Carska agencija za spoljne poslove i - premda donekle nezvanično - vesela javna kuća Stokeja Rigbija, otvorena sedam dana u nedelji, zadovoljstvo zajemčeno ili se novac vraća. On mahnu rukom i gromke trube predusetljivo se stišaše do nivoa ohrabrujućeg šapata.
<BR>&nbsp;&nbsp;&nbsp;&nbsp;&nbsp;"Ništa pod milim bogom ne vidim ovde", reče on, zureći kroz portal od zelenog kamena koji se polako raspadao; portal se opasno njihao.
<BR>&nbsp;&nbsp;&nbsp;&nbsp;&nbsp;"Ne budi naivan", reče roboprijatelj nervozno. "Možda nas vrebaju unutra. Bolje pucaj prvi."
<BR>&nbsp;&nbsp;&nbsp;&nbsp;&nbsp;"Oni? Ko su to oni?" upita Bernard. "Nisam nikog primetio."
<BR>&nbsp;&nbsp;&nbsp;&nbsp;&nbsp;"Otkud bih ja to znao? Zar misliš da znam sve o ovoj vražjoj planeti? Šta misliš, ko sam, ti tup... Pokretni univerzitet, možda? Pucaj, bre!" On se nervozno uzvrpolji i pokuša bezuspešno da nađe zaklon iza Bernarda, ali ga ovaj žestoko ritnu od sebe.
<BR>&nbsp;&nbsp;&nbsp;&nbsp;&nbsp;"Hoćeš da tek tako počnem da pucam", odbrusi Bernard, "pa da mi posle vrednost svakog hica odbiju od plate, ukoliko se ispostavi da unutra nema nikoga? Počni sam da pucaš, ako ti se već toliko puca!" On ponovo uputi zasluženi udarac nogom roboprijatelju, koji zaplašeno ustuknu.
<BR>&nbsp;&nbsp;&nbsp;&nbsp;&nbsp;"Mogao bih da posvedočim da si to učinio u samoodbrani", reče on svečano.
<BR>&nbsp;&nbsp;&nbsp;&nbsp;&nbsp;"Ti si vražji lažljivac", uzvrati Bernard. "Okrenuo bi mi leđa čim bi ti se ukazala prilika."
<BR>&nbsp;&nbsp;&nbsp;&nbsp;&nbsp;"Dobro, samo ti uđi unutra i neka te ucmekaju", uzviknu srdito roboprijatelj. "Baš me briga!" On se hrapavo nasmeja poput kakvog desetara zlobno čeličnog grla.
<BR>&nbsp;&nbsp;&nbsp;&nbsp;&nbsp;Bernard odluči da ne obraća pažnju na njega. Umesto toga, proveri laser, podiže ramena, oporo zabrunda i odvažno krenu u zdanje.
<BR>&nbsp;&nbsp;&nbsp;&nbsp;&nbsp;I istog trena nađe se licem u lice sa jednom zastrašujućom senkom koja je stajala u ulazu. Žutičavi mesec bacao je slabašno i avetinjsko svetlo na grozna ramena utvarne prilike, na njen neljudski grudni koš, na strašno škrgutavu čeljust i na jezivo podignute kandže, spremne da ga zgrome u neraskidivom zagrljaju smrti. Sporo, užasnuto krkljanje razleže se sa Bernardovih ukrućenih usana.
<BR>&nbsp;&nbsp;&nbsp;&nbsp;&nbsp;"Šta se događa?" upita roboprijatelj piskavo, stojeći sakriven iza jednog džinovskog, palog stuba.
<BR>&nbsp;&nbsp;&nbsp;&nbsp;&nbsp;"Nggggggh!" uzvrati mu Bernard. Ponovo pogleda užasnu senku koja se nadnela nad njim, spremna da ga satre, i, nakon kratkotrajnog oklevanja, poče neobuzdano da se trese.
<BR>&nbsp;&nbsp;&nbsp;&nbsp;&nbsp;"Zašto mi ne odgovoriš?" doviknu mu roboprijatelj ljutito. "Da nisam možda nedostojan tvog odgovora? Hoćeš li da pozovem Gvozdena da te on malo nauči ophodenju? Odgovaraj! Šta radiš tamo?" Mahnito je počeo da skakuće na šest nogu, psujući na sva usta, ali pomno vodeći računa da se ne primakne.
<BR>&nbsp;&nbsp;&nbsp;&nbsp;&nbsp;"Blagi bože!" prodahta Bernard.
<BR>&nbsp;&nbsp;&nbsp;&nbsp;&nbsp;"Da, ovde sam", uzvrati jedan ventilacioni otvor, "ali nemoj očekivati da ću ti priteći u pomoć! To je zato što si bio neljubazan prema meni. Sad se sam snalazi!" On se jezivo nasmeja.
<BR>&nbsp;&nbsp;&nbsp;&nbsp;&nbsp;Tako je i bilo. Bernard se smesta baci na goli pod, počevši nasumice da puca na sve strane. Pružilo mu se zadovoljstvo da vidi kako se čudovište rasprskava u zaslepljujućem blesku čiste energije, pre no što je trošno zdanje zaključilo da mu je dosta i stalo da mu se ruši na glavu. Krov je pao uz gromki tresak, od čega su kameni blokovi veliki poput čoveka poleteli u vazduh poput igračaka. Parčad oštra poput brijača zafijuka odasvud, a za njom uslediše ogromni čelični nosači, koji su se duboko zarivali u kameni pod slično kakvim džinovskim kopljima, ostajući tamo da vibriraju slobodnim krajevima. Zagušljivi oblaci vekovima starog gipsa i prašine podigoše se sa svih strana i stadoše da mu peku oči. On odbaci pištolj i pokuša mahnito da se zakopa u pod. Neko je urlao u samrtnom ropcu blizu njega i on poče sa uživanjem da sluša tu dreku sve dok mu nije postalo jasno da je, zapravo, on taj koji je diže, a onda brzo zamuknu. Shvatio je da ga čeka smrt na ovom sumornom i samotnom mestu, zaboravljen i napušten od svih izuzev od onog đavoljeg roboprijatelja, koji je čučao na sigurnom napolju, i dalje ga psujući. Oči mu se ispuniše suzama osujećenosti pri pomisli na sve što će ostati neurađeno: na generala Supersokola, koga bi rado stavio da se peče na vlastitom salu; na Gvozdena, koga je u mašti davio svaka dva minuta od trenutka kada ga je prvi put video; na vojnike, koje bi rado streljao, na roboprijatelja, koga bi udarcima nogu rasturio na komade; na devojku sa Gastela IV, koju bi...
<BR>&nbsp;&nbsp;&nbsp;&nbsp;&nbsp;Najednom postade svestan da su buka i lomljava prestale oko njega. Samo je samotni zvuk jednog oslabljenog stuba koji pada još narušavao iznenadni mir. On se teturavo uspravi i ustanovi da je potpuno neozleđen, jedino mu je preko leđa stajao gust sloj prašine. Laser mu je ležao na dohvat ruke; on ga podiže, otrese prljavštinu sa njega i žurnim korakom iziđe na otvoreno, gde ga je čekao roboprijatelj.
<BR>&nbsp;&nbsp;&nbsp;&nbsp;&nbsp;"Zašto si to učinio, ti trapavi zvekane?" povika roboprijatelj na njega, iskočivši iz skrovišta pokraj rascvetalog drveta. "Na smrt si me preplašio!" On se primače, zadovoljno ga promatrajući. Iz njegovog blistavog, metalnog tela dopirao je zvuk rada zupčanika. A onda, slika jedne mrske spodobe polako se uobliči na ekranu.
<BR>&nbsp;&nbsp;&nbsp;&nbsp;&nbsp;"Ma slušaj..." zausti Bernard.
<BR>&nbsp;&nbsp;&nbsp;&nbsp;&nbsp;Prekinulo ga je poznato brundanje jednog narednika smežuranog vrata, koje se oglasilo iz glave roboprijatelja, uteravši mu strah u kosti.
<BR>&nbsp;&nbsp;&nbsp;&nbsp;&nbsp;"Vojniče", razdra se on, "ti si sramota za svoju uniformu! Ti si ništarija i gnusna svinja i ušljivi pas! Čuješ li? Odvratan si mi! Kako smeš, do vraga, da se pojavljuješ takav, ti gnusobo od čoveka? Vidi kako si štrokav! Prljav si kao prase. Nisi zakopčao uniformu, vojniče! Tri meseca kuhinje, vojniče! Tri meseca! Čuješ li?"
<BR>&nbsp;&nbsp;&nbsp;&nbsp;&nbsp;On zastade za trenutak, pruživši priliku Bernardu da nešto kaže.
<BR>&nbsp;&nbsp;&nbsp;&nbsp;&nbsp;"Ma, slušajte..." poče on.
<BR>&nbsp;&nbsp;&nbsp;&nbsp;&nbsp;"Četiri meseca!" zabrunda glas, očigledno programiran da smesta reaguje na svaku primedbu. "Za neposlušnost! Neću više skidati oči sa tebe - čuješ li?"
<BR>&nbsp;&nbsp;&nbsp;&nbsp;&nbsp;"Nešto je bilo tamo", razdra se Bernard. "Pucao sam u to! Shvataš li? Pucao sam u to!"
<BR>&nbsp;&nbsp;&nbsp;&nbsp;&nbsp;Narednik je bio prekinut u trenutku kada je zaustio da nastavi sa tiradom.
<BR>&nbsp;&nbsp;&nbsp;&nbsp;&nbsp;"Šta si kazao?" upita roboprijatelj ljutito. "Nešto je bilo tamo i ti si pucao u to?"
<BR>&nbsp;&nbsp;&nbsp;&nbsp;&nbsp;"Nego šta sam", složi se Bernard.
<BR>&nbsp;&nbsp;&nbsp;&nbsp;&nbsp;"U tom slučaju mislim da je sve u redu", uzvrati roboprijatelj preko volje. "Moraću, međutim, da malo pogledam tu stvar, sigurnosti radi", promrmlja on i odgega se unutra.
<BR>&nbsp;&nbsp;&nbsp;&nbsp;&nbsp;Vratio se posle deset sekundi, ispunjavajući noć zaglušujućom melodijom 'Dželatove jadikovke', koju je pevao neki ogroman hor, u pratnji simfonijskog orkestra i dve džinovske orgulje, koji su očigledno davali sve od sebe.
<BR>&nbsp;&nbsp;&nbsp;&nbsp;&nbsp;"Znao sam!" uzviknu on likujući. "Lažljivče! Izdajniče! Pokušao si da me obmaneš, je l' tako?" On se hrapavo nasmeja, a onda se teturavo zaustavi tik pred njim.
<BR>&nbsp;&nbsp;&nbsp;&nbsp;&nbsp;"Slagao si!" reče mu vedrim glasom. "Nije bilo nikakvih neprijatelja unutra!"
<BR>&nbsp;&nbsp;&nbsp;&nbsp;&nbsp;"Ali video sam jednoga!" uzviknu Bernard. "Šta hoćeš time da kažeš, ti bezvredna limenko, da nije bilo nikavih neprijatelja unutra? Šta misliš da sam tamo video? Neku vilu?"
<BR>&nbsp;&nbsp;&nbsp;&nbsp;&nbsp;Roboprijatelj je bio zadubljen u izračunavanje ogromnih svota i njihovo međusobno množenje. "Ti si mlad i sposoban čovek", reče mu on najzad glasom mlade i privlačne žene, ali onda se brzo ispravi. "Bio je to robot - čuješ li? Robot! I to još isključen!" On zaigra na svojim mnogobrojnim, blistavim nogama, vičući visokim, prodornim glasom. "Prepao si se od mrtvog robota!" zapeva radosno. "Pucao si u obično smetlište! Traćio si dragocenu municiju na..."
<BR>&nbsp;&nbsp;&nbsp;&nbsp;&nbsp;Roboprijatelj naglo prekide, nastavivši da računa. Raznobojne cifre stadoše da bleskaju povećanom brzinom na ekranu vizora, u pratnji blage, violinske muzike. Ubrzo se sliše u celinu, u bujicu, u sivkastu maglu, a onda se protok najednom zaustavi uz zvučni prasak. Jedna crvena svetiljka zasija na roboprijateljevoj glavi, a na vizorskom ekranu pojaviše se tri dična, raznobojna, blistava ukrasa; na svakome je jarkim, zlatnim slovima stajalo ispisano: Premija.
<BR>&nbsp;&nbsp;&nbsp;&nbsp;&nbsp;"Šta ti sad to znači?" upita Bernard. smrknuto.
<BR>&nbsp;&nbsp;&nbsp;&nbsp;&nbsp;"To znači", reče Roboprijatelj, "da od ovog trenutka duguješ carstvu trideset sedam energetskih hitaca, koje si nepotrebno ispalio na nepomičnog robota, koji kao takav nije predstavljao nikakvu opasnost, saglasno Zvaničnom priručniku carskih marinskih odreda, strana 422; kako prethodno rečeni čin predstavlja kršenje discipline, kao i ogrešenje o važeće programe štednje, troškovi se stoga imaju nadoknaditi iz plate vinovnika. Ukupna svota iznosi šest stotina četiri kredita i tri centa." iznos blesnu na ekranu vizora.
<BR>&nbsp;&nbsp;&nbsp;&nbsp;&nbsp;"Ali to je šestomesečna plata!" usprotivi se Bernard.
<BR>&nbsp;&nbsp;&nbsp;&nbsp;&nbsp;"Prigovor odbačen", odgovori roboprijatelj odsečno.
<BR>&nbsp;&nbsp;&nbsp;&nbsp;&nbsp;"Dobro je poznato da su izviđači slabo plaćeni. Ali to se mene ne tiče. Šta sam ja kriv što ti ne vrediš ni pišljiva boba."
<BR>&nbsp;&nbsp;&nbsp;&nbsp;&nbsp;"Obećao si mi da ćeš im reći da sam to učinio u samoodbrani", uzvrati Bernard smrknuto.
<BR>&nbsp;&nbsp;&nbsp;&nbsp;&nbsp;"Predomislio sam se i gotovo. Imam prava da se predomislim, zar ne?" On rezrivo frknu. "Za šta me ti smatraš? Za mašinu?"
<BR>&nbsp;&nbsp;&nbsp;&nbsp;&nbsp;"Trebalo je da to pretpostavim", reče Bernard. "Morao sam znati da ne smem imati poverenja u jednu šunjavu limenku kakav si ti. Kako očekuješ da se vratim kući kada si mi pokrao sve nadnice? Možeš li na to da mi odgovoriš?"
<BR>&nbsp;&nbsp;&nbsp;&nbsp;&nbsp;"Ma, skini mi se", obrecnu se roboprijatelj. "Baš me briga šta će biti s tobom."
<BR>&nbsp;&nbsp;&nbsp;&nbsp;&nbsp;"Trebalo bi da mi pomažeš", nastavi Bernard ogorčenim glasom. "Zašto malo nešto ne uradiš za mene, a ne stalno protiv mene? Platićeš mi već za sve", reče Bernard ukrućeno. "Ne zaboravi. Pre ili kasnije ja ću..."
<BR>&nbsp;&nbsp;&nbsp;&nbsp;&nbsp;"Ti si mlad i sposoban čovek", reče Roboprijatelj utvarno poznatim glasom kroz škriputanje i tutnjanje Očaravajućeg valcera u izvođenju orkestra Johana Štrausa. Bernard se okrenu i odlučnim korakom pođe natrag prema ruševini. Roboprijatelj krenu za njim, dok su mu se elektronske oči presijavale zlokobnim zadovoljstvom.
<BR>
<BR>&nbsp;&nbsp;&nbsp;&nbsp;&nbsp;Bernard obiđe oko dimne ruševine i oprezno se spusti niz bok jednog izuzetno urešenog stuba, prošaranog blistavim, raznobojnim slovima nekog davno zaboravljenog jezika. Pred njim se otvori ulica, utihla i mrtva.
<BR>&nbsp;&nbsp;&nbsp;&nbsp;&nbsp;"Imaš li peruti?" upita ga roboprijatelj glasom koji je jasno stavljao do znanja da je Bernard po svoj prilici ima, i to poprilično. "Kosa ti se masti? Devojke ti se podsmevaju zbog toga? Nego šta! Stidiš se samoga sebe, zar ne? Nego šta! Ali evo pomoći! Herkulov šampon, koji jedini..."
<BR>&nbsp;&nbsp;&nbsp;&nbsp;&nbsp;"Umukni!" razdra se Bernard.
<BR>&nbsp;&nbsp;&nbsp;&nbsp;&nbsp;I čudo se dogodi: roboprijatelj zaćuta. U mukloj tišini, dobovanje njegovih nogu dok se gegavo kretao odjekivalo je poput gromskih eksplozija. Bernard se za trenutak upita nije li mu pratilac naprasno sišao s uma.
<BR>&nbsp;&nbsp;&nbsp;&nbsp;&nbsp;A onda začu još jedan zvuk, u blizini.
<BR>&nbsp;&nbsp;&nbsp;&nbsp;&nbsp;Neko se nakašljao.
<BR>&nbsp;&nbsp;&nbsp;&nbsp;&nbsp;On polako podiže pogled.
<BR>&nbsp;&nbsp;&nbsp;&nbsp;&nbsp;I susrete se sa hladnim očima arhetipa svih junaka; stajao je na pet stopa od njega i toliko je bio pretovaren kalajnim zvezdama i redenicima, kao i pištoljima ružnog izgleda, da bi, uz dodatnu težinu nemirne savesti, sigurno potonuo u tle. Instinktivno je znao da je to pravi junak, potpun i celovit; uostalom bilo je nemoguće ne uočiti to. Reč Junak bila mu je izvezena zlatnim slovima na košulji, tako da ju je svako mogao lako videti.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
