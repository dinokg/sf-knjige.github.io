<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Pod sumornim i ravnodušnim nebom Bernard je vukao svoje iznureno telo prema planinskim vencima, iza kojih je ležao slavni grad Renon u svom svom plesnjivom sjaju. Tamo ga je čekao brod i izbavljenje iz ovog ludog sveta, ali donde je bilo veoma, veoma daleko.
<BR>&nbsp;&nbsp;&nbsp;&nbsp;&nbsp;Povremeno je nailazio na srušene kuće sa komunikacionim ekranima, preko kojih je iz sve snage nastojao da uspostavi neku vezu i tako dobije pomoć da se vrati na brod; ali ili se središnji mozak pravio gluv ili su ekrani bili propali kao i kuće u kojima su se nalazili, zato što uopšte nikakvog odgovora nije bilo. Nije mu preostajalo ništa drugo nego da nastavi put, praćen neumorno brbljivim roboprijateljem. Prešao je preko planina i spustio se u nasmešene doline, krijući se od užasnih zveri koje su se motale tuda, a ponekad i tražeći spas u begu od njih.
<BR>&nbsp;&nbsp;&nbsp;&nbsp;&nbsp;Nije se usuđivao da se na nekom mestu duže zadrži, zato što mu je Teri i dalje bila za petama. Ponekad je mogao da je primeti u daljini, kako mu uporno prati trag i jadikuje o svojoj postojanoj ljubavi nezainteresovanim stvorenjima koja su išla svojim putem, izvršavajući razne zadatke što im je namenio izopačeni um središnjeg mozga. Bernarda za trenutak prože grč sažaljenja prema njoj; bila je tako mala, tako krhka, tako sama, a u očima joj je stajao predivan izraz preklinjanja. Obuzela ga je iznenadna griža savesti, boljka za koju je do tada verovao da njega nikako ne može da snađe. On vrati pogled na sjajnu mrlju koja je stajala na obzorju daleko iza njega i zamisli se. A onda se seti kako se njeno drhtavo telo pripija uz njegovo, kao i ljupkog, prćastog nosića, išaranog dražesnim pegicama, sivih očiju i divnih ustašca koja su mu pričala; bilo je to više nego dovoljno da se žurno okrene i stane hitro da udaljava od sve bliže mrlje, obuzet osećanjem mučnine i drhteći od straha.
<BR>&nbsp;&nbsp;&nbsp;&nbsp;&nbsp;Nikada nije spadao u lakoverne ljude, a i boravak na ovoj planeti pružio mu je mnoštvo razloga da ne veruje nikome ko bi iz altruističkih ili nekih drugih pobuda hteo da mu pomogne - ili, što je bilo još gore, da mu nešto da besplatno. Približavao mu se i roboprijatelj, od čega ga podiđoše žmarci i on ubrza korak.
<BR>&nbsp;&nbsp;&nbsp;&nbsp;&nbsp;Bernard je tako nepredovao planetom Renon, nailazeći na mnoge neobične prizore i praveći budalu od sebe kad god bi se to dogodilo. Postojalo je jedno ostrvo, Ogigija, do koga je dospeo u ukradenom čamcu i gde je sreo nimfu po imenu Kalipso, koja je želela da ga zadrži kod sebe sedam godina, na šta on nije pristao. Postojala je i čarobnica po imenu Kirka, koja je poludela pokušavajući da roboprijatelja pretvori u svinju.
<BR>&nbsp;&nbsp;&nbsp;&nbsp;&nbsp;Dok se provlačio kroz neverovatnosti skovane u umu središnjeg mozga, morile su ga brige zbog nepravdi koje su ga zadesile, zbog toga što niko nije mario za njega i zato što je i inače bio krajnje ubog. Spustio je pogled na čizme, koje su potpuno posivele od prašine, a zatim je osmotrio sjajnu crnu uniformu renonskih svemirskih snaga, koja je sada pre ličila na haljetak kakvog siromaha. Za medalje i epolete, koje su mu u jedno srećnije vreme krasile prsa, ispostavilo se da su napravljene od jevtine plastike, a zlatne ešarpe izgubile su boju još pri prvoj kišici. Zlatom optočeni laserski pištolj bio je neupotrebljiv, pošto je poslednje hice utrošio na bandu urlajućih Indijanaca, za koje se, međutim, ispostavilo da su jedino hteli da postave nekoliko učtivih pitanja u vezi sa najkraćim putem do Litl Big Horna. A laser 'Oznaka II', koji je tako domišljato bio skriven u maršalskoj palici, sadržao je samo jedno punjenje, koje je on greškom upotrebio u sasvim neprikladnom trenutku, pobrkavši dva kraja palice, što je za posledicu imalo potpuno uništenje poslednje cigarete i dobrog dela šapke. Ceremonijalni bodež predstavljao je samo dršku prikačenu na korice. Korice su bile načinjene od plastike, a težina im je bila povećana olovnim umetkom, kako bi izgledalo da se u njima odista nalazi pravo sečivo. Sve je to zajedno bilo odvratno.
<BR>&nbsp;&nbsp;&nbsp;&nbsp;&nbsp;Doduše, on nije bio sasvim nenaoružan. Na levom bedru osećao je ospokojavajuću težinu prilično pouzdanog mača ružnog izgleda, koji je dobio na dar od jednog mladića drskog pogleda u neobičnoj, zlatnoj košulji, što je projahao pored njega na Kentauru. Naziv mača bio je Kaliburn, a izgledao je opako, ulivajući poverenje onome ko ga je posedovao. Dobar prijatelj u nevolji čoveku koji zna da rukuje njime, kazao je momak. Nevolja je, međutim, bila u tome što Bernard nikada u životu nije držao mač u ruci.
<BR>&nbsp;&nbsp;&nbsp;&nbsp;&nbsp;Nastavio je put, napredujući preko livada, kroz napuštene gradove, preko brda, a povremeno i ispod njih, saglasno savetu roboprijatelja, koji je jedino želeo da se što pre vrati do broda i sakrije negde u njemu. Za tu hitnju ovoga puta postojao je još jedan razlog pored uobičajenog kukavičluka: isprekidana izloženost čudima prirode počela je, naime, da ubira svoj danak. Na telu je stala da mu se javlja rđa. A i jedna od traka sa reklamama počela je da se okreće unazad. Ovo se silno dopalo Bernardu i on je jedva čekao svaki novi dan, nadajući se novim, zanimljivim kvarovima, čiji će sve veći broj dovesti najzad do onog blaženog trenutka kada će cela mašinerija konačno potpuno otkazati.
<BR>&nbsp;&nbsp;&nbsp;&nbsp;&nbsp;Postojao je, međutim, problem hrane, o čemu su Bernard i roboprijatelj često razgovarali.
<BR>&nbsp;&nbsp;&nbsp;&nbsp;&nbsp;"Ali zašto nemaš nikakve rezervne zalihe sa sobom?" pitao ga je Bernard. "Trebalo bi da ih imaš."
<BR>&nbsp;&nbsp;&nbsp;&nbsp;&nbsp;"Šta fali Kroubulijevim slanim štapićima, molim te lepo?" uzvratio je roboprijatelj ljutito. "Da možda nisu dovoljno dobri za gospodina? Sve sami izvrsni štapići, a uz to i veoma zdravi. Obilje kalorija i sve u tom smislu. Mnogo su bolji od dehidriranih rezervnih zaliha. Uostalom, ti ne bi mogao da ih rehidriraš, pošto nemaš vodu. A kad smo već kod rehidriranja - šta kažeš na jednu finu, hladnu, penušavu kriglu Barnijevog piva da malo zaliješ štapiće? Jako pivo, baš prava stvar za iznurenog vojnika!" On mu pokaza sliku penušavih krigli piva, oko kojih su stajale gomile slanih štapića, od čega Bernardu pođe voda na usta, pošto već dva dana ništa nije okusio.
<BR>&nbsp;&nbsp;&nbsp;&nbsp;&nbsp;"Daj mi!" zakrklja on, posegavši prema roboprijatelju.
<BR>&nbsp;&nbsp;&nbsp;&nbsp;&nbsp;"Šta si to, bre, naumio, zvekane?" razdra se ovaj. "Drpišeš robu, a? To košta, burazeru. Lovu na sunce!" Roboprijatelj ga zamišljeno pogleda, zujeći od mehaničkog zadovoljstva. "Ove poslastice su obično veoma jevtine i činjenica je da njihov ljubazni proizvođač, samo zbog dobrog srca, gubi na njihovoj prodaji, ali s obzirom na okolnosti nalazim za shodno da sada malčice povisim cenu. Ponuda i potražnja, shvataš? Da vidimo, dakle..." On poče da vrši računske operacije, od kojih se Bernardu kosa digla na glavi. "Petnaest kredita za Kroubulijeve izvrsne slane štapiće i šezdeset kredita za kriglu ledenog, penušavog piva - to mi izgleda sasvim pristojno. Koliko želiš?"
<BR>&nbsp;&nbsp;&nbsp;&nbsp;&nbsp;"Petnaest? Šezdeset?" Bernard se zabulji u roboprijatelja sa izrazom neverice na licu. "Pa ti si načisto šenuo?"
<BR>&nbsp;&nbsp;&nbsp;&nbsp;&nbsp;"Ja sam poslovni čovek. Dakle? Hoćeš ili nećeš? Cena će sutra skočiti, tako da je bolje da kupiš odmah, dok je još jevtino."
<BR>&nbsp;&nbsp;&nbsp;&nbsp;&nbsp;"Znači, nećeš da mi daš ništa da jedem?" upita Bernard.
<BR>&nbsp;&nbsp;&nbsp;&nbsp;&nbsp;"Ni govora! Na šta ti ja ličim? Na vojsku spasa, možda, a?"
<BR>&nbsp;&nbsp;&nbsp;&nbsp;&nbsp;"Ali crčiću ovde!" razdra se Bernard. "Zar ne shvataš da umirem od gladi?" On suknu napred sa podignutim mačem spremnim da zada smrtni udarac, ali od gladi mu se zavrte u glavi i on promaši roboprijatelja za dobre tri stope. Ponet zamahom, zatetura se i pade na tle, umalo se ne nabovši na vlastiti mač. Ostao je da leži na zemlji, zajapuren od besa.
<BR>&nbsp;&nbsp;&nbsp;&nbsp;&nbsp;Roboprijatelj stade da skakuće oko njega, obasipajući ga sočnim psovkama.
<BR>&nbsp;&nbsp;&nbsp;&nbsp;&nbsp;"Vidi moćnog maršala!" zacereka se on. "Hteo si da me pokradeš, je l' da? Lopužo jedna!"
<BR>&nbsp;&nbsp;&nbsp;&nbsp;&nbsp;"Platićeš mi ovo jednog dana." uzvrati Bernard. "Samo čekaj! Tako mi boga, ja ću..."
<BR>&nbsp;&nbsp;&nbsp;&nbsp;&nbsp;Deo jednog kaktusa opakog izgleda naglo se razmaknu i ispod se ukaza blistavi zvučnik.
<BR>&nbsp;&nbsp;&nbsp;&nbsp;&nbsp;"Da, ovde sam", oglasi se središnji mozak, "ali ne nadaj se nikakvoj pomoći od mene! Šta je bilo ovoga puta?"
<BR>&nbsp;&nbsp;&nbsp;&nbsp;&nbsp;Bernard se upilji u kaktus, ne verujući vlastitim, zakrvavljenim očima. "Jesi li to ti?" upita on. "Moj dobar prijatelj, središnji mozak?"
<BR>&nbsp;&nbsp;&nbsp;&nbsp;&nbsp;"A koga si drugog očekivao?"
<BR>&nbsp;&nbsp;&nbsp;&nbsp;&nbsp;"Nisam dva dana ništa okusio", reče Bernard smrknuto. "Imaš li nešto za klopu?"
<BR>&nbsp;&nbsp;&nbsp;&nbsp;&nbsp;"Crk'o dabogda", uzvrati kaktus.
<BR>&nbsp;&nbsp;&nbsp;&nbsp;&nbsp;"I hoću, ne sekiraj se."
<BR>&nbsp;&nbsp;&nbsp;&nbsp;&nbsp;Kaktus se naže nad njega, neiskreno se cereći blistavim zvučnikom. "Da li bi ti se dopalo da se uhvatiš ukoštac sa životinjom koja ima pedeset kosmatih šapa, otrovne zube, a uz to je i besmrtna?" upita on.
<BR>&nbsp;&nbsp;&nbsp;&nbsp;&nbsp;"Ne bi!"
<BR>&nbsp;&nbsp;&nbsp;&nbsp;&nbsp;"Ali ipak hoćeš", uzvrati mu kaktus, "čim te se budu dočepali ratnici Hana. Da se opkladimo?"
<BR>&nbsp;&nbsp;&nbsp;&nbsp;&nbsp;"Umukni!" uzvrati Bernard. "Ne želim da razgovaram sa tobom!"
<BR>&nbsp;&nbsp;&nbsp;&nbsp;&nbsp;"Samo napred!" prodra se kaktus. "Samo napred, vređaj me do mile volje! Ali nemoj mi doći na kolenima kada se nađeš u škripcu, jer ti neću pomoći." On ispljunu nekoliko oštrih bodlji na njega, užasno se kikoćući. Bernard ništa nije odgovorio, delimično zato što mu na pamet nije padalo ništa dovoljno prikladno, a delom zbog toga što mu je pažnju privukao zvuk nečeg što se približavalo kroz vazduh iznad njega. On podiže pogled.
<BR>&nbsp;&nbsp;&nbsp;&nbsp;&nbsp;I ugleda leteće kočije kako se ustremljuju ka njemu, sa zapregom od dva jarca. On se priljubi uz tle, vičući nešto nepovezano, a kočije promakoše na svega nekoliko inča povrh njegove glave. Kada je ponovo podigao pogled, kočije su već bile udaljene stotinu jardi, progoneći užasnutog roboprijatelja u širokim krugovima. U njima se nalazio jedan krupan, snažan muškarac, čija se dugačka kosa lepršala na vetru; drao se i vikao na sav glas za robotom. U ruci je imao veliki čekić, koji je koristio da bi za sobom bacao munje i gromove.
<BR>&nbsp;&nbsp;&nbsp;&nbsp;&nbsp;"Tako mi Odinovog oka!" urliknu on. "Vi pakleni crvi! Gamadi! Torova srdžba se probudila! Okrenuli ste se protiv vašeg Jarla, je l' da? Robovi! Kmetovi! Tako mi radosti Valhale, ovo neće proći nekažnjeno! Stoj, slugo gmizava! Stoj, kad kažem!"
<BR>&nbsp;&nbsp;&nbsp;&nbsp;&nbsp;Reči se pretopiše u riku čistog besa, dok su kočije jurile za robotom koji je cičao i vrištao. Bernard se pridiže, podbočivši bradu, a onda poče srećno da se osmehuje, zaboravivši na trenutak na glad. Možda stvar i nije ispala tako rđavo, na kraju krajeva. Štaviše, sada je veoma obećavala.
<BR>&nbsp;&nbsp;&nbsp;&nbsp;&nbsp;"Baš lepo", prodahta on, munuvši kaktus nogom. Ovaj ga istog časa zasu kišom otrovnih bodlji, psujući ga pri tom prodornim glasom. Odmakavši se na bezbedniju razdaljinu, Bernard se ponovo spusti na tle i nastavi da uživa u predstavi.
<BR>&nbsp;&nbsp;&nbsp;&nbsp;&nbsp;"Stvarno čarobno", uzdahnu on.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
