<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. RUTINA
<P>&nbsp;&nbsp;&nbsp;&nbsp;&nbsp;Iako je trenutno radno mesto kapetana Singa, podjednako udaljeno od Sunca i Jupitera, bilo nazvano najsamotnijim poslom u Sunčevom sistemu, on je retko osećao usamljenost. Često je poredio svoj položaj sa položajem velikih navigatora prošlosti, kao što su bili Kuk i nepravedno oklevetan Blaj. Oni mesecima - a ponekad i godinama - nisu imali nikakve veze sa bazama iz kojih su krenuli, kao ni sa svojim porodicama, i bili su primorani da žive u pretrpanim, nehigijenskim kabinama u bliskom dodiru sa gomilom drugih oficira i velikim brojem slabo obrazovanih i često pobunjenički nastrojenih mornara. Čak i da ne računamo takve spoljašnje opasnosti kao što su oluje, skriveni sprudovi, gusarski napadi i neprijateljski raspoloženi domoroci, život na brodu u staro doba mora da je bio veoma nalik na pakao.
<BR>&nbsp;&nbsp;&nbsp;&nbsp;&nbsp;Istina, na Golijatu nije bilo mnogo više životnog prostora nego na Kukovom Poduhvatu dugačkom trideset metara - ali odsustvo gravitacije omogućavalo je da se on delotvornije iskoristi. A udobnost koju su imali posada i putnici bila je, razume se, na neuporedivo višem nivou. Ako su želeli da se zabave, imali su na raspolaganju sve što su ljudska umetnost i kultura stvorili - do pre nekoliko minuta. Vremenska razlika bila je gotovo jedina nepogodnost s kojom su morali da se pomire.
<BR>&nbsp;&nbsp;&nbsp;&nbsp;&nbsp;Svakog meseca stizao bi brzi šatl sa Marsa ili Meseca, donoseći nova lica i odvozeći osoblje kući na odmor. Nestrpljivo su iščćekivali dolazak 'Poštanskog brodića', sa svim onim što se nije moglo poslati putem radija ili optičkih veza, i on je jedini narušavao dobro utvrđenu rutinu.
<BR>&nbsp;&nbsp;&nbsp;&nbsp;&nbsp;No, ne može se reći da je brodski život bio sasvim lišen problema - tehničkih i psiholoških, ozbiljnih i sitnih...
<BR>
<BR>&nbsp;&nbsp;&nbsp;&nbsp;&nbsp;"Profesore Džejmisone?"
<BR>&nbsp;&nbsp;&nbsp;&nbsp;&nbsp;"Da, komandante."
<BR>&nbsp;&nbsp;&nbsp;&nbsp;&nbsp;"David mi je upravo skrenuo pažnju na vaš karton za vežbe. Izgleda da ste propustili poslednja dva termina na pedalašu."
<BR>&nbsp;&nbsp;&nbsp;&nbsp;&nbsp;"Ovaj... mora da je posredi neka greška."
<BR>&nbsp;&nbsp;&nbsp;&nbsp;&nbsp;"Nema sumnje da jeste. Ali čija? Spojiću vas sa Davidom."
<BR>&nbsp;&nbsp;&nbsp;&nbsp;&nbsp;"Možda sam propustio jedan - imao sam mnogo posla analizujući uzorke koje su vratili sa Ahila. Sutra ću to nadoknaditi."
<BR>&nbsp;&nbsp;&nbsp;&nbsp;&nbsp;"Pobrinite se za to, Bile. Znam da je dosadno, ali ako ne vežbate na pola atmosfere kada vam to dolazi po planu, nikada više nećete biti u stanju da hodate po Marsu - a Zemlju i da ne pominjem. Kraj emisije."
<BR>
<BR>&nbsp;&nbsp;&nbsp;&nbsp;&nbsp;"Kapetane, poruka od Frejde. Tobi ima koncert na Smitsonijanu petnaestoga - kaže da će to biti nešto posebno. Dočepali su se originala Bramsovog velikog koncerta: Tobi svira jednu od svojih kompozicija i Rahmanjinove varijacije Paganinija. Želite li kompletni izveštaj, ili samo audio?"
<BR>&nbsp;&nbsp;&nbsp;&nbsp;&nbsp;"Nikada neću naći vremena da uživam ni u jednom ni u drugom - ali ne želim da povredim Tobijeva osećanja. Uputi mu moje najbolje želje - i naruči ceo memnočip."
<BR>
<BR>&nbsp;&nbsp;&nbsp;&nbsp;&nbsp;"Dr Javorski?"
<BR>&nbsp;&nbsp;&nbsp;&nbsp;&nbsp;"Da, kapetane."
<BR>&nbsp;&nbsp;&nbsp;&nbsp;&nbsp;"Iz vaše laboratorije oseća se neki neobičan miris. Nekoliko ljudi mi se žalilo. Izgleda da filtri za vazduh nisu u stanju da iziđu s njim na kraj."
<BR>&nbsp;&nbsp;&nbsp;&nbsp;&nbsp;"Miris? Čudno, ništa nisam primetio. Ali odmah ću pogledati."
<BR>
<BR>&nbsp;&nbsp;&nbsp;&nbsp;&nbsp;"Kapetane, stigla je poruka od Čarmejn dok ste spavali. Ništa hitno, ali za deset dana će vam isteći dozvola za boravak na Marsu ako je ne obnovite. Trenutno vreme emitovanja za Mars iznosi dvadeset dva minuta."
<BR>&nbsp;&nbsp;&nbsp;&nbsp;&nbsp;"Hvala, Davide. Ne mogu sada da se bakćem s tim. Podseti me sutra u ovo vreme."
<BR>
<BR>&nbsp;&nbsp;&nbsp;&nbsp;&nbsp;"Kapetan Sing, istraživački brod Golijat, Solarnoj mreži vesti. Primio sam vaš izveštaj pre nekoliko dana ali ga nisam ozbiljno shvatio: nisam ni slutio da se ti ludaci još muvaju unaokolo. Ne, nismo sreli nikakav brod tuđinaca. Ali uveravam vas da ćemo vas ovbavestiti kada do toga dođe."
<BR>
<BR>&nbsp;&nbsp;&nbsp;&nbsp;&nbsp;"Soni?"
<BR>&nbsp;&nbsp;&nbsp;&nbsp;&nbsp;"Ovde, kapetane."
<BR>&nbsp;&nbsp;&nbsp;&nbsp;&nbsp;"Čestitam na uspešno dekorisanom stolu sinoć. Ali posuda za sapun mi je ponovo prazna. Možeš li je napuniti - ovog puta nek bude borovina - muka mi je od lavande."
<BR>
<BR>&nbsp;&nbsp;&nbsp;&nbsp;&nbsp;Svi su se slagali da je Soni bio drugi po važnosti čovek na brodu; neki su ga smatrali važnijim i od kapetana.
<BR>&nbsp;&nbsp;&nbsp;&nbsp;&nbsp;Službeni status brodskog stjuarda jedva da je i nagoveštavao višeslojnost uloge Sonija Džilberta na Golijatu. On je bio pravi 'hauzmajstor', sposoban da iziđe na kraj sa svim kako ljudskim tako i sa tehničkim problemima - bar na nivou domaćinstva. Najuvrnutiji od robota-čistača počeo bi pristojno da se ponaša kada je on bio u blizini, a mladi naučnici oba pola sa ljubavnim nevoljama više su voleli njemu da se povere nego programu 'Brodski psihijatar'. (Do kapetana Singa stigle su glasine da Soni ima zavidnu zbirku seksualnih pomagala, pravih i prividnih; međutim, bilo je stvari koje je mudri zapovednik više voleo da ne zna.)
<BR>&nbsp;&nbsp;&nbsp;&nbsp;&nbsp;Činjenica da je Soni, prema svim merilima, imao najniži koeficijent inteligencije od svih na brodu bila je potpuno nevažna; jedino su bili važni njegova delotvornost, dobra narav i predusretljivost. Kada ga je jedan čuveni kosmolog, u napadu neraspoloženja, nazvao moronom, kapetan Sing je izgrdio stručnjaka i naredio mu da se izvini. Kada je ovaj odbio da to učini, poslat je kući narednim šatlom, uprkos žučnim protivljenjima sa Zemlje.
<BR>&nbsp;&nbsp;&nbsp;&nbsp;&nbsp;Iako je ovo bio izuzetan slučaj, uvek je postojala izvesna napetost između Golijatove posade i putnika-naučnika. Obično je bila blagodušna i ispoljavala se u duhovitim opaskama i ponekad neslanim šalama. Ali kada su u pitanju bili izazovi, svi su sarađivali, iskreno se zalažući, bez obzira na svoje službene dužnosti.
<BR>&nbsp;&nbsp;&nbsp;&nbsp;&nbsp;Pošto je David sve vreme motrio na Golijatove operativne sisteme, dežurstva nisu bila neophodna. Tokom 'dana', bile su budne obe posade, i A i B, mada je samo jedna bila na dužnosti; a onda se ceo brod zatvarao na osam sati. Ako bi iskrsao neki hitan slučaj, David je bio u stanju da reaguje brže od bilo kog ljudskog bića: a ako bi se dogodilo nešto s čime čak ni on ne bi mogao da iziđe na kraj, verovatno bi bilo humanije pustiti obe posade da prespavaju tih nekoliko preostalih sekundi života.
<BR>&nbsp;&nbsp;&nbsp;&nbsp;&nbsp;Brodski dan počinjao je u 06.00 po univerzalnom vremenu, ali pošto je kuhinja bila suviše mala da primi sve, posada koja je bila na dužnosti prva je doručkovala u 06.30. Posada B jela je u 07.00, a putnici-naučnici morali su da sačekaju do 07.30. Ali kako se u svako doba moglo dobiti iz automata nešto da za jelo, niko nije morao da podnosi glad.
<BR>&nbsp;&nbsp;&nbsp;&nbsp;&nbsp;Tačno u 08.00, kapetan Sing saopštavao je rezime dnevnog programa i izveštavao o svim važnim vestima. Zatim bi posada A odlazila na svoja radna mesta, naučnici u svoje laboratorije i za svoje konzole, a posada B bi se povukla u male, ali luksuzne kabine da se uputi u noćne video snimke vesti, da se uključi u brodske informativne i zabavljačke sisteme, da uči ili da se zabavi na neki drugi način do početka svoje smene u 14,00 časova.
<BR>&nbsp;&nbsp;&nbsp;&nbsp;&nbsp;To je bio osnovni raspored, ali on je bio podložan čestim izmenama, kako planiranim tako i neplaniranim. Najzanimljivije su bile povremeni izleti na asteroide u prolazu.
<BR>&nbsp;&nbsp;&nbsp;&nbsp;&nbsp;Nije bilo tačno ono što je primetio jedan blazirani astronom: 'Kada si video jedan asteroid, video si ih sve.' (On je bio stručnjak za sudare među galaksijama, tako da se moglo opravdati njegovo nepoznavanje ovakvih pojedinosti.) U stvari, asteroida je bilo svih mogućih veličina i vrsta - od Ceresa koji je imao hiljadu kilometara do bezimenih gromada veličine kakve manje stambene zgrade.
<BR>&nbsp;&nbsp;&nbsp;&nbsp;&nbsp;Većina njih predstavljala je puko kamenje, isto onakvo za koje se znalo na Zemlji ili Mesecu - bazalt i granit, prvorazredni građevinski materija na koji se oslonio i prvobitni neimar Alpa i Himalaja.
<BR>&nbsp;&nbsp;&nbsp;&nbsp;&nbsp;Ostali su se uglavnom sastojali od metala: gvožđa, kobalta i retkih elemenata, uključujući tu i zlato i platinu. Neki sasvim mali asteroidi vredeli bi bilione dolara u danima pre no što je komercijalna transmutacije učinila zlato nešto jevtinijim od mnogo korisnijih metala kao što su bakar ili olovo.
<BR>&nbsp;&nbsp;&nbsp;&nbsp;&nbsp;Međutim, za nauku su od ogromnog značaja bili oni asteroidi koji su sadržali velike količine leda i sastojaka ugljenika. Neki od njih predstavljali su ugašene komete - ili komete koje je tek trebalo da se rode kada ih pokretna plima gravitacije gurne prema plodnim vatrama Sunca.
<BR>&nbsp;&nbsp;&nbsp;&nbsp;&nbsp;Ugljenični astroidi još su krili mnoge tajne. Bilo je nagoveštaja - mada se o nalazima i dalje žučno raspravljalo - da su neki od njih nekada bili sastavni deo jednog mnogo većeg tela, možda čak i sveta koji je bio dovoljno velik i dovoljno topao da je imao okeane. A ako je to bio slučaj, zašto na njemu ne bi mogao postojati i život? Nekoliko paleontologa narušilo je svoj ugled tvrdeći da su otkrili fosile u asteroidima, i mada je većina njihovih kolega odbacivala tu zamisao, porota još nije bila donela odluku.
<BR>&nbsp;&nbsp;&nbsp;&nbsp;&nbsp;Kad god bi im neki zanimljiv asteroid došao na dohvat ruke, bilo je gotovo izvesno da će se naučnici sa Golijata podeliti u dva tabora: mada nikada nije došlo do tuče, raspored kod stola uvek bi pretrpeo izvesne izmene. Astrogeolozi su želeli da pomere brod - i svu svoju laboratorijsku opremu - kako bi se sreli sa metom i mogli natanane da je prouče. Kosmolozi su se borili protiv toga svim sredstvima; na taj način bi se poremetile njihove pažljivo izmerene osnovne linije i bila bi im uništena sva interferometrija - i to zbog nekoliko bednih komadina stene.
<BR>&nbsp;&nbsp;&nbsp;&nbsp;&nbsp;Bili su u pravu, i geolozi bi na kraju popustili manje ili više voljno. Sitnije asteroide u prolazu mogli su da posete robotske sonde koje su bili u stanju da uzmu uzorke i da izvrše većinu osnovnih operacija istraživanja. I to je bilo bolje nego ništa, ali ako se asteroid nalazio na udaljenosti većoj od milion kilometara, emisiona vremenska razlika na relaciji Golijat-sonda-Golijat nije se više mogla zanemariti. "Kako bi vam se dopalo da zamahnete čekićem", požalio se jedan geolog, "a onda morate da čekate čitav minut da biste saznali da ste promašili?"
<BR>&nbsp;&nbsp;&nbsp;&nbsp;&nbsp;Za zaista važne prolaznike, kao što su najveći Trojanci poput Patrokla ili Ahila, nestrpljivim naučnicima stavljan je na raspolaganje brodski 'čamac'. Nije bio mnogo veći od porodičnog automobila i mogao je da obezbedi osnovne životne potrebe pilotu i trojici putnika do nedelju dana, što im je omogućavalo da izvrše prilično podrobno ispitivanje majušnog devičanskog sveta i da donesu nazad nekoliko stotina kilograma podrobno dokumentovanih uzoraka.
<BR>&nbsp;&nbsp;&nbsp;&nbsp;&nbsp;Kapetan Sing morao je u proseku da organizuje takve pohode svaka dva ili tri meseca. Radovao im se, jer su razbijali jednoličnost brodskog života. Primećeno je da su čak i naučnici koji su izražavali najveći prezir prema ovom kopanju po kamenju gledali prispele video snimke sa istim zanimanjem kao i svi drugi.
<BR>&nbsp;&nbsp;&nbsp;&nbsp;&nbsp;Pravdali su se na različite načine:
<BR>&nbsp;&nbsp;&nbsp;&nbsp;&nbsp;"Pomaže mi da na neki način dokučim šta su osećali moji pra-pra-pra-preci dok su gledali prve korake Armstronga i Oldrina po Mesecu."
<BR>&nbsp;&nbsp;&nbsp;&nbsp;&nbsp;"Bar su nam se tri tragača za kamenjem sklonila s puta na nedelju dana. I za vreme obroka biće više mesta."
<BR>&nbsp;&nbsp;&nbsp;&nbsp;&nbsp;"Nemojte me citirati, kapetane, ali ako je iko ikada posetio Sunčev sistem, ovde je mogao ostaviti svoje đubre. Ili čak poruku za nas da je pronađemo kada budemo dovoljno napredni da je razumemo."
<BR>&nbsp;&nbsp;&nbsp;&nbsp;&nbsp;Ponekad, dok je promatrao svoje kolege kako lebde iznad čudnih minijaturnih predela koje niko nikada ranije nije posetio - a malo je verovatno da će ih ikada ponovo posetiti - Sing je osećao nagonsku želju da pobegne sa broda i uživa u slobodi svemira. Verovatno je mogao naći izgovor za to: njegov prvi oficir biće presrećan da bar nakratko preuzme komandu. Ali on bi predstavljao dodatni teret - čak i smetnju - u natrpanim odajama čamca, tako da ničim nije mogao da opravda eventualno udovoljenje vlastitim željama.
<BR>&nbsp;&nbsp;&nbsp;&nbsp;&nbsp;A opet je smatrao da je prava šteta provesti nekoliko godina u središtu ovog pravog pravcatog Sargaškog mora od naplavljenih svetova i nikada ne kročiti ni na jedan od njih.
<BR>&nbsp;&nbsp;&nbsp;&nbsp;&nbsp;Jednog dana će sasvim sigurno morati da preduzme nešto u vezi s tim.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
