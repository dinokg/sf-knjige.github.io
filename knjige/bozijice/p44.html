<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. REZERVNI PLAN
<P>&nbsp;&nbsp;&nbsp;&nbsp;&nbsp;Iako je poštovanja dostojan raketoplan, koga su još nazivali Air Force One, bio stariji od većine muškaraca i žena koji su sedeli za konferencijskim stolom u njegovoj istorijskoj trpezariji, održavan je s puno ljubavi i još je bio u savršenom operativnom stanju. Međutim, retko se koristio; sada su prvi put svi članovi Svetskog Veća bili istovremeno u njemu. Tehnokrati koji su bili - ljudski - mozgovi planete obavljali su, u normalnim okolnostima, svoje poslove putem telekonferencijskih veza: ali ovo nije bio uobičajen posao i oni nikada ranije nisu bili suočeni sa tako velikom odgovornošću.
<BR>&nbsp;&nbsp;&nbsp;&nbsp;&nbsp;"Svi ste dobili rezime izveštaja mog tehničkog osoblja", reče generalni direktor odeljenja za energiju. "Nije bilo lako pronaći inženjerske nacrte - većina ih je namerno bila uništena. Ipak, opšta načela dobro su poznata, a i Imperijalni muzej rata u Londonu (nikada nisam čuo za njega) ima jedan potpuni model od dvadeset megatona - deaktiviran, razume se. Nema problema da se on uveća - ako možemo na vreme da stvorimo materijal. Kako tu stojimo?"
<BR>&nbsp;&nbsp;&nbsp;&nbsp;&nbsp;"Sa tritijumom nema problema. Ali plutonijum i oružje klase U235 nikome nisu bili potrebni još od vremena kada smo prestali da koristimo nuklearni eksploziv u rudnicima."
<BR>&nbsp;&nbsp;&nbsp;&nbsp;&nbsp;"Šta je sa idejom da se iskopaju neka od zakopanih skladišta i aktiviraju reaktori?"
<BR>&nbsp;&nbsp;&nbsp;&nbsp;&nbsp;"Ispitali smo to, ali trebalo bi uložiti suviše truda da bi se osposobili ti veštičji napici."
<BR>&nbsp;&nbsp;&nbsp;&nbsp;&nbsp;"Ali vi to možete da učinite?"
<BR>&nbsp;&nbsp;&nbsp;&nbsp;&nbsp;"Naprosto, ne znam, s obzirom na rasploživo vreme. Daćemo sve od sebe."
<BR>&nbsp;&nbsp;&nbsp;&nbsp;&nbsp;"Moraćemo da pretpostavimo da je to dovoljno. Ostaje nam prevoz. Kakva je tu situacija?"
<BR>&nbsp;&nbsp;&nbsp;&nbsp;&nbsp;"Lako se može izvesti. I najmanji teretni brod obaviće taj posao - automatski, razume se. Mada bi nekom mom kamikaze-pretku sigurno palo na pamet i drugačije rešenje."
<BR>&nbsp;&nbsp;&nbsp;&nbsp;&nbsp;"Onda moramo doneti samo jednu odluku. Vredi li truda ili će samo pogoršati stvari? Ako možemo da pogodimo Kali bombom do hiljadu megatona, možda je raspolutimo. Ukoliko tačno odredimo vreme, spin asteroida će ih naterati da se razdvoje, tako da oba dela promaše Zemlju, zaobiđu je svaki sa jedne strane. Ili možda da se samo jedna polovina sudari sa njom, što bi ipak spaslo milione života...
<BR>&nbsp;&nbsp;&nbsp;&nbsp;&nbsp;S druge, pak, strane - možemo pretvoriti Kali u masu šrapnela koji će nastaviti da se kreću istom putanjom. Većina njih sagoreće u atmosferi - ali mnogi neće. Šta je bolje - jedna jedina megakatastrofa na jednom mestu ili stotine malih, jer će delići pasti po celoj polulopti? O kojoj god polulopti da je reč..."
<BR>&nbsp;&nbsp;&nbsp;&nbsp;&nbsp;Osam muškaraca sedelo je u tišini, mozgajući o sudbini Zemlje. A onda jedan od njih upita: "Koliko imamo vremena - pre nego što budemo morali da odlučimo?"
<BR>&nbsp;&nbsp;&nbsp;&nbsp;&nbsp;"Tokom narednih pedeset dana saznaćemo da li je Golijat uspeo da skrene Kali. Ali ne možemo samo sedeti do tada - biće suviše kasno za bilo šta ako operacija 'Izbavljenje' zakaže. Predlažem da lansiramo prtojektil što je pre moguće. Uvek možemo prekinuti misiju ako se pokaže da je nepotrebna. Predlažem da glasamo?"
<BR>&nbsp;&nbsp;&nbsp;&nbsp;&nbsp;Lagano su se sve šake sem jedne podigle.
<BR>&nbsp;&nbsp;&nbsp;&nbsp;&nbsp;"Da, Legale? Uzdržan si zbog nečega?"
<BR>&nbsp;&nbsp;&nbsp;&nbsp;&nbsp;"Voleo bih da raščistim neke stvari. Kao prvo, trebalo bi sprovesti svetski referendum: ovo spada pod amandman o ljudskim pravima. Srećom, imamo dovoljno vremena za to.
<BR>&nbsp;&nbsp;&nbsp;&nbsp;&nbsp;Druga stvar vam se može učiniti nevažna u poređenju sa opstankom najvećeg dela ljudske rase. Ali ako treba da raznesemo Kali, hoće li Golijat stići na vreme da umakne?"
<BR>&nbsp;&nbsp;&nbsp;&nbsp;&nbsp;"Svakako: biće propisno upozoreni. Razume se, ne možemo jemčiti potpunu sigurnost - čak i na udaljenosti od milion kilometara mogu slučajno nastradati. Ali opasnost će biti zanemarljiva ako brod krene u smeru iz koga dolazi projektil. Svi komadi razleteće se na suprotnu stranu."
<BR>&nbsp;&nbsp;&nbsp;&nbsp;&nbsp;"To je dobro: imate moj glas. I dalje smatram da je ceo plan nepotreban - ali bili bismo nemarni ako ne bismo pribavili polisu osiguranja za planetu Zemlju."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
