<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44. MARFIJEV ZAKON
<P>&nbsp;&nbsp;&nbsp;&nbsp;&nbsp;Iako je poreklo čoveka koji stoji iza znamenitog Marfijevog zakona još nepoznato (obično se optužujući prst upire na Irsku), ovaj zakon ipak je stekao izuzetno mesto u svekolikoj istoriji inženjerstva. Standardna verzija tog zakona glasi:
<BR>&nbsp;&nbsp;&nbsp;&nbsp;&nbsp;'Ako nešto može da pođe naopako, onda će i poći.'
<BR>&nbsp;&nbsp;&nbsp;&nbsp;&nbsp;Postoji i dodatak, manje poznat, ali često navođen uz još veću zlovolju:
<BR>&nbsp;&nbsp;&nbsp;&nbsp;&nbsp;"Čak i kada ne može da pođe naopako - poći će!"
<BR>&nbsp;&nbsp;&nbsp;&nbsp;&nbsp;Od samog početka, istraživanje svemira pružalo je nebrojene potvrde dotičnog zakona; neke od njih bile su u toj meri bizarne da su pre ličile na izmišljotine. Teleskop od milijardu dolara onesposobljen pomoću neispravnog uređaja za optičko testiranje; satelit lansiran na pogrešnu orbitu jer je jedan od inženjera zamenio neke žice, a da to nije rekao svojim kolegama; probno vozilo koje je digao u vazduh oficir za bezbednost jer mu je pregorela komandna sijalica...
<BR>&nbsp;&nbsp;&nbsp;&nbsp;&nbsp;Kao što su to kasnije istrage i dokazale, sve je bilo u redu sa bojevom glavom koja je lansirana ka Kali. Bila je sasvim u stanju da oslobodi ekvivalenat jedne gigatone TNT-a (plus/minus pedeset megatona). Projektanti su savršeno obavili svoj posao, uz pomnoć planova i hardvera sačuvanih u vojnim arhivama.
<BR>&nbsp;&nbsp;&nbsp;&nbsp;&nbsp;Međutim, radili su pod neverovatno velikim pritiskom i možda nisu shvatili da sama izgradnja bojove glave nije predstavljala najteži deo zadatka.
<BR>&nbsp;&nbsp;&nbsp;&nbsp;&nbsp;Njeno prebacivanje do Kali u što je moguće kraćem roku bilo je sasvim lako. Imali su na raspolaganju svu silu vozila za isporuke. U svakom slučaju, nekoliko letelica povezano je zajedno kako bi se dobio prvi stepen rakete, dok je poslednji stepen - koji je koristio plazma-pogon pri velikom ubrzanju - nastavio da obezbeđuje pogon sve do na nekoliko minuta pre sudara, kada je stvar preuzelo završno navođenje. Sve je savršeno dejstvovalo...
<BR>&nbsp;&nbsp;&nbsp;&nbsp;&nbsp;Ali tu se onda javio problem. Iscrpljena ekipa projektanata mogla je nešto da nauči da je znala za davno zaboravljeni slučaj koji se dogodio za vreme Drugog svetskog rata, 1939-45.
<BR>&nbsp;&nbsp;&nbsp;&nbsp;&nbsp;U kampanji protiv japanskih brodova, podmornice Sjedinjenih Država svu nadu polagale su u novi model torpeda. To teško da je bilo novo oružje, jer se na razvoju torpeda radilo skoro već ceo vek. Ko je mogao pomisliti da nije lako napraviti bojevu glavu koja će pouzdano eksplodirati kada udari u cilj.
<BR>&nbsp;&nbsp;&nbsp;&nbsp;&nbsp;Međutim, besni zapovednici podmornica nisu prestajali da šalju izveštaje u Vašington da njihova torpeda ne eksplodiraju. (Nema sumnje da bi i ostali zapovednici to isto učinili da njihovi neuspeli napadi nisu završavali vlastitim uništenjem.) Pomorski štab odbijao je da im poveruje: mora da im je nišanjenje bilo loše - sjajna nova torpeda bila su podrobno ispitana pre nego što su puštena u upotrebu, i tako dalje, i tako dalje.
<BR>&nbsp;&nbsp;&nbsp;&nbsp;&nbsp;No, pokazalo se da su podmorničari bili u pravu: torpeda su stoga vraćena na crtaču tablu. Posramljena istražna komisija otkrila je da je igla za okidanje u nosu torpeda otpadala pre nego što bi uspela da obavi svoj prilično jednostavan zadatak.
<BR>&nbsp;&nbsp;&nbsp;&nbsp;&nbsp;Projektil usmeren ka Kali udario je u nju ne pri brzini od beznačajnih nekoliko kilometara na čas, već brzinom većom od nekoliko stotina kilometara u sekundi. Pri takvoj brzini, mehanička igla za okidanje bila bi beskorisna: bojeva glava kretala se nekoliko puta brže nego što je vest o kontaktu, koja je puzala brzinom zvuka kroz metal, mogla da prenese svoju smrtonosnu poruku. Ne treba ni reći da su projektanti bili savršeno svesni toga i da su zato upotrebili čisto električni sistem za detoniranje bojeve glave.
<BR>&nbsp;&nbsp;&nbsp;&nbsp;&nbsp;Imali su bolji izgovor od Mornaričkog biroa pri generalštabu Sjedinjenih Država: bilo je nemoguće testirati sistem u stvarnim uslovima.
<BR>&nbsp;&nbsp;&nbsp;&nbsp;&nbsp;I tako niko nikada neće saznati zašto je zatajio.
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
