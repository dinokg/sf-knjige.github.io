<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40. PROBOJ
<P>&nbsp;&nbsp;&nbsp;&nbsp;&nbsp;David je istog časa, čim je detektovao prvi potres, oglasio opštu uzbunu. Dve sekunde kasnije isključio je pogon koji je radio sa osamdeset posto maksimalnog potiska. Zatim je sačekao još pet sekundi pre nego što je zatvorio nepropusna vrata koja su razdvajala Golijata u tri odvojene, samostalne jedinice.
<BR>&nbsp;&nbsp;&nbsp;&nbsp;&nbsp;Nijedno ljudsko biće ne bi to bolje izvelo i svi su stigli do najbližeg modula za slučaj opasnosti pre pucanja trupa - do koga je srećom došlo samo na jednom delu broda. Kapetan Sing obavio je na brzinu prozivku dok je navlačio skafander, a potom, čim se celokupna posada odazvala, zatražio je od Davida izveštaj o situaciji.
<BR>&nbsp;&nbsp;&nbsp;&nbsp;&nbsp;"Naše neprestano guranje mora da je oslabilo jedan deo Kaline površine - popustio je - evo spoljne slike oštećenja."
<BR>&nbsp;&nbsp;&nbsp;&nbsp;&nbsp;"Koline, možeš li ovo da vidiš?"
<BR>&nbsp;&nbsp;&nbsp;&nbsp;&nbsp;"Da, kapetane", odvratio je naučnik iz svoje sigurnosne kapsule. "Ta noga izgleda da je upala najmanje jedan metar. Zapanjen sam - proverio sam sva postolja i mogao sam se zakleti da stoje na čvrstoj steni. Mogu li da iziđem i pogledam?"
<BR>&nbsp;&nbsp;&nbsp;&nbsp;&nbsp;"Ne još. Davide - izveštaj o celom brodu."
<BR>&nbsp;&nbsp;&nbsp;&nbsp;&nbsp;"Iz prednjeg dela iscureo je sav vazduh - kada je došlo do propadanja, udarili smo dosta jako o Kali, tako da se javilo naprsnuće. Nema druge štete na Golijatu - ali kada se brod pomerio, deo skela probio je rezervoar broj tri."
<BR>&nbsp;&nbsp;&nbsp;&nbsp;&nbsp;"Koliko smo vodonika izgubili?"
<BR>&nbsp;&nbsp;&nbsp;&nbsp;&nbsp;"Sav. Šest stotina pedeset tona."
<BR>&nbsp;&nbsp;&nbsp;&nbsp;&nbsp;"Prokletstvo. To znači i rezervu koja bi nas izbavila. Hajde, da raščistimo nastali nered."
<BR>
<BR>&nbsp;&nbsp;&nbsp;&nbsp;&nbsp;"Kapetan Sing podnosi izveštaj 'Svemirskom čuvaru'. Imamo problem, ali nije ozbiljan - za sada.
<BR>&nbsp;&nbsp;&nbsp;&nbsp;&nbsp;Izgleda da smo neprestanim guranjem oslabili površinu na kojoj počiva Kali; to se dogodilo neposredno ispod broda - jedan potez tla se urušio. Još ne razumemo tačno zašto, ali došlo je do manjeg ulegnuća - do dubine od oko jednog metra. Golijat je pretrpeo neznatno oštećenje, javilo se naprsnuće u jednom odeljenju - koje smo lako popravili.
<BR>&nbsp;&nbsp;&nbsp;&nbsp;&nbsp;Međutim, izgubili smo sve preostalo gorivo, tako da ne možemo više da utičemo na Kalinu orbitu. Srećom, kao što znate, još pre nekoliko dana ušli smo u zonu bezbednosti: prema poslednjim procenama, promašićemo Zemlju za preko hiljadu kilometara - pod pretpostavkom, razume se, da nas Stromboli ne odgura ponovo nazad na orbitu sudara. No, izgleda da njegove erupcije jenjavaju; ser Kolin misli da ostaje bez daha - sasvim bukvalno...
<BR>&nbsp;&nbsp;&nbsp;&nbsp;&nbsp;Ovaj nesrećni slučaj - to jest, nemio događaj - vezao nas je za Kali. Ni to ne bi trebalo da prestavlja neki veći problem. Zajedno ćemo obići oko Sunca i sačekati da nas brod-parnjak, Herkul, sustigne na spoljašnjoj deonici.
<BR>&nbsp;&nbsp;&nbsp;&nbsp;&nbsp;Svi smo dosta dobro raspoloženi i nadamo se bezbednom proletanju pored Zemlje za otprilike trideset četiri dana. Pozdravlja vas kapetan Sing sa Golijata."
<BR>
<BR>&nbsp;&nbsp;&nbsp;&nbsp;&nbsp;"Znaš, Bobe", primeti ser Kolin, "počinješ da zvučiš poput pilota aviona iz kakvog starog filma iz dvadesetog veka. 'Dame i gospodo, ovi plamenovi iz levih motora su savršeno normalna stvar. Za koji trenutak stjuardesa će vas poslužiti kafom, čajem ili mlekom. Žao mi je, ali ne služimo ništa jače na ovom letu - to je protiv pravila. Hik...'"
<BR>&nbsp;&nbsp;&nbsp;&nbsp;&nbsp;Iako kapetan Sing nije smatrao da je trenutna situacija naročito zabavna, morao je priznati da je u određenim trenucima malo humora bilo od velike pomoći.
<BR>&nbsp;&nbsp;&nbsp;&nbsp;&nbsp;"Hvala, Koline", odvrti on. "To me je razveselilo. Ali voleo bih otvoren odgovor, molim te - šta ti misliš, kakvi su nam izgledi?"
<BR>&nbsp;&nbsp;&nbsp;&nbsp;&nbsp;Sada je na ser Kolina bio red da se uozbilji.
<BR>&nbsp;&nbsp;&nbsp;&nbsp;&nbsp;"Tvoja procena je isto tako dobra kao i moja. Sve zavisi od Strombolija. Nadam se da se gasi - ali takođe se zagreva što smo bliži Suncu. Da li je naša margina bezbednosti dovoljno velika? Ili ćemo ponovo biti vraćeni na kurs sudara? Sam Bog zna, i mi tu sasvim sigurno ništa ne možemo.
<BR>&nbsp;&nbsp;&nbsp;&nbsp;&nbsp;Ali jedno je sigurno. Pošto smo ostali bez goriva, ne možemo čak ni da se podignemo na bezbednu udaljenost.
<BR>&nbsp;&nbsp;&nbsp;&nbsp;&nbsp;I u dobru i u zlu, svi smo u ovom zajedno. Kali, Golijat - i Zemlja."
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
