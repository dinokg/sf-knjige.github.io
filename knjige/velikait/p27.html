<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IX
<P>&nbsp;&nbsp;&nbsp;&nbsp;&nbsp;"Vilijame?"
<BR>&nbsp;&nbsp;&nbsp;&nbsp;&nbsp;Na vezi je konačno bio Spilmont. Deca se više nisu smejala u pozadini. Spustilo se veče, sunce je zašlo i sigurno im je bilo hladno da se i dalje igraju oko prskalice za polivanje travnjaka.
<BR>&nbsp;&nbsp;&nbsp;&nbsp;&nbsp;"Nemam mnogo vremena", reče on. "Dovoljno sam ga već danas popodne protraćio."
<BR>&nbsp;&nbsp;&nbsp;&nbsp;&nbsp;"Molim?" reče Vilijam. A on je proveo popodne u mahnitom iščekivanju. "Reci mi."
<BR>&nbsp;&nbsp;&nbsp;&nbsp;&nbsp;"Čim si ti otišao, uputio sam se do Proplanka Divlje Trešnje."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"I ništa, momak. Ćorak. Mesto je napušteno i ličio sam na magarca, onako pripravan na sam Bog zna šta. Prepostavljam da ti je to i bila namera, jesam li u pravu?"
<BR>&nbsp;&nbsp;&nbsp;&nbsp;&nbsp;"Ne, Oskare. Sve si pogrešno razumeo."
<BR>&nbsp;&nbsp;&nbsp;&nbsp;&nbsp;"Samo jednom, momak. Samo jednom prihvatam šalu, jasno? Neću da bilo ko kaže kako nemam smisla za šalu."
<BR>&nbsp;&nbsp;&nbsp;&nbsp;&nbsp;"To nije bila nikakva šala."
<BR>&nbsp;&nbsp;&nbsp;&nbsp;&nbsp;"Na trenutak si me stvarno dobio, da znaš? Trebalo bi da pišeš knjige, a ne da se baviš prodajom nekretnina."
<BR>&nbsp;&nbsp;&nbsp;&nbsp;&nbsp;"Tamo nije bilo nigde nikoga? Nikakvog traga? Jesi li pogledao u bazen?"
<BR>&nbsp;&nbsp;&nbsp;&nbsp;&nbsp;"Mani me se, čoveče!" reče Spilmont. "Da, nigde nikoga. Ni u bazenu; ni u kući; ni u garaži. Nigde žive duše."
<BR>&nbsp;&nbsp;&nbsp;&nbsp;&nbsp;"Znači da su utekli. Zbrisali su pre tvog dolaska. Samo ne shvatam kako. Tomi-Rej je kazao da Džaf ne voli..."
<BR>&nbsp;&nbsp;&nbsp;&nbsp;&nbsp;"Dosta!" povika Spilmont. "I bez tebe imam dosta ludaka u bloku. Saberi se, molim te? I ne pokušavaj isti štos da izvedeš sa nekim drugim od momaka, Vite. Upozoreni su, shvataš? Kao što rekoh: jednom je dovoljno!"
<BR>&nbsp;&nbsp;&nbsp;&nbsp;&nbsp;Spilmont je bez pozdrava okončao razgovor, ostavivši Vilijama da celih pola minuta sluša znak da je veza prekinuta, pre nego što mu je slušalica skliznula iz šake.
<BR>
<BR>&nbsp;&nbsp;&nbsp;&nbsp;&nbsp;"Ko bi pomislio?" izgovori Džaf, milujući najnovijeg štićenika. "Strah se može naći na najneobičnijim mestima."
<BR>&nbsp;&nbsp;&nbsp;&nbsp;&nbsp;"Daj mi je malo", zatraži Tomi-Rej.
<BR>&nbsp;&nbsp;&nbsp;&nbsp;&nbsp;"Smatraj je svojom", odvrati Džaf, dozvolivši mladiću da uzme teratu iz njegovog naručja. "Ono što pripada tebi pripada i meni."
<BR>&nbsp;&nbsp;&nbsp;&nbsp;&nbsp;"Ne liči mnogo na Spilmonta."
<BR>&nbsp;&nbsp;&nbsp;&nbsp;&nbsp;"Oh, liči i te kako", reče Džaf. "Nikada nisam video verniji portret nekog čoveka. Ovo je njegov koren. Njegovo jezgro. Strah čini čoveka onim što jeste."
<BR>&nbsp;&nbsp;&nbsp;&nbsp;&nbsp;"Je li to tačno?"
<BR>&nbsp;&nbsp;&nbsp;&nbsp;&nbsp;"Ono što se noćas šeta tamo napolju, i naziva sebe Spilmontom, samo je ljuska. Talog."
<BR>&nbsp;&nbsp;&nbsp;&nbsp;&nbsp;Dok je to govorio, uputio se ka prozoru i razmaknuo draperije. Terate koje su mu se ulagivale dok je Vilijam bio u poseti bile su mu za petama. On ih šutnu. One se s poštovanjem povukoše da bi upuzale u njegovu senku čim im je okrenuo leđa.
<BR>&nbsp;&nbsp;&nbsp;&nbsp;&nbsp;"Sunce samo što nije zašlo", reče on. "Treba da krenemo. Flečer je već u Gaju."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Oh da. Pojavio se usred popodneva."
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Nemoguće je mrzeti nekoga kao što ja mrzim Flečera i ne znati gde se nalazi."
<BR>&nbsp;&nbsp;&nbsp;&nbsp;&nbsp;"Idemo li onda da ga ubijemo?"
<BR>&nbsp;&nbsp;&nbsp;&nbsp;&nbsp;"Kada budemo imali dovoljno ubica", odvrati Džaf. "Ne želim da se ponovi greška kao sa gospodinom Vitom."
<BR>&nbsp;&nbsp;&nbsp;&nbsp;&nbsp;"Prvo da pokupim Džo-Bet."
<BR>&nbsp;&nbsp;&nbsp;&nbsp;&nbsp;"Čemu?" upita Džaf. "Nije nam potrebna."
<BR>&nbsp;&nbsp;&nbsp;&nbsp;&nbsp;Tomi-Rej baci Spilmontovu teratu na pod. "Meni je potrebna", reče on.
<BR>&nbsp;&nbsp;&nbsp;&nbsp;&nbsp;"To je čisto platonski, razume se."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Ironičan sam, Tomi-Rej. Hoću da kažem da ti želiš njeno telo."
<BR>&nbsp;&nbsp;&nbsp;&nbsp;&nbsp;Tomi-Rej je trenutak prežvakavao ovu misao. Zatim reče:
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Budi iskren."
<BR>&nbsp;&nbsp;&nbsp;&nbsp;&nbsp;"Ne znam šta želim", glasio je odgovor, "ali prokleto dobro znam šta ne želim. Ne želim da je taj jebeni Kac dodiruje. Ona nam je rod, je li tako? Ti si mi kazao da je to važno."
<BR>&nbsp;&nbsp;&nbsp;&nbsp;&nbsp;Džaf klimnu. "Umeš da budeš vrlo ubedljiv", reče on.
<BR>&nbsp;&nbsp;&nbsp;&nbsp;&nbsp;"Znači, idemo po nju?" upita Tomi-Rej.
<BR>&nbsp;&nbsp;&nbsp;&nbsp;&nbsp;"Ako je to toliko važno", odvrati njegov otac. "Dobro, idemo po nju."
<BR>
<BR>&nbsp;&nbsp;&nbsp;&nbsp;&nbsp;Kada je prvi put ugledao Palomo Gaj, Flečer je bio na ivici očaja. Prošao je kroz mnogo sličnih gradova tokom meseci dok je ratovao sa Džafom; isplanirane zajednice sa svim mogućim pogodnostima, lišene samo osećanja; mesta koja su ostavljala utisak životnosti, ali u kojima ga je, u stvari, bilo sasvim malo ili nimalo. Dvaput se našao sateran u ćošak u sličnim vakuumima i umalo ga njegov neprijatelj nije uništio. Iako nije bio sujeveran, ipak je uhvatio sebe kako se pita neće li treći put biti poguban.
<BR>&nbsp;&nbsp;&nbsp;&nbsp;&nbsp;Džaf je ovde već uspeo da uspostavi mostobran, Flečer uopšte u to nije sumnjao. Ovde mu neće biti teško da pronađe slabe i nezaštićene duše koje je voleo da napada. Ali Flečeru, čije su se halucigenije rađale iz bogatih i žestokih sanjalačkih života, ovaj grad, uljuljkan udobnošću i samozadovoljstvom, nudio je malo nade za opstanak. Više bi sreće imao u kakvom getu ili ludnici, gde se živelo na samoj ivici, nego u ovoj dobro navodnjenoj pustopoljini. Ali nije imao izbora. Bez ljudskog agenta koji bi ga vodio, bio je primoran da zađe među te ljude poput psa, njuškajući u potrazi za kakvim sanjarom. Pronašao je nekolicinu u Šoping centru, ali brzo je otpremljen kada je pokušao da ih uvuče u razgovor. Iako je davao sve od sebe da deluje koliko toliko normalno, prošlo je mnogo vremena od trenutka kada je prestao da bude ljudsko biće. Ljudi kojima je prišao čudno su zurili u njega kao da je prevideo neku pojedinost u svom izgledu tako da su bili u stanju da ispod površine nazru Nuncio. Kada bi ga ugledali, povlačili bi se. Jedno ili dvoje ostalo je u njegovoj blizini. Jedna starica koja je stajala malo podalje od njega i jednostavno se nasmešila svaki put kada bi pogledao u njenom pravcu; dvoje dece koji su odustali od zurenja u radnju sa kućnim ljubimcima kako bi mu prišli i nastavili da zure u njega, sve dok ih majka nije pozvala. Ono što je uspeo da pokupi bilo je krajnje mršavo kao što se Flečer i plašio da će biti. Ni sam Džaf ne bi bio u stanju da izabere bolje mesto za njihov konačni obračun, da je mogao da bira. Ako je rat među njima trebalo da se okonča u Palomo Gaju... a Flečer je osećao da će jedan od njih dvojice ovde nestati... Džaf će bez sumnje biti pobednik.
<BR>&nbsp;&nbsp;&nbsp;&nbsp;&nbsp;Kada se spustilo veče i Šoping centar ispraznio, otišao je i on, nastavivši da luta praznim ulicama. Nije bilo pešaka. Čak ni vlasnika pasa koji su svoje ljubimce izveli u šetnju. Znao je i zašto. Ljudska sredina, koliko god snagom volje postizala da bude neosetljiva, nije mogla sasvim da potisne prisustvo nadnaravnih sila. Stanovnici Gaja, iako nisu mogli svoj strah da iskažu rečima, znali su da njihov grad te noći opsedaju duhovi, pa su utekli pred televizore. Flečer je gotovo u svim kućama video svetlucanje televizijskih ekrana, zvuk je bio nenormalno pojačan, kao da su želeli da priguše sve pesme koje bi noćas mogle napolju da zapevaju sirene. Njišući se u zagrljaju domaćina kvizova i kraljica sapunskih opera, sitni umovi Gaja bili su uljuljkani u nevini san, ostavivši stvorenje koje je moglo da ih spasi istrebljenja na ulici, samo.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
