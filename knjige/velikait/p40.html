<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>II
<P>&nbsp;&nbsp;&nbsp;&nbsp;&nbsp;Glad je bila ta koja je u subotu ujutro izvukla Vilijama iz kuće. Izišao je nerado, poput čoveka koji mora da iziđe u jeku orgije jer je iznenada shvatio da je vreme da isprazni bešiku, i na putu do vrata bezbroj puta se osvrnuo. Međutim, ni glad, kao ni potreba da se čovek ispiški, ne može se večito ignorisati, a Vilijam je vrlo brzo iscrpeo ono malo zaliha koje je imao u frižideru. Pošto je radio u Šoping centru nikada nije gomilao hranu, već je svakog dana uzimao četvrt časa slobodno da se promuva po samoposluzi i kupi ono što bi mu poteralo vodu na usta. Ali već dva dana nije bio u kupovini i, ako nije želeo da umre od gladi u okrilju ukusnih ali nejestivih luksuznih stvari nagomilanih iza navučenih zastora njegova doma, morao je nabaviti nešto za jelo. To je bilo lakše reći nego učiniti. Um mu je bio toliko opsednut društvom u kome je bio da mu je i jednostavan problem pojavljivanja u javnosti i odlaska do Šoping centra predstavljao veliki izazov.
<BR>&nbsp;&nbsp;&nbsp;&nbsp;&nbsp;Sve do nedavno, njegov je život bio krajnje organizovan. Košulje koje je nosio u toku nedelje uvek je prao i peglao u nedelju, stavljao ih na komodu sa pet odgovarajućih leptir mašni, od onih sto jedanaest koliko ih je imao; kuhinja je u svakom trenutku mogla da bude slikana za nekakvu reklamnu kampanju, radne površine kao da su tek izišle iz fabrike; sudopera je mirisala na limun; mašina za pranje na cvetni učvršćivač tkanina; toaletna šolja na borovinu.
<BR>&nbsp;&nbsp;&nbsp;&nbsp;&nbsp;Međutim, sada je njegova kuća ličila na vavilonsku kulu. Poslednji put je svoje najbolje odelo video na svima znanoj biseksualki Marčeli Sent Džon, dok je jahala jednu od svojih drugarica. Leptir mašne su mu ukradene radi takmičenja čiji je cilj bio da se utvrdi koji od tri uda u erekciji može da ih ponese najviše, na kome je pobedio Mozis "Baštensko Crevo" Džasper, jer je uspeo da ih naniže sedamnaest.
<BR>&nbsp;&nbsp;&nbsp;&nbsp;&nbsp;Umesto da pokuša da pospremi kuću, ili da zatraži da mu vrate nešto od stvari, Vilijam je odlučio da pusti slavljenike da rade šta hoće. Otvorio je poslednju ladicu i pronašao duksericu i farmerke koje nije nosio nekoliko godina, navukao ih i uputio se u Šoping centrar.
<BR>
<BR>&nbsp;&nbsp;&nbsp;&nbsp;&nbsp;Negde u isto vreme kada je on krenuo, Džo-Bet je počela da se budi sa najgorim mamurlukom u svom životu. Bio je najgori, jer joj je bio prvi.
<BR>&nbsp;&nbsp;&nbsp;&nbsp;&nbsp;Njena sećanja na događaje od prošle noći nisu bila pouzdana. Sećala se da je otišla do Lois, da je stigao i Haui, ali kako se sve to završilo nije bila sigurna. Ustala je sa vrtoglavicom i mučninom, i otišla u kupatilo. Mama ju je čula da se muva unaokolo, pa se popela gore i sačekala je da iziđe iz kupatila.
<BR>&nbsp;&nbsp;&nbsp;&nbsp;&nbsp;"Jesi li dobro?" upitala ju je.
<BR>&nbsp;&nbsp;&nbsp;&nbsp;&nbsp;"Nisam", otvoreno je priznala. "Osećam se užasno."
<BR>&nbsp;&nbsp;&nbsp;&nbsp;&nbsp;"Sinoć si pila."
<BR>&nbsp;&nbsp;&nbsp;&nbsp;&nbsp;"Jesam", odvrati ona. Nije imalo svrhe poricati.
<BR>&nbsp;&nbsp;&nbsp;&nbsp;&nbsp;"Gde si bila?"
<BR>&nbsp;&nbsp;&nbsp;&nbsp;&nbsp;"Kod Lois?"
<BR>&nbsp;&nbsp;&nbsp;&nbsp;&nbsp;"U Loisinoj kući nema alkohola", reče mama.
<BR>&nbsp;&nbsp;&nbsp;&nbsp;&nbsp;"Sinoć je bilo. I mnogo toga pored alkohola."
<BR>&nbsp;&nbsp;&nbsp;&nbsp;&nbsp;"Ne laži me, Džo-Bet."
<BR>&nbsp;&nbsp;&nbsp;&nbsp;&nbsp;"Ne lažem."
<BR>&nbsp;&nbsp;&nbsp;&nbsp;&nbsp;"Lois nikada ne bi unela u kuću taj otrov."
<BR>&nbsp;&nbsp;&nbsp;&nbsp;&nbsp;"Mislim da bi trebalo to od nje same da čuješ", odvrati Džo-Bet prkoseći maminom optužujućem pogledu. "Mislim da bi trebalo zajedno da odemo do radnje i porazgovaramo s njom."
<BR>&nbsp;&nbsp;&nbsp;&nbsp;&nbsp;"Ja ne izlazim iz kuće", kratko i jasno reče mama.
<BR>&nbsp;&nbsp;&nbsp;&nbsp;&nbsp;"Preksinoć si izišla u dvorište. Danas možeš u kola."
<BR>&nbsp;&nbsp;&nbsp;&nbsp;&nbsp;Razgovarala je sa mamom kao nikada do tada, sa izvesnim besom u glasu koji je delimično bio posledica toga što ju je mama nazvala lažovom, a delimično uperen protiv sebe same jer nije bila u stanju da se razabere u nejasnim događajima od prošle noći. Šta se dogodilo između Hauija i nje? Jesu li se posvađali? Mislila je da jesu. Bila je sigurna samo u to da su se rastali na ulici... ali zašto? To je bio još jedan razlog zbog koga je trebalo da razgovara sa Lois.
<BR>&nbsp;&nbsp;&nbsp;&nbsp;&nbsp;"Ozbiljno to mislim, mama", reče ona. "Obe treba da odemo do Šoping centra."
<BR>&nbsp;&nbsp;&nbsp;&nbsp;&nbsp;"Ne, ja ne mogu..." reče mama. "Stvarno ne mogu. Danas mi je tako loše."
<BR>&nbsp;&nbsp;&nbsp;&nbsp;&nbsp;"Ne, nije."
<BR>&nbsp;&nbsp;&nbsp;&nbsp;&nbsp;"Jeste. Moj stomak..."
<BR>&nbsp;&nbsp;&nbsp;&nbsp;&nbsp;"Ne, mama! Prekini s tim! Ne možeš se do kraja života pretvarati da si bolesna, samo zato što se bojiš. I ja se bojim, mama."
<BR>&nbsp;&nbsp;&nbsp;&nbsp;&nbsp;"Dobro je što se bojiš."
<BR>&nbsp;&nbsp;&nbsp;&nbsp;&nbsp;"Ne, nije. To je upravo ono što Džaf hoće. Ono čime se hrani. Unutrašnjim strahom. Znam to jer sam videla kako deluje, užasno je."
<BR>&nbsp;&nbsp;&nbsp;&nbsp;&nbsp;"Možemo se moliti. Molitva..."
<BR>&nbsp;&nbsp;&nbsp;&nbsp;&nbsp;"...nam više ne može pomoći. Nije pomogla ni pastoru. Neće ni nama." Podigla je glas, od čega joj se zavrtelo u glavi, ali znala je da to mora sada izreći pre no što se ponovo potpuno otrezni, a sa otrežnjenjem joj se vrati i strah da je ne uvredi.
<BR>&nbsp;&nbsp;&nbsp;&nbsp;&nbsp;"Oduvek si govorila da je napolju opasno", nastavi ona; nije joj se dopadalo što mora na ovaj način da povredi mamu, ali nije više mogla da zadrži bujicu osećanja. "Da znaš da jeste opasno. Čak i više nego što si ti mislila. Ali unutra, mama..." ona pokaza prema grudima, misleći na srce, misleći na Hauija i Tomi-Reja i na užasan strah da ih je obojicu izgubila "...unutra je gore. Čak i gore. Imati neke stvari... snove... samo na kratko... da bi ti oni zatim bili oduzeti pre nego što uspeš dobro da ih uhvatiš."
<BR>&nbsp;&nbsp;&nbsp;&nbsp;&nbsp;"Govoriš besmislice, Džo-Bet", reče mama.
<BR>&nbsp;&nbsp;&nbsp;&nbsp;&nbsp;"Lois će ti reći", odvrati ona. "Odvešću te do Lois i onda ćeš poverovati."
<BR>
<BR>&nbsp;&nbsp;&nbsp;&nbsp;&nbsp;Haui je seo kod prozora i pustio da mu sunce osuši znoj sa kože. Poznavao je miris svog znoja isto tako dobro kao i vlastito lice u ogledalu, možda čak i bolje, jer se njegovo lice stalno menjalo, a miris znoja nije. Sada mu je bila potrebna takva prisnost radi utehe, jer ništa na celom svetu nije bilo izvesno osim činjenice da ništa nije izvesno. Nije umeo da se razabere u zapetljanim osećanjima koja su ga ispunjavala. Ono što mu je prethodnog dana izgledalo jednostavno, dok je stajao na suncu iza kuće i ljubio Džo-Bet, sada više nije bilo jednostavno. Flečer je možda bio mrtav, ali on je ovde u Gaju ostavio baštinu, baštinu od stvorenja iz snova koji su u njemu videli izvesnu zamenu za svog izgubljenog tvorca. On to nije mogao biti. Čak i da nisu delili Flečerovo mišljenje o Džo-Bet, a posle sinoćnjeg sukoba sigurno su se predomislili, on ipak nije mogao da ispuni njihova iščekivanja. Došao je ovamo kao očajnik i postao, makar na kratko, ljubavnik. Sada su hteli od njega da naprave generala; hteli su da im izdaje naređenja za marš i da pravi planove za bitku. Nije mogao ni jedno ni drugo. Ni Flečer ne bi bio u stanju da to uradi. Vojska koju je stvorio moraće da izabere vođu iz vlastitih redova, ili da se rasprši.
<BR>&nbsp;&nbsp;&nbsp;&nbsp;&nbsp;Toliko često je ponovio ove argumente da je gotovo poverovao u njih; ili pre, gotovo je ubedio sam sebe da nije kukavica što želi da poveruje u njih. Ali trik nije upalio. Stalno se iznova vraćao na istu nepopustljivu činjenicu: da ga je jednom, u šumi, Flečer upozorio da izabere između Džo- Bet i svoje sudbine, a on je pobegao pred tim savetom. Posledice toga što ga je napustio, direktne ili indirektne nije bilo važno, bila je Flečerova javna smrt, poslednji, očajnički pokušaj da se obezbedi kakva-takva nada za budućnost. A sada on, ponovo pronađeni sin, svesno okreće leđa proizvodu te žrtve.
<BR>&nbsp;&nbsp;&nbsp;&nbsp;&nbsp;Pa ipak, i ipak, uvek i još. Ako stane na stranu Flečerove vojske onda će ući u rat koji su on i Džo-Bet uporno pokušavali da izbegnu. Ona će postati neprijatelj, po rođenju.
<BR>&nbsp;&nbsp;&nbsp;&nbsp;&nbsp;Ono što je želeo više od svega što je ikada poželeo u životu... više od toga da natera stidne dlake da počnu da mu rastu kada mu je bilo jedanaest godina, više od motocikla koji je ukrao sa četrnaest, više nego da mu se majka vrati iz mrtvih bar na dva minuta kako bi mogao da joj kaže koliko mu je žao što ju je toliko puta rasplakao; u ovom trenutku čak više i od Džo- Bet... bila je izvesnost. Samo da mu neko kaže koji put je onaj pravi, šta mu valja činiti, i da ga uteši rečima da, čak i ako se pokaže da put nije pravi i da nije valjano postupio, on za to nije odgovoran. Ali nije bilo nikoga da mu to kaže. On je ovo morao sam da reši. Da sedi na suncu i pusti da mu se znoj osuši na koži, i sam dođe do rešenja.
<BR>
<BR>&nbsp;&nbsp;&nbsp;&nbsp;&nbsp;U Šoping centru nije vladala gužva kao obično subotom, ali Vilijam je, ipak, na putu do samoposluge sreo petoro-šestoro ljudi koje je znao. Jedna od njih bila je njegova pomoćnica Valeri.
<BR>&nbsp;&nbsp;&nbsp;&nbsp;&nbsp;"Jeste li dobro?" zanimala se ona. "Zvala sam vas na kuću. Niste dizali slušalicu."
<BR>&nbsp;&nbsp;&nbsp;&nbsp;&nbsp;"Bio sam bolestan", reče on.
<BR>&nbsp;&nbsp;&nbsp;&nbsp;&nbsp;"Nisam juče otvarala kancelariju. Zbog cele one gužve od prethodne noći. Kakva zbrka. Rodžer je sišao dole, znate, kada su se oglasili alarmi?"
<BR>&nbsp;&nbsp;&nbsp;&nbsp;&nbsp;"Rodžer?"
<BR>&nbsp;&nbsp;&nbsp;&nbsp;&nbsp;Ona se zagleda u njega. "Da, Rodžer."
<BR>&nbsp;&nbsp;&nbsp;&nbsp;&nbsp;"Ah, da", odvrati Vilijam, ne znajući da li je to Valerijin muž, brat ili pas, a i nije mnogo mario zbog toga.
<BR>&nbsp;&nbsp;&nbsp;&nbsp;&nbsp;"I on je bio bolestan", reče ona.
<BR>&nbsp;&nbsp;&nbsp;&nbsp;&nbsp;"Mislim da bi trebalo da uzmete nekoliko slobodnih dana", predloži joj Vilijam.
<BR>&nbsp;&nbsp;&nbsp;&nbsp;&nbsp;"To bi bilo divno. Mnogo ljudi odlazi u ovom trenutku, jeste li primetili? Jednostavno odlaze. Nećemo izgubiti mnogo na poslu."
<BR>&nbsp;&nbsp;&nbsp;&nbsp;&nbsp;Napravio je neku učtivu primedbu o tome kako bi trebalo malo da se odmori i rastao se s njom.
<BR>&nbsp;&nbsp;&nbsp;&nbsp;&nbsp;Muzak u samoposluzi ga je podsetio na to šta je ostavio kod kuće: bio je po zvuku veoma sličan zvučnim trakama nekih od njegovih ranih filmova, predstavljao je sled neopisivih melodija koje nisu imale nikakve veze sa prizorima kojima su služile kao pratnja. To ga je sećanje nateralo da žuri gore- dole između gondola, puneći korpu više po instinktu nego planski. Nije se potrudio da nabavi nešto i za svoje goste. Oni su se hranili samo jedni drugima.
<BR>&nbsp;&nbsp;&nbsp;&nbsp;&nbsp;Nije on bio jedini kupac u radnji koji se nije obazirao na praktičnu svrhu onoga što kupuje (čistači pokućstva, praškovi za pranje i slično) i davao prednost stvarčicama koje su lako mogle da se sklope i gotovim jelima. Iako je bio rastresen, primetio je da i drugi rade isto što i on, neumereno pune kolica i korpe đubretom, kao da su nova uveravanja zamenila obrede spremanja hrane i jedenja. Na licima kupaca (licima koja je jednom znao po imenima, ali ih se sada samo napola sećao) video je isti onaj tajanstveni pogled za koji je znao da obitava i na njegovom celog života. Kupovali su pretvarajući se kao da se ova subota ni po čemu ne razlikuje od ostalih, ali sada je sve bilo drugačije. Svi su imali tajne; ili gotovo svi. A oni koji nisu, ili su napuštali grad, poput Valeri, ili su se pretvarali da ništa ne primećuju, što je, na svoj način, opet predstavljalo tajnu.
<BR>&nbsp;&nbsp;&nbsp;&nbsp;&nbsp;Kada je stigao do kase, dodavši dve šake Heršej čokoladica u već prepunu korpu, ugledao je lice koje nije video mnogo dugih godina. Džojs MekGir. Ušla je sa kćerkom, Džo-Bet, ruku pod ruku. Ako ih je uopšte ikada video zajedno to mora da je bilo pre nego što je Džo-Bet postala žena. Ugledavši ih sada jednu pored druge ostao je bukvalno bez daha zbog njihove sličnosti. Zagledao se u njih, ne mogavši da se ne seti onog dana na jezeru i Džojsinog izgleda dok se svlačila. Da li je i kćerka tako sada izgledala, ispod komotne odeće, pitao se; male tamne bradavice, dugačke, potamnele butine?
<BR>&nbsp;&nbsp;&nbsp;&nbsp;&nbsp;Odjednom je shvatio da on nije jedina mušterija koja se zagledala u MekGirove; praktično svi su to uradili. Uopšte nije sumnjao da se slične misli motaju svima po glavi: da se ovde, glavom i bradom nalazi jedan od prvih tragova apokalipse koja se prikradala Gaju. Pre osamnaest godina Džojs MekGir se porodila pod okolnostima koje su bile gotovo skandalozne. Sada se ponovo pojavila u javnosti upravo u trenutku kada su najapsurdnije glasine što su pratile Ligu Devica izgleda počele da se potvrđuju. Gajom jesu šetale prisutnosti (ili su se skrivale ispod njega) koje su posedovale moć nad nižim bićima. Njihovo prisustvo stvorilo je decu od krvi i mesa u telu Džojs MekGir. Da se nije možda radilo o istom uticaju koji je stvorio njegove snove? I oni su bili otelotvoreni iz uma.
<BR>&nbsp;&nbsp;&nbsp;&nbsp;&nbsp;Ponovo je pogledao u Džojs i shvatio nešto o sebi što mu nikada ranije nije palo na pamet: da su on i ta žena (posmatrač i posmatrana) bili zauvek i intimno povezani. To je potrajalo samo čas: bilo je suviše zapetljano da bi se duže zadržao na tome. Ali ta misao ga je naterala da spusti korpu i stane da se probija, pored onih koji su čekali red na kasi, pravo ka Džojs MekGir. Videla ga je da dolazi i na licu joj se pojavio strah. On joj se osmehnu. Pokušala je da uzmakne, ali kćerka ju je držala za ruku.
<BR>&nbsp;&nbsp;&nbsp;&nbsp;&nbsp;"Sve je u redu, mama", čuo ju je kako kaže.
<BR>&nbsp;&nbsp;&nbsp;&nbsp;&nbsp;"Da..." potvrdi on, ispruživši ruku prema Džojs. "Da, tako je. Stvarno je tako. Tako mi je... tako mi je drago što vas vidim."
<BR>&nbsp;&nbsp;&nbsp;&nbsp;&nbsp;Ovo iskreno osećanje, jednostavno izrečeno, izgleda da je ublažilo njen strah; prestala je da se mršti. Čak je počela i da se osmehuje.
<BR>&nbsp;&nbsp;&nbsp;&nbsp;&nbsp;"Vilijam Vit", predstavi se on, spustivši svoju šaku u njene. "Vi me se verovatno ne sećate, ali..."
<BR>&nbsp;&nbsp;&nbsp;&nbsp;&nbsp;"Sećam vas se", reče ona.
<BR>&nbsp;&nbsp;&nbsp;&nbsp;&nbsp;"Drago mi je."
<BR>&nbsp;&nbsp;&nbsp;&nbsp;&nbsp;"Vidiš, mama?" primeti Džo-Bet. "Vidiš da nije tako strašno."
<BR>&nbsp;&nbsp;&nbsp;&nbsp;&nbsp;"Nisam vas video u Gaju jako dugo", reče Vilijam.
<BR>&nbsp;&nbsp;&nbsp;&nbsp;&nbsp;"Nisam bila... zdrava", reče Džojs.
<BR>&nbsp;&nbsp;&nbsp;&nbsp;&nbsp;"A sada?"
<BR>&nbsp;&nbsp;&nbsp;&nbsp;&nbsp;U prvi mah je odbila da odgovori. Zatim reče:
<BR>&nbsp;&nbsp;&nbsp;&nbsp;&nbsp;"Mislim da mi je malo bolje."
<BR>&nbsp;&nbsp;&nbsp;&nbsp;&nbsp;"Drago mi je što to čujem."
<BR>&nbsp;&nbsp;&nbsp;&nbsp;&nbsp;Dok je govorila, negde između gondola do njih dopre jecanje. Džo-Bet ga je bila svesna bolje od bilo koje druge mušterije: čudna napetost između njene majke i gospodina Vita (koga je viđala gotovo svakog jutra od kada je počela da radi, ali nikada ovako nemarno odevenog) potpuno je zaokupila njihovu pažnju i svi u redu izgleda da su se svojski trudili da je ne primećuju. Pustila je maminu ruku i krenula da ispita šta je posredi, sledeći trag plača od jedne gondole do druge, dok nije stigla do izvora. Rut Gilford, koja je radila na prijemnom kod maminog lekara i poznavala Džo-Bet, stajala je ispred velikog izbora cerealija, sa kutijom jedne vrste u levoj šaci i druge u desnoj, dok su joj suze tekle niz obraze. Kolica pored nje bila su do vrha ispunjena kutijama cerealija, kao da je od svake vrste uzela po jednu prolazeći duž gondole. "Gospođo Gilford?" odvaži se Džo-Bet.
<BR>&nbsp;&nbsp;&nbsp;&nbsp;&nbsp;Žena nije prestajala da jeca, ali je pokušala da nešto kaže kroz suze, što se završilo suznim i ponekada nesuvislim monologom.
<BR>&nbsp;&nbsp;&nbsp;&nbsp;&nbsp;"...ne znam šta on želi..." kao da je govorila. "...posle svog tog vremena... ne znam šta on želi..."
<BR>&nbsp;&nbsp;&nbsp;&nbsp;&nbsp;"Mogu li da vam pomognem?" upita Džo-Bet. "Želite li da vas odvezem kući?"
<BR>&nbsp;&nbsp;&nbsp;&nbsp;&nbsp;Reč kuća natera Rut da se okrene prema Džo-Bet, pokušavši da se usredsredi na nju kroz suze.
<BR>&nbsp;&nbsp;&nbsp;&nbsp;&nbsp;"...ne znam šta on želi..." ponovi ona.
<BR>&nbsp;&nbsp;&nbsp;&nbsp;&nbsp;"Ko?" upita Džo-Bet.
<BR>&nbsp;&nbsp;&nbsp;&nbsp;&nbsp;"...sve ove godine... krio je nešto od mene..."
<BR>&nbsp;&nbsp;&nbsp;&nbsp;&nbsp;"Vaš muž?"
<BR>&nbsp;&nbsp;&nbsp;&nbsp;&nbsp;"...ništa nisam rekla, ali sam znala... oduvek sam znala... voleo je neku drugu... i sada ju je doveo u kuću..."
<BR>&nbsp;&nbsp;&nbsp;&nbsp;&nbsp;Suze su joj potekle dvostrukom silinom. Džo-Bet ode do nje i vrlo nežno joj uze pakete cerealija, vrativši ih na policu. Kada je ostala bez svojih talismana, Rut Gilford čvrsto uhvati Džo-Bet.
<BR>&nbsp;&nbsp;&nbsp;&nbsp;&nbsp;"...pomozi mi..." izgovori ona.
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Ne želim da idem kući. On tamo ima neku."
<BR>&nbsp;&nbsp;&nbsp;&nbsp;&nbsp;"U redu. Nećete ići ako ne želite."
<BR>&nbsp;&nbsp;&nbsp;&nbsp;&nbsp;Polako je počela da odvlači ženu od gondole sa cerealijama. Kada se oslobodila njihovog uticaja, njena mora kao da je malo popustila.
<BR>&nbsp;&nbsp;&nbsp;&nbsp;&nbsp;"Ti si Džo-Bet, je li tako?" uspela je da je prepozna.
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Da li bi me odvela da mojih kola... mislim da sama ne bih uspela."
<BR>&nbsp;&nbsp;&nbsp;&nbsp;&nbsp;"Idemo, sve će biti u redu", stade da je uverava Džo- Bet, prešavši s Rutine desne strane kako bi je zaštitila od pogleda onih koji su čekali u redu, ako bi im palo na pamet da se zagledaju u nju. Sumnjala je da će to učiniti. Slom koji je doživela Rut Gilford predstavljao je previše nežan prizor da bi se zagledali pravo u nju; sve bi ih to suviše snažno podsetilo na tajne koje su i sami jedva držali na uzici.
<BR>&nbsp;&nbsp;&nbsp;&nbsp;&nbsp;Mama je bila kod vrata, sa Vilijamom Vitom. Džo-Bet je odlučila da preskoči upoznavanje, jer Rut ionako nije bila pripravna na tako nešto, pa je samo rekla mami da će se s njom naći u knjižari koja je još bila zatvorena kada su stigle. Prvi put u svom životu, Lois je zakasnila sa otvaranjem. Ali mama je bila ta koja je stvar preuzela u svoje ruke.
<BR>&nbsp;&nbsp;&nbsp;&nbsp;&nbsp;"Gospodin Vit će me odvesti kući", reče ona. "Ne brini za mene."
<BR>&nbsp;&nbsp;&nbsp;&nbsp;&nbsp;Džo-Bet pogleda u Vita, koji kao da je bio hipnotisan.
<BR>&nbsp;&nbsp;&nbsp;&nbsp;&nbsp;"Jesi li sigurna?" upita ona. Nikada joj ranije nije palo na pamet da je možda uvek usrdni gospodin Vit bio tip muškarca na koji ju je mama sve ove godine upozoravala. Povučen, tih sa najizopačenijim tajnama. Ali mama je bila uporna; gotovo nonšalantno je otpustila Džo-Bet.
<BR>&nbsp;&nbsp;&nbsp;&nbsp;&nbsp;Ludo, pomisli Džo-Bet dok je pratila Rut do kola, ceo svet je poludeo. Ljudi se u trenu menjaju, kao da su se svih ovih godina samo pretvarali: mama da je bolesna, gospodin Vit da je uredan, Rut Gilford da je prisebna. Da li oni to sada sebe ponovo izmišljaju, ili su oduvek bili takvi?
<BR>&nbsp;&nbsp;&nbsp;&nbsp;&nbsp;Kada su ušle u kola, Rut je briznula u još očajniji plač i pokušala da se vrati u samoposlugu, tvrdeći da ne može da dođe kući bez cerealija. Džo-Bet ju je nežno ubedila da to ne čini, i ponudila se da krene s njom kući, što je bilo sa zahvalnošću prihvaćeno.
<BR>&nbsp;&nbsp;&nbsp;&nbsp;&nbsp;Džo-Bet je u toku vožnje ponovo počela da misli na mamu, ali bukvalno ih je odneo konvoj od četiri crne ogromne limuzine koji je prošišao pored njih i skrenuo ka Brdu, čije je prisustvo bilo u toj meri neuobičajeno da su isto tako mogle stići i iz neke druge dimenzije.
<BR>&nbsp;&nbsp;&nbsp;&nbsp;&nbsp;Posetioci, pomisli ona. Kao da ih nije bilo dovoljno.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
