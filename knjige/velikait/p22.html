<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IV
<P>&nbsp;&nbsp;&nbsp;&nbsp;&nbsp;Devojka njegovih snova nije bila u pravu, pomisli Haui kada se probudio: sunce ne sija u Kaliforniji svakog dana. Zora je bila sumorna kada je otvorio kapke; na nebu nije bilo ni traga plavetnilu. Poslušno je počeo da vežba... uradio je najmanji broj vežbi koji mu je savest dozvoljavala. One su sasvim malo ili nimalo oživele njegov sistem; samo se preznojio i ništa više. Pošto se istuširao i obrijao, obukao se i uputio u Šoping centar.
<BR>&nbsp;&nbsp;&nbsp;&nbsp;&nbsp;Još nije pronašao reči žaljenja koje će mu ustrebati kada ugleda Džo-Bet. Znao je iz pređašnjeg iskustva da se svaki pokušaj da isplanira govor završavao beznadežnim mucanjem kada bi otvorio usta. Biće bolje da sve prepusti trenutku. Ako bude odbojna, on će biti uporan. Ako bude skrušena, on će biti blag. Važno je bilo samo to da izgladi svađu od prethodnog dana.
<BR>&nbsp;&nbsp;&nbsp;&nbsp;&nbsp;Ako je postojalo bilo kakvo objašnjenje za ono što im se dogodilo u motelu, mnogi časovi koje je utrošio pretražujući svoju dušu nisu to odgonetnuli. Jedino je uspeo da zaključi da je san koji su ko zna kako oboje sanjali... čiju ideju, pojačanu jačinom osećanja između njih, nije bilo naizgled teško shvatiti... neki nepodešeni telepatski prekidač preusmerio prema košmaru koji nisu ni shvatali niti zasluživali. Bila je to neka vrsta astralne greške. Nije imala nikakve veze s njima; biće najbolje da je zaborave. S malo dobre volje na obe strane mogli su da nastave tamo gde su stali ispred Batrikovog restorana, kada je sve još toliko obećavalo.
<BR>&nbsp;&nbsp;&nbsp;&nbsp;&nbsp;Otišao je pravo u knjižaru. Lois... gospođa Knap... bila je za tezgom. Osim nje, u radnji nije bilo nikoga. Uputio joj je osmeh i pozdravio je, a zatim upitao da li je Džo-Bet već stigla. Gospođa Knap je pogledala na sat pre nego što ga je besno obavestila da još nije došla, da kasni.
<BR>&nbsp;&nbsp;&nbsp;&nbsp;&nbsp;"Sačekaću je", reče on, ne želeći da dopusti da ga od njegove namere odgovori ženina neljubaznost. Otišao je do police sa knjigama najbliže prozoru, gde je mogao da pretura po knjigama i istovremeno motri na dolazak Džo-Bet.
<BR>&nbsp;&nbsp;&nbsp;&nbsp;&nbsp;Sve knjige pred njim bile su religijske. Jedna mu je privukla pogled: Priča o spasitelju. Na koricama je bila slika čoveka koji je klečao pred zaslepljujućom svetlošću i najava da stranice ove knjige sadrže najveću poruku ovog doba. Uzeo ju je da je prelista. Bila je tanka... jedva nešto deblja od kakvog pamfleta... a izdala ju je crkva Isusa Hrista svetaca sudnjeg dana, i predstavljala je u pojednostavljenim paragrafima i slikama priču o Velikom Belom Bogu drevne Amerike. Ako je suditi po slikama, u bilo kakvoj inkarnaciji da se ovaj Gospod javljao... u Meksiku kao Kvecalkoatl, u Polineziji kao Tonga-Loa bog okeanskog sunca, Ila-Tici, Kukulean ili još najmanje šest drugih pojava... uvek je izgledao kao savršeni bledoliki junak: visok, orlovskog izraza, blede kože, plavih očiju. U pamfletu se tvrdilo da se sada vratio u Ameriku da proslavi hiljadugodišnjicu. Ovog puta zvaće ga njegovim pravim imenom: Isus Hrist.
<BR>&nbsp;&nbsp;&nbsp;&nbsp;&nbsp;Haui se premestio do druge police, tražeći neku knjigu koja bi više odgovarala njegovom raspoloženju. Možda ljubavnu poeziju; ili priručnik o seksu. Ali kada je preleteo pogledom preko redova izloženih knjiga, postalo mu je jasno da je sve do jedne knjige u ovoj radnji štampala ista kuća, ili jedna od njenih podružnica. Bilo je tu knjiga molitvi, inspirativnih porodičnih pesama, nepoderivih tomova o građenju Zima, božanskog grada na Zemlji, ili o značaju baptizma. Među njima, slikovnica o životu Džozefa Smita, sa fotografijama njegovog poseda i svetog gaja u kome je očigledno imao viziju. Tekst pored nje privukao je Hauijevu pažnju.
<BR>&nbsp;&nbsp;&nbsp;&nbsp;&nbsp;Ugledao sam dve Osobe, čiju je svelost i slavu nemoguće opisati, kako stoje iznad mene u vazduhu. Jedna od njih progovorila je u meni, oslovivši me mojim imenom, i rekla...
<BR>&nbsp;&nbsp;&nbsp;&nbsp;&nbsp;"Pozvala sam Džo-Bet na kuću. Niko se ne javlja. Mora da su negde hitno morali da odu."
<BR>&nbsp;&nbsp;&nbsp;&nbsp;&nbsp;Haui podiže pogled sa teksta. "Šteta", reče on, nepoverljivo. Ako ju je stvarno zvala, mora da je to učinila krajnje tiho.
<BR>&nbsp;&nbsp;&nbsp;&nbsp;&nbsp;"Verovatno danas neće ni doći", nastavila je gospođa Knap, izbegavajući Hauijev pogled dok je govorila. "Imam s njom veoma neformalan dogovor. Dolazi na posao kada joj to najviše odgovara."
<BR>&nbsp;&nbsp;&nbsp;&nbsp;&nbsp;Znao je da je to laž. Prethodnog jutra ju je čuo kako prigovara Džo-Bet što nije tačna; njeni radni sati bili su i te kako tačno određeni. Međutim, gospođa Knap, kao dobra hrišćanka, izgleda da je čvrsto odlučila da ga izbaci iz radnje. Možda ga je uhvatila kako se smejulji dok je preturao po knjigama.
<BR>&nbsp;&nbsp;&nbsp;&nbsp;&nbsp;"Nema vam smisla da i dalje čekate", reče mu ona. "Mogli biste ovde provesti ceo dan."
<BR>&nbsp;&nbsp;&nbsp;&nbsp;&nbsp;"Da vam možda ne rasterujem mušterije?" upita Haui, izazivajući je da mu jasno kaže šta mu zamera.
<BR>&nbsp;&nbsp;&nbsp;&nbsp;&nbsp;"Ne", odvrati ona, neveselo se osmehnuvši. "To nisam rekla."
<BR>&nbsp;&nbsp;&nbsp;&nbsp;&nbsp;On priđe tezgi. Ona oklevajući napravi korak unazad, gotovo kao da ga se plaši.
<BR>&nbsp;&nbsp;&nbsp;&nbsp;&nbsp;"A šta ste mi tačno rekli?" upita on, jedva uspevajući da ostane uljudan. "Šta vam se to na meni ne dopada? Moj dezodorans? Moja frizura?"
<BR>&nbsp;&nbsp;&nbsp;&nbsp;&nbsp;Ponovo je pokušala da se osmehne, ali ovog puta, i pored toga što je bila uvežbani licemer, nije uspela. Umesto osmeha, na licu joj se pojavio grč.
<BR>&nbsp;&nbsp;&nbsp;&nbsp;&nbsp;"Ja nisam đavo", reče Haui. "Nisam došao ovamo da bilo kome nanesem zlo."
<BR>&nbsp;&nbsp;&nbsp;&nbsp;&nbsp;Ništa nije odgovorila.
<BR>&nbsp;&nbsp;&nbsp;&nbsp;&nbsp;"Ovde sam... r... r... ovde sam rođen", nastavi on. "U Palomo Gaju."
<BR>&nbsp;&nbsp;&nbsp;&nbsp;&nbsp;"Znam", odvrati ona.
<BR>&nbsp;&nbsp;&nbsp;&nbsp;&nbsp;Baš lepo, pomisli on, evo nam otkrovenja.
<BR>&nbsp;&nbsp;&nbsp;&nbsp;&nbsp;"Šta još znate?" upita je on poprilično nežno.
<BR>&nbsp;&nbsp;&nbsp;&nbsp;&nbsp;Oči joj odlutaše do vrata, i on je znao da se u sebi moli svom Velikom Belom Bogu da ih neko otvori i spasi je ovog prokletog dečaka i njegovih pitanja. Ni Bog ni mušterija nisu joj uslišili molbu.
<BR>&nbsp;&nbsp;&nbsp;&nbsp;&nbsp;"Šta znate o meni?" ponovo upita Haui. "To ne može biti tako loše... je li tako?"
<BR>&nbsp;&nbsp;&nbsp;&nbsp;&nbsp;Lois Knap slegnu ramenima. "Pretpostavljam da ne", reče ona.
<BR>&nbsp;&nbsp;&nbsp;&nbsp;&nbsp;"Pa, onda."
<BR>&nbsp;&nbsp;&nbsp;&nbsp;&nbsp;"Poznavala sam vašu majku", reče ona i zastade kao da će se on time zadovoljiti. Ništa nije odgovorio, već ju je pustio da popuni napetu tišinu daljnjim obaveštenjima. "Nisam je, razume se, dobro poznavala", nastavi ona. "Bila je nešto mlađa od mene. Ali u to vreme su svi sve znali. To je bilo davno. A onda kada je došlo do tog nesrećnog slučaja..."
<BR>&nbsp;&nbsp;&nbsp;&nbsp;&nbsp;"Slobodno to iz.... iz... izgovorite", reče joj Haui.
<BR>&nbsp;&nbsp;&nbsp;&nbsp;&nbsp;"Šta da izgovorim?"
<BR>&nbsp;&nbsp;&nbsp;&nbsp;&nbsp;"Vi to nazivate nesrećnim slučajem ali to je bilo... bilo... silovanje, je li tako?"
<BR>&nbsp;&nbsp;&nbsp;&nbsp;&nbsp;Izraz njenog lica jasno je govorio da se nije nadala da će ikada čuti tu reč (ni izdaleka bilo šta u toj meri skaredno) izgovorenu u svojoj radnji.
<BR>&nbsp;&nbsp;&nbsp;&nbsp;&nbsp;"Ne sećam se", odvrati ona, s izvesnim prkosom. "Čak i kada bih mogla..." Zastala je, udahnula, a zatim krenula u novom pravcu. "Zašto se jednostavno ne vratite tamo odakle ste došli?" upita ona.
<BR>&nbsp;&nbsp;&nbsp;&nbsp;&nbsp;"Ali ja se jesam vratio", reče joj on. "Ovo je moj rodni grad."
<BR>&nbsp;&nbsp;&nbsp;&nbsp;&nbsp;"Nisam na to mislila", reče ona, konačno dopustivši da na videlo ispliva sav njen očaj. "Zar vam nije jasno kako stvari stoje? Vratili ste se ovamo upravo u trenutku kada je ubijen gospodin Vens."
<BR>&nbsp;&nbsp;&nbsp;&nbsp;&nbsp;"Kakve to, do đavola, ima veze jedno s drugim?" zanimalo je Hauija. Poslednja dvadeset četiri sata nije mnogo obraćao pažnju na vesti, ali je znao da se izvlačenje komedijaševog leša, čiji tok je video prethodnog dana, pretvorilo u veliku tragediju. Ali nije shvatao vezu.
<BR>&nbsp;&nbsp;&nbsp;&nbsp;&nbsp;"Ja nisam ubio Badija Vensa. A moja majka još manje."
<BR>&nbsp;&nbsp;&nbsp;&nbsp;&nbsp;Očigledno se pomirivši sa sudbinom glasnika, Lois je odustala od aluzija i ostalo što je imala da kaže, rekla je jasno i glasno, i brzo, kako bi što pre to obavila.
<BR>&nbsp;&nbsp;&nbsp;&nbsp;&nbsp;"Na istom mestu na kome je tvoja majka silovana", poče ona, "našao je smrt i gospodin Vens."
<BR>&nbsp;&nbsp;&nbsp;&nbsp;&nbsp;"Baš na istom?" upita Haui.
<BR>&nbsp;&nbsp;&nbsp;&nbsp;&nbsp;"Da", glasio je dogovor. "Rekli su mi da se to dogodilo upravo na tom mestu. Nemam nameru da sama odem da pogledam. Na svetu ima dovoljno zla i ne treba ga još i tražiti."
<BR>&nbsp;&nbsp;&nbsp;&nbsp;&nbsp;"I vi smatrate da sam ja na neki način deo toga?"
<BR>&nbsp;&nbsp;&nbsp;&nbsp;&nbsp;"To nisam kazala."
<BR>&nbsp;&nbsp;&nbsp;&nbsp;&nbsp;"Niste. Ali... ali... ali to mislite."
<BR>&nbsp;&nbsp;&nbsp;&nbsp;&nbsp;"Kada me već pitate: da, mislim."
<BR>&nbsp;&nbsp;&nbsp;&nbsp;&nbsp;"I voleli biste da napustim vašu radnju kako bih prestao da širim unaokolo svoj uticaj."
<BR>&nbsp;&nbsp;&nbsp;&nbsp;&nbsp;"Da", reče ona jednostavno, "volela bih."
<BR>&nbsp;&nbsp;&nbsp;&nbsp;&nbsp;On klimnu. "U redu. Otići ću. Čim mi obećate da ćete kazati Džo-Bet da sam bio ovde."
<BR>&nbsp;&nbsp;&nbsp;&nbsp;&nbsp;Na licu gospođe Knap videlo se da je protiv toga. Ali strah koji joj je uterao u kosti davao mu je moć nad njom u kojoj je uživao.
<BR>&nbsp;&nbsp;&nbsp;&nbsp;&nbsp;"Ne tražim baš mnogo, zar ne?" upita on. "Nećete lagati?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Znači, kazaćete joj?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Tako vam Velikog Belog Boga Amerike?" upita on. "Kako se ono zvaše... Kuecalkoatl?" Zbunjeno ga je pogledala. "Nema veze", reče on, "idem sada. Žao mi je ako sam uticao na jutarnji promet."
<BR>&nbsp;&nbsp;&nbsp;&nbsp;&nbsp;Ostavivši je svu upaničenu, izišao je napolje. Tokom dvadeset minuta koje je proveo u radnji, sloj oblaka se razbio i sunce je počelo da se probija, obasjavši Brdo. Za nekoliko minuta obasjaće i smrtnike u Šoping centru, kakav je bio i on sam. Devojka iz njegovih snova ipak je govorila istinu.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
