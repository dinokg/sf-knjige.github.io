<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Ljudi su počeli da pristižu čim je sunce zašlo, baš kao što je starac rekao. Dolazili su sami ili u parovima, ili u trojkama, a ponekad i gomila njih zajedno, i sada je dvorište bilo puno sveta okupljenog oko stolova sa hranom. Drugi su bili u kući, a neki i u ambaru, dodajući boce između sebe.
<BR>&nbsp;&nbsp;&nbsp;&nbsp;&nbsp;Stolovi su bili postavljeni kasno popodne, kada su muškarci izneli nogare iz drvare, poređali ih po dvorištu i preko njih postavili ploče. Na isti način je podignuta bina za svirače; ovi su sada sedeli na njoj, štimujući instrumente - strugali su po violinama i okidali žice gitara.
<BR>&nbsp;&nbsp;&nbsp;&nbsp;&nbsp;Mesec se još nije bio podigao ali je osvetljavao nebo na istoku, i na kraju čistine se drveće ocrtavalo na svetlosti neba. Neko je ritnuo psa i ovaj je kevćući odjurio u noć. Jedna grupa muškaraca kod stolova odjednom je zaurlala od smeha, verovatno na nečiju šalu. Neko je zapalio logorsku vatru i nabacao u nju mnogo drva, te su se plamenovi dizalo visoko u vazduh, proždirući put kroz debla.
<BR>&nbsp;&nbsp;&nbsp;&nbsp;&nbsp;Bronko je stajao na ivici čistine, blizu šume, i imao se utisak da svetluca na svetlosti vatre. Elmer se pridružio jednoj grupi kod stolova sa hranom, i činilo se da se upustio u živ razgovor. Potražio sam pogledom Sintiju, ali nisam mogao da je vidim.
<BR>&nbsp;&nbsp;&nbsp;&nbsp;&nbsp;Osetih dodir na ruci, i kada se osvrnuh, ugledah starca Henrija; prišao mi je i stao pored mene. Baš tada muzika udari tuš i parovi počeše da se izdvajaju za ples.
<BR>&nbsp;&nbsp;&nbsp;&nbsp;&nbsp;"Usamio si se", reče starac. Lak povetarac mrsio mu je bradu.
<BR>&nbsp;&nbsp;&nbsp;&nbsp;&nbsp;"Izdvojio sam se da malo posmatram", rekoh mu. "Nikad nisam video ništa slično." Zaista nisam. Čistina je imala neki divlji i primitvan i varvarski izgled; ovde je bilo nečega što je do sada trebalo da bude iskorenjeno u ljudskoj rasi. Ovde je još bilo onog zemaljskog misticizma koji je poticao od oglodane bedrenjače i sekire od kremena.
<BR>&nbsp;&nbsp;&nbsp;&nbsp;&nbsp;"Ostaćeš ti kod nas još neko vreme", reče starac. "Znaš da si dobrodoš'o. Možeš da budeš ovde kod nas i obaviš pos'o zbog koga si doš'o."
<BR>&nbsp;&nbsp;&nbsp;&nbsp;&nbsp;Odmahnuh glavom. "Moraćemo da razmislimo o tome. Da vidimo šta ćemo. U svakom slučaju, mnogo vam hvala."
<BR>&nbsp;&nbsp;&nbsp;&nbsp;&nbsp;Sada su već zaigrali, krut i dosta primitivan ples, ali s izvesnim skladom, i tečan, a na bini za muzičare čovek s kožnatim plućima izvikivao je korake.
<BR>&nbsp;&nbsp;&nbsp;&nbsp;&nbsp;Starac se zakikota. "To se zove kadril. Jesi l' nekad čuo za to?"
<BR>&nbsp;&nbsp;&nbsp;&nbsp;&nbsp;"Nikad čuo", rekoh.
<BR>&nbsp;&nbsp;&nbsp;&nbsp;&nbsp;"Odo' i ja da igram", reče starac, "čim jedno dvaput potegnem da se podmažem. Kad već pomenuh..."
<BR>&nbsp;&nbsp;&nbsp;&nbsp;&nbsp;Iz džepa je izvadio bocu i pružio mi je, otčepivši je. Boca mi je bila hladna u rukama i ja potegoh iz nje. Ovaj viski je bio bolji nego onaj od prethodne večeri. Glatko je kliznuo niz grlo i nije se ritao u želucu.
<BR>&nbsp;&nbsp;&nbsp;&nbsp;&nbsp;Vratio sam mu bocu, ali je on odgurnu. "Nategni još jednom", reče. "Zaostaješ."
<BR>&nbsp;&nbsp;&nbsp;&nbsp;&nbsp;Ja potegoh ponovo. Ogrejalo me je iznutra, i počeh da se osećam dobro.
<BR>&nbsp;&nbsp;&nbsp;&nbsp;&nbsp;Pružih mu bocu ponovo, sad i on otpi. "To je grobljanski viski", reče. "Bolji je od onog što ga mi pravimo. Neki momci bili su jutros na Groblju da se trampe za sanduk."
<BR>&nbsp;&nbsp;&nbsp;&nbsp;&nbsp;Prva igra se završila i počinjala je druga. Među novim igračima bila je i Sintija. Bila je prelepa u svetlosti vatre, i plesala je s lakoćom koja me je iznenadila, iako nisam znao otkuda mi pomisao da neće biti okretna.
<BR>&nbsp;&nbsp;&nbsp;&nbsp;&nbsp;Mesec je bio izašao i plovio je nebom, i odavno se nisam bolje osećao.
<BR>&nbsp;&nbsp;&nbsp;&nbsp;&nbsp;"Popij još jedno", reče starac nudeći mi bocu.
<BR>&nbsp;&nbsp;&nbsp;&nbsp;&nbsp;Noć je bila topla, ljudi zagrejani, šume su bile mračne, vatra je plamsala, a Sintija je bila tamo, plešući, i ja poželeh da joj priđem i zaigram s njom.
<BR>&nbsp;&nbsp;&nbsp;&nbsp;&nbsp;Igra se završi i ja pođoh s namerom da pitam Sintiju da pleše sa mnom. Ali pre nego što sam načinio par koraka, u prostor raščišćen za igru probi se Elmer. Ode do sredine i izvede jedan improvizovan džig, i istog trenutka jedan od violinista ustade i zasvira, ako ne baš džig a ono živahnu melodiju na koju svi zaigraše.
<BR>&nbsp;&nbsp;&nbsp;&nbsp;&nbsp;Elmer je plesao. Uvek mi je izgledao kao nezgrapan, sumoran robot, ali sada su njegova stopala hitro dobovala po zemlji, a telo mu se njihalo. Ljudi su stali u krug oko njega i podvriskivali i galamili, pljeskajući rukama, bodreći ga i odobravajući mu. Bronko je napustio svoje mesto na ivici šume i primakao se krugu. Neko povika, opazivši ga, i krug se razdvoji da ga propusti. On uđe u krug, stade ispred Elmera i poče da zapliće i bije zemlju sa svih osam nogu.
<BR>&nbsp;&nbsp;&nbsp;&nbsp;&nbsp;Svirci su sada svirali u žestokom ritmu, a Elmer i Bronko, u krugu, pratili su taj ritam. Bronkovih osam nogu dizale su se i spuštale kao podivljali klipovi, a telo mu je poskakivalo i njihalo se iznad razigranih nogu. Zemlja je tutnjala pod njima kao bubanj, i činilo mi se da i sam osećam podrhtavanje kroz stopala. Ljudi su vikali i vriskali. Neki uđoše u krug u zaigraše uz Bronka i Elmera.
<BR>&nbsp;&nbsp;&nbsp;&nbsp;&nbsp;Pogledah u stranu i videh da i starac igra, divlje poskakujući, dok mu je bela kosa letela gore-dole a bela brada lepršala i trzala se od siline pokreta. "Igraj!" doviknu mi, bez daha i promuklo. "Šta je bilo, što stojiš?"
<BR>&nbsp;&nbsp;&nbsp;&nbsp;&nbsp;I dok je to govorio, posegnuo je u džep i izvukao bocu, pružajući mi je. Zgrabih je i prinesoh ustima, sve to igrajući; staklo grlića zvečalo mi je o zube, nešto pića prosulo mi se po licu a dobar, pošten gutljaj ode mi niz grlo. Legao mi je u utrobu i ostao tamo da leži, topao, pljuskajući, a ja sam đipao, mašući visoko podignutom bocom, i mislim da sam podvriskivao, ne zato što je bilo razloga da to činim, već onako, iz čiste radosti.
<BR>&nbsp;&nbsp;&nbsp;&nbsp;&nbsp;Bili smo, svi zajedno, potpuno i naskroz pošašavili... ludi od noći i vatre i muzike. Igrali smo ne misleći zašto. Svako od nas igrao je zato što su igrali svi ostali, ili zato što su dve okretne mašine igrale tamo u sredini, preobrazivši svoju uobičajenu nespretnost u nenadmašnu lakoću, ili smo možda igrali samo zato što smo živi i što smo duboko u sebi znali da nećemo zauvek biti živi.
<BR>&nbsp;&nbsp;&nbsp;&nbsp;&nbsp;Mesec je plovio nebom i drvo se dimilo od vatre, puštajući vitak stub beline u tamu svoda. Pištave violine i zvečave gitare vriskale su i jecale i pevale.
<BR>&nbsp;&nbsp;&nbsp;&nbsp;&nbsp;Osetih kako me neko grabi za podignutu ruku i glas reče: "Bocu, čoveče. Duše ti, davaj bocu."
<BR>&nbsp;&nbsp;&nbsp;&nbsp;&nbsp;Bio je to starac. Dadoh mu bocu. On je upotrebi da pokaže na određeno mesto u krugu, pa uvuče vrat u bradu i zabaci glavu. Tečnost u boci je klokotala a njegova adamova jabučica se trzala u ritmu klokotanja.
<BR>&nbsp;&nbsp;&nbsp;&nbsp;&nbsp;Pogledah gde je pokazao i ugledah čoveka koji je nepomično stajao. Nosio je neku vrstu crne odore do stopala, sa kukuljicom koja mu je pokrivala glavu, tako da se videla samo bleda mrlja njegovog lica.
<BR>&nbsp;&nbsp;&nbsp;&nbsp;&nbsp;Starac se zagrcnu, skoro zadavljeno, i odvoji bocu od usta. Upotrebi je da ponovo pokaže.
<BR>&nbsp;&nbsp;&nbsp;&nbsp;&nbsp;"Popisivač", reče.
<BR>&nbsp;&nbsp;&nbsp;&nbsp;&nbsp;Ljudi su uzmicali i uklanjali se Popisivaču, a svirači su klonulo sedeli na bini, brišući oznojena lica rukavima košulja.
<BR>&nbsp;&nbsp;&nbsp;&nbsp;&nbsp;Popisivač je nekoliko časaka ostao bez pokreta, dok su svi zurili u njega, a onda je odlebdeo - nije koračao, lebdeo je - do sredine kruga za igru. Čovek sa trščanom sviralom podiže je na usne i zasvira nešto što je isprva bilo šum vetra kroz trave doline, a onda se pojačalo u treperav niz tonova koji su se gotovo mogli videti kako lebde u vazduhu. Violine se tiho ubaciše kao pratnja svirali, gitare zabrujaše šupljim zvukom, kao da dolaze s nekog dalekog mesta, a onda violine zajecaše, svirala podivlja a gitare zatreštaše kao vibrirajući doboši.
<BR>&nbsp;&nbsp;&nbsp;&nbsp;&nbsp;Popisivač je igrao u krugu, ne na nogama - niste mogli da mu vidite noge od odore koju je nosio - već mu se telo uvijalo poput kuhinjske krpe na konopcu, uskovitlane vetrom, čudnu, nepravilnu, klimavu igru kakvu bi igrala lutka.
<BR>&nbsp;&nbsp;&nbsp;&nbsp;&nbsp;Nije bio sam. Sa njim su zaigrali i drugi, mnoštvo senovitih obličja iskrslih niotkuda, koja su igrala uz njega dok im je svetlost vatre sijala kroz nematerijalno svetlucanje avetinjskih tela. U početku su to bila naprosto obličja, ali su, dok sam zurio u njih, zaprepašćen, počela da poprimaju određeniji oblik, iako nisu postala stvarnija. Još su bila maglovita i nejasna, ali su to sada bili ljudi a ne tek oblici, i ja u užasu opazih da nose odeću mnogobrojnih rasa rasutih među zvezdama. Tu je bio bradati razbojnik sa kapom i u kiltu s daleke planete nazvane, neznano zašto, Kraj Krajeva, i veseli trgovac sa planete Keš, u dostojanstvenoj togi, a između njih, zaneseno plešući u iskidanoj haljini i s niskom dragulja oko vrata, cura koja je morala biti poreklom sa Vegasa, planete uživanja.
<BR>&nbsp;&nbsp;&nbsp;&nbsp;&nbsp;Nije me dodirnula i nisam je čuo kako mi prilazi, ali neko čulo, koje nisam znao da posedujem, reklo mi je da je Sintija uz mene. Oborio sam pogled prema njoj i video da i ona mene posmatra, s pomešanim strahom i čuđenjem. Usne su joj se pomerale, ali je nisam čuo zbog zaglušujuće muzike.
<BR>&nbsp;&nbsp;&nbsp;&nbsp;&nbsp;"Šta kažeš?" upitah, ali nije bilo vremena da odgovori, jer me u trenutku kada sam to izgovorio, udarni talas vazduha obori na zemlju tako silovito da sam ostao bez daha. Pao sam na bok i prevrnuo se na leđa da bih video, s izvesnim čuđenjem, kako Bronko leti kroz vazduh, sa svih osam nogu groteskno raširenih, dok su svuda okolo proletale zapaljene cepanice i grane dok se kugla dima dizala da sakrije sjaj meseca.
<BR>&nbsp;&nbsp;&nbsp;&nbsp;&nbsp;Pokušah da udahnem, ali nisam mogao, i preplavi me iznenadna panika... da više nikada neću udahnuti, da je gotovo s mojim disanjem. Onda ipak udahnuh, pohlepno gutajući vazduh, i svaki udisaj bio je takvo mučenje da sam pokušao da prestanem, ali ni to nisam mogao.
<BR>&nbsp;&nbsp;&nbsp;&nbsp;&nbsp;Video sam da ljudi leže svuda po čistini. Neki su se podizali, neki su pokušavali da se podignu, a bilo je mnogo onih koji su samo ležali.
<BR>&nbsp;&nbsp;&nbsp;&nbsp;&nbsp;Pridigoh se na kolena i videh da Sintija, pored mene, takođe pokušava da ustane, pa pružih ruku da joj pomognem. Bronko je bio prostrt po zemlji, i dok sam ga posmatrao, on konačno uspe da se uspravi, ali su mu dve noge visile, obe s iste strane, i stajao je nesigurno na ostalih šest.
<BR>&nbsp;&nbsp;&nbsp;&nbsp;&nbsp;Pokraj mene zatutnjaše stopala, i Elmer se stvori kraj Bronka, pridržavajući ga u uspravnom položaju, pomažući mu u kretanju. Ustadoh i podigoh Sintiju. Elmer i Bronko su išli prema nama, i Elmer nam doviknu: "Bežimo odavde!"
<BR>&nbsp;&nbsp;&nbsp;&nbsp;&nbsp;Okrenusmo se i potrčasmo do ograde na kojoj smo stari Henri i ja čučali pola popodneva. Stigavši do nje shvatih da osakaćeni Bronko neće moći da se prebaci preko. Obema rukama uhvatih prečku i pokušah da je otrgnem i oborim. Klimala se, ali nisam mogao da je skinem.
<BR>&nbsp;&nbsp;&nbsp;&nbsp;&nbsp;"Pusti, ja ću", reče Elmer došavši do mene. Ritnu ogradu nogom i nosači se slomiše i padoše. Sintija se provuče kroz ogradu i pojuri uzbrdo. Potrčah za njom.
<BR>&nbsp;&nbsp;&nbsp;&nbsp;&nbsp;U trku se načas osvrnuh i videh da gori jedan plast sena pored ambara, verovatno zapaljen nekom granom koju je eksplozija bacila onamo, ona ista što je osakatila Bronka. Ljudi su bezglavo trčali pri svetlosti požara.
<BR>&nbsp;&nbsp;&nbsp;&nbsp;&nbsp;Gledajući unazad nisam pazio kuda idem, pa naleteh na stabljiku kukuruza i padoh preko nje, oborivši je.
<BR>&nbsp;&nbsp;&nbsp;&nbsp;&nbsp;Kada sam konačno uspeo da se ispetljam i ustanem, Elmer i Bronko su me već bili prestigli i zamicali su s druge strane brda. Požurih za njima. Ruke i lice su mi goreli od silovitog sudara sa lišćem kukuruza, osušenim na suncu, i kada sam podigao ruku do lica, osetih da je vlažna i lepljiva od krvi iz posekotina koje su mi suvi, oštri listovi urezali u kožu.
<BR>&nbsp;&nbsp;&nbsp;&nbsp;&nbsp;Sjurio sam se niz padinu s druge strane brda i daleko ispred sebe ugledao belasanje Sintijine jakne, već skoro nadomak šume na kraju poljane. Bronko i Elmer su bili odmah iza nje. Bronko se navikao na Elmerovu pomoć i sada su brzo napredovali.
<BR>&nbsp;&nbsp;&nbsp;&nbsp;&nbsp;Strnjika požnjevenog kukuruza i suvog jesenjeg korova između redova češali su mi se u trku o pantalone, a iza sebe sam čuo viku i jauke sa čistine na drugom kraju polja.
<BR>&nbsp;&nbsp;&nbsp;&nbsp;&nbsp;Stigao sam do ograde između polja i šume i naišao na mesto gde je Elmer oborio grede. Projurio sam tuda i zašao među drveće, a onda sam usporio, jer, iako se mesečina probijala kroz granje, čuvao sam se da ne naletim glavačke na neko stablo.
<BR>&nbsp;&nbsp;&nbsp;&nbsp;&nbsp;Neko zašišta prema meni sa strane, pa zastadoh i okrenuh se. Ugledah njih troje, okupljene ispod hrasta nisko spuštenih grana. Bronko se oslanjao na šest nogu i činilo se da mu sasvim dobro ide. Elmer je upravo silazio s drveta, vukući sa sobom zavežljaje.
<BR>&nbsp;&nbsp;&nbsp;&nbsp;&nbsp;"Doneo sam ih ovamo i podigao", reče, "čim se smračilo. Očekivao sam da bi moglo da se dogodi ovako nešto."
<BR>&nbsp;&nbsp;&nbsp;&nbsp;&nbsp;"Znaš li šta se dogodilo?"
<BR>&nbsp;&nbsp;&nbsp;&nbsp;&nbsp;"Neko je bacio bombu", reče Elmer.
<BR>&nbsp;&nbsp;&nbsp;&nbsp;&nbsp;"Bomba sa Groblja", rekoh. "Dobili su onaj sanduk pića."
<BR>&nbsp;&nbsp;&nbsp;&nbsp;&nbsp;"Isplata", reče Elmer.
<BR>&nbsp;&nbsp;&nbsp;&nbsp;&nbsp;"Izgleda da je tako. Baš sam se pitao. Bio je to vraški dobar viski."
<BR>&nbsp;&nbsp;&nbsp;&nbsp;&nbsp;"Ali šta je sa Popisivačem, i duhovima?" upita Sintija. "Ako su to bili duhovi."
<BR>&nbsp;&nbsp;&nbsp;&nbsp;&nbsp;"Odvraćanje pažnje", reče Elmer.
<BR>&nbsp;&nbsp;&nbsp;&nbsp;&nbsp;Odmahnuh glavom. "Bilo bi suviše zamršeno. Nisu baš svi mogli da budu umešani."
<BR>&nbsp;&nbsp;&nbsp;&nbsp;&nbsp;"Potcenjuješ naše prijatelje", reče Elmer. "Šta si to rekao Belu?"
<BR>&nbsp;&nbsp;&nbsp;&nbsp;&nbsp;"Ništa naročito. Nisam pristao da me kupi."
<BR>&nbsp;&nbsp;&nbsp;&nbsp;&nbsp;Elmer zastenja. "To je lese' majeste'", reče.
<BR>&nbsp;&nbsp;&nbsp;&nbsp;&nbsp;"Šta ćemo sad?" upita Sintija.
<BR>&nbsp;&nbsp;&nbsp;&nbsp;&nbsp;Elmer se obrati Bronku. "Možeš li neko vreme bez moje pomoći?"
<BR>&nbsp;&nbsp;&nbsp;&nbsp;&nbsp;"Ako idem polako", reče Bronko.
<BR>&nbsp;&nbsp;&nbsp;&nbsp;&nbsp;"Fleč će biti uz tebe. Neće moći da te podupire kao ja, ali može da te podigne ako padneš. Uspećeš, uz njegovu pomoć. Moram da odem po neke alatke."
<BR>&nbsp;&nbsp;&nbsp;&nbsp;&nbsp;"Imaš svoj alat", rekoh ja. To je bila istina. Imao je kod sebe sve one rezervne šake i mnoštvo drugih stvari. Držao ih je u šupljini na grudima.
<BR>&nbsp;&nbsp;&nbsp;&nbsp;&nbsp;"Možda će mi trebati čekić i neke druge teže alatke. One Bronkove noge su potpuno izobličene. Možda će biti potrebno da ih ispravim i prekrojim da bih ih ponovo namestio. Tamo pozadi ima jedna alatnica. Zaključana je, ali to nije nikakav problem."
<BR>&nbsp;&nbsp;&nbsp;&nbsp;&nbsp;"Mislio sam da treba da se što pre udaljimo. Ako se vratiš..."
<BR>&nbsp;&nbsp;&nbsp;&nbsp;&nbsp;"Tamo vlada pometnja. Onaj ambar samo što se nije zapalio, pa će morati da se bore s vatrom. Mogu da se privučem i da se ponovo iskradem."
<BR>&nbsp;&nbsp;&nbsp;&nbsp;&nbsp;"Ali samo brzo", reče Sintija.
<BR>&nbsp;&nbsp;&nbsp;&nbsp;&nbsp;On klimnu glavom. "Biću brz. Vas troje ćete sići niz brdo pa kad stignete u dolinu, udarite desno, niz potok. Fleč, uzmi ovaj zavežljaj, a vi, gospođice Sintija, moći ćete da ponesete ovaj manji. Ostalo ostavite meni; poneću sve sa sobom. Bronko ne može ništa da nosi, dok je u ovakvom stanju."
<BR>&nbsp;&nbsp;&nbsp;&nbsp;&nbsp;"Samo jedna stvar", rekoh.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Kako znaš da treba da pođemo desno, niz potok?"
<BR>&nbsp;&nbsp;&nbsp;&nbsp;&nbsp;"Zato što sam bio u izviđanju, dok si se ti gnezdio na ogradi sa svojim bradatim drugarom, a Sintija ljuštila krompir i obavljala druge kućne poslove. Godine iskustva naučile su me da uvek valja izvideti teren."
<BR>&nbsp;&nbsp;&nbsp;&nbsp;&nbsp;"Ali, kuda to idemo?" upita Sintija.
<BR>&nbsp;&nbsp;&nbsp;&nbsp;&nbsp;On joj odgovori. "Dalje od Groblja. Što dalje možemo."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
