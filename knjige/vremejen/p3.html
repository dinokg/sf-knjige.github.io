<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Puzio je, naviše, iz bunara tame u koji je bio uronjen, pipkajući put slepom upornošću koja bi se gotovo mogla odrediti kao urođeni nagon. Znao je gde se nalazi - bio je siguran da zna - ali nije mogao da artikuliše to znanje. Već je ranije bio u ovom bunaru, mnogo puta ranije, i bio mu je poznat; međutim, sada je postojalo i nešto čega ranije nije bilo.
<BR>&nbsp;&nbsp;&nbsp;&nbsp;&nbsp;Znao je da je on taj u kome je to nešto - gotovo kao da je bio neko drugi, kao da je ovo samo napola on, a drugu polovinu je nastanilo nepoznato biće priterano uza zid, obuzeto nadirućim užasom, koje je cvilelo u samoći.
<BR>&nbsp;&nbsp;&nbsp;&nbsp;&nbsp;Grabio je naviše iz bunara a mozak mu se mahnitom žurbom borio protiv cvilećeg nepoznatog u sebi, čak i kad je osetio da nema svrhe boriti se, da je nepoznati biće koje je došlo da živi s njim, da ostane deo njega dokle god bude živ.
<BR>&nbsp;&nbsp;&nbsp;&nbsp;&nbsp;Za trenutak je zastao da se odmori od penjanja, i pokušao da se sabere, ali bio je previše stvari, na previše mesta, i to ga je dodatno zbunjivalo. Bio je ljudsko biće (ma šta to značilo), bio je zujava mašina, a bio je i tuđinsko Ružičasto ispruženo na svetlom plavom podu; bio je i bezumnost koja je pala kroz eone vrištećeg vremena, za koje se ispostavljalo, kada bi se vratili na matematiku, da traju samo delić sekunde.
<BR>&nbsp;&nbsp;&nbsp;&nbsp;&nbsp;Ispuzao je iz bunara: crnila je nestalo i na njegovo mesto došlo je blago svetlo. Ležao je na leđima i konačno bio kod kuće; osetio je staru, staru zahvalnost što je ponovo uspeo.
<BR>&nbsp;&nbsp;&nbsp;&nbsp;&nbsp;I najzad je znao.
<BR>&nbsp;&nbsp;&nbsp;&nbsp;&nbsp;On je Šeperd Blejn, istraživač Udice, koji odlazi u daleki svemir da pronalazi neobične zvezde. Prešao bi mnogo svetlosnih godina i ponekad pronašao neke stvari od određene važnosti, a nekad i ne bi. Ali, ovoga puta, našao je jedno biće, a deo tog bića vratio se s njim.
<BR>&nbsp;&nbsp;&nbsp;&nbsp;&nbsp;Potražio ga je i našao u uglu uma, skupljenog oko sopstvenog straha, i pokušao da ga uspokoji, iako se sam njega plašio. Jer grozno je, reče on sebi, biti uhvaćen u tuđinskom umu. A, s druge strane, nije sjajno ni imati ovakvo biće u svome.
<BR>&nbsp;&nbsp;&nbsp;&nbsp;&nbsp;Gadno je za obojicu, reče on, govoreći i samom sebi i ovom biću koje je bilo deo njega.
<BR>&nbsp;&nbsp;&nbsp;&nbsp;&nbsp;Ležao je tamo mirno - gde god to bilo - i pokušavao da se dovede u red. Otišao je pre nekih trideset sati - ne on lično, naravno, jer njegovo telo je ostalo ovde - već je njegov um otišao, a s njim i mala zujava mašina, na tu nezamislivu planetu koja kruži oko jedne nepoznate zvezde.
<BR>&nbsp;&nbsp;&nbsp;&nbsp;&nbsp;Ta planeta nije se razlikovala od brojnih drugih planeta: samo zavijajuća divljina, a to je bilo ono što se nalazilo i na mnogim drugim planetama na koje bi nabasali. Ovoga puta bila je to zavijajuća divljina peska, iako je, isto tako, mogla biti i džungla, ili ledena pustinja, ili golo i pusto mesto na kome nema ničega osim prvobitne stene.
<BR>&nbsp;&nbsp;&nbsp;&nbsp;&nbsp;Gotovo trideset sati jurcao je peskom i nije bilo ničega. A onda je iznenada naišao na veliku plavu prostoriju s Ružičastim ispruženim u njoj, a kada se vratio kući, to Ružičasto, ili senka tog Ružičastog, vratila se s njim.
<BR>&nbsp;&nbsp;&nbsp;&nbsp;&nbsp;Ispuzala je s mesta na kome se krila i on ponovo oseti dodir, saznavanje, opipavanje i znanje. Krv mu je puzila kao ledena kaša koja grgoće u venama - ukočio se od plesnjivog mirisa i ljigavog osećaja tuđinstva; došlo mu je da vikne od sirovog straha, ali nije viknuo. Ležao je tamo, sasvim nepomičan, i Ružičasto se opet sakrilo u svoje skrovište i leglo tamo, čvrsto sklupčano.
<BR>&nbsp;&nbsp;&nbsp;&nbsp;&nbsp;Blejn otvori oči i vide da je poklopac onoga u čemu je ležao nagnut u stanu; blesak svetlosti, koja je poticala od prekrivene sijalice, probadao ga je.
<BR>&nbsp;&nbsp;&nbsp;&nbsp;&nbsp;Pregledao je svoje telo i ustanovio da je sve u redu. Nije bilo razloga da ne bude u redu, jer je svih trideset sati ležalo tu i odmaralo se.
<BR>&nbsp;&nbsp;&nbsp;&nbsp;&nbsp;Protresao se i podigao u sedeći položaj; bila su tu i lica koja su gledala u njega, lica koja su plivala u svetlosti.
<BR>&nbsp;&nbsp;&nbsp;&nbsp;&nbsp;"Gladan?" upita jedno lice.
<BR>&nbsp;&nbsp;&nbsp;&nbsp;&nbsp;Iskobeljao se iz mašine, nalik na mrtvački kovčeg, i zadrhtao, jer mu je najednom bilo hladno.
<BR>&nbsp;&nbsp;&nbsp;&nbsp;&nbsp;"Evo vaše jakne, gospodine", reče jedna, lica okruženog belom obrazinom.
<BR>&nbsp;&nbsp;&nbsp;&nbsp;&nbsp;Pridržala mu je jaknu i on je obuče.
<BR>&nbsp;&nbsp;&nbsp;&nbsp;&nbsp;Pružila mu je čašu; popio je jedan gutljaj i otkrio da je to mleko. Trebalo je da zna da će biti mleko. Čim se neko vrati, daju mu čašu mleka. Možda u njemu ima nečega? Nikad mu nije palo na pamet da pita. Ili je to bila samo još jedna stvarčica koja je opčinjavala njega, i druge slične njemu. Udica je za vek, ili nešto malo više postojanja uspela da sabere čitavu gomilu ustajalih običaja, većinom staromodnih, u različitom stepenu.
<BR>&nbsp;&nbsp;&nbsp;&nbsp;&nbsp;Vraćalo se - sad poznato, dok je stajao tamo i pijuckao mleko: velika operacijska sala, sa redovima blistavih zvezdanih mašina, od kojih su neke bile zatvorene, druge otvorene. U zatvorenima su ležali drugi nalik na njega: tela su im bila ovde dok su njihovi umovi bili daleko u svemiru.
<BR>&nbsp;&nbsp;&nbsp;&nbsp;&nbsp;"Koliko je sati?" upita on.
<BR>&nbsp;&nbsp;&nbsp;&nbsp;&nbsp;"Devet uveče", reče čovek koji je u ruci držao podmetač.
<BR>&nbsp;&nbsp;&nbsp;&nbsp;&nbsp;Nepoznati mu se ponovo uvlačio u um, a reči su opet bile tu: Zdravo, drugar. Razmenjujem s tobom svoj um!
<BR>&nbsp;&nbsp;&nbsp;&nbsp;&nbsp;Sad, pak, u svetlu ljudskog razuma, delovalo je to luđe i od pakla. Najverovatnije neka vrsta pozdrava. Neka vrsta rukovanja. Rukovanja umova. Pa, kad čovek bolje razmisli, to ima više smisla od rukovanja rukama.
<BR>&nbsp;&nbsp;&nbsp;&nbsp;&nbsp;Devojka je ispružila ruku i dodirnula njegovu. "Završite mleko", reče ona.
<BR>&nbsp;&nbsp;&nbsp;&nbsp;&nbsp;Ako je to bilo rukovanje umova, onda je dugo trajalo, jer um je i dalje bio tu. Sad je mogao da ga oseti. Tuđinska prljavština koja se skriva tik ispod nivoa njegove svesti.
<BR>&nbsp;&nbsp;&nbsp;&nbsp;&nbsp;"Mašina se vratila bez problema?" upita on.
<BR>&nbsp;&nbsp;&nbsp;&nbsp;&nbsp;Čovek s podmetačem klimnu. "Ni najmanjeg problema. Poslali smo trake."
<BR>&nbsp;&nbsp;&nbsp;&nbsp;&nbsp;Pola sata, hladnokrvno pomisli Blejn, iznenađen svojom hladnokrvnošću. Imao je samo pola sata, jer toliko vremena je potrebno da se obrade trake. Znao je da istraživačke trake pregledaju čim ih dobiju, uvek.
<BR>&nbsp;&nbsp;&nbsp;&nbsp;&nbsp;Sve će biti tamo; svi podaci koji će ispričati priču. U to nema sumnje, biće jasno šta se dogodilo. Ali pre nego što ih pročitaju, on mora da bude van njihovog domašaja.
<BR>&nbsp;&nbsp;&nbsp;&nbsp;&nbsp;Osvrnuo se po prostoriji i još jednom osetio zadovoljstvo, uzbuđenje i ponos, isto onakvo kakvo je osetio pre mnogo godina, kada su ga prvi put doveli u ovu prostoriju. Jer ovo je bilo samo srce Udice: odavde se kretalo, odavde poniralo na daleka mesta.
<BR>&nbsp;&nbsp;&nbsp;&nbsp;&nbsp;Znao je da će biti teško otići; da će biti teško okrenuti leđa, jer veliki deo njega nalazi se ovde.
<BR>&nbsp;&nbsp;&nbsp;&nbsp;&nbsp;Ali nije se postavljalo pitanje - naprosto je morao da ide.
<BR>&nbsp;&nbsp;&nbsp;&nbsp;&nbsp;Završio je mleko i pružio čašu devojci koja je čekala. Okrenuo se prema vratima.
<BR>&nbsp;&nbsp;&nbsp;&nbsp;&nbsp;"Samo trenutak", reče čovek koji je držao podmetač. "Zaboravili ste da se ispišete, gospodine."
<BR>&nbsp;&nbsp;&nbsp;&nbsp;&nbsp;Gunđajući, Blejn je izvadio olovku ispod držača i potpisao. Bilo je glupo, ali to je moralo da se uradi. Upisuješ se, ispisuješ i držiš jezik za zubima, a cela se Udica ponaša kao da bi se sve raspalo u hrpu prašine ako jednom ne bi zašiljio.
<BR>&nbsp;&nbsp;&nbsp;&nbsp;&nbsp;Vratio je tablicu.
<BR>&nbsp;&nbsp;&nbsp;&nbsp;&nbsp;"Oprostite, gospodine Blejn, ali niste naveli kada ćete doći na procenu."
<BR>&nbsp;&nbsp;&nbsp;&nbsp;&nbsp;"Stavite sutra ujutro u devet", samouvereno reče Blejn.
<BR>&nbsp;&nbsp;&nbsp;&nbsp;&nbsp;Mogli su da stave šta god hođe, jer on nije nameravao da se vraća. Imao je još trideset minuta - sada i manje od trideset minuta - i svi su mu bili potrebni.
<BR>&nbsp;&nbsp;&nbsp;&nbsp;&nbsp;Jer sećanje na tu noć od pre tri godine postajalo je svakoga trena sve oštrije. Sećao se, ako ne samih reči, onda tona kojim su izrečene. Kada je te večeri Godfri Stoun telefonirao, u glasu mu se osećalo dahtanje, kao da je trčao, a bilo je tu i osećanje panike.
<BR>&nbsp;&nbsp;&nbsp;&nbsp;&nbsp;"Laku noć, svima", reče Blejn.
<BR>&nbsp;&nbsp;&nbsp;&nbsp;&nbsp;Izišao je u hodnik i zatvorio vrata za sobom; nije bilo nikoga. Bočna vrata bila su zatvorena, iako su u nekima gorela svetla. Hodnik je bio pust i sve je bilo mirno. Ali čak i u tišini i praznini i dalje je lebdelo osećanje punoga života, kao da cela Udica posmatra. Kao da ceo moćni kompleks nikad ne spava - kao da sve laboratorije i eksperimentalni centri, sve fabrike i univerziteti, sva projektna tela i beskrajne biblioteke i spremišta, i sve ostalo, nikad ne sklapaju oči.
<BR>&nbsp;&nbsp;&nbsp;&nbsp;&nbsp;Zastao je za trenutak da razmisli. Sve je bilo jednostavno. Mogao je da iziđe odavde i nije bilo ničega što bi ga zaustavilo. Mogao je da izveze kola sa parkinga samo pet blokova udaljenog i uputi se na sever, prema granici. Ali to bi bilo, reče on sam sebi, suviše prosto, i pravolinijsko. Bilo bi suviše očigledno. Bilo je to upravo ono što bi Udica pomislila da će on učiniti.
<BR>&nbsp;&nbsp;&nbsp;&nbsp;&nbsp;A bilo je tu još nešto - crv sumnje; izjedajuća, čudovišna nedoumica: Mora li zaista da ode.
<BR>&nbsp;&nbsp;&nbsp;&nbsp;&nbsp;Petoro ljudi u tri godine, počevši od Godfrija Stouna - je li to bio dokaz?
<BR>&nbsp;&nbsp;&nbsp;&nbsp;&nbsp;Krupnim koracima uputio se niz hodnik, um mu se bavio razvrstavanjem sumnji; međutim, još dok ih je razvrstavao, znao je da sumnjama nema mesta. Šta god posumnjao, znao je da je u pravu. Ali to je bila intelektualna ispravnost, a sumnja je bila emocionalna.
<BR>&nbsp;&nbsp;&nbsp;&nbsp;&nbsp;Priznao je samom sebi da se sve svodi na jednu jedinu stvar: nije želeo da pobegne od Udice. Sviđalo mu se tu, sviđao mu se posao koji je radio; nije želeo da ode.
<BR>&nbsp;&nbsp;&nbsp;&nbsp;&nbsp;Pre mnogo meseci izborio se sa samim sobom, kad je ova stvar u pitanju. Tada je došao do zaključka: kada dođe vreme, otići će. Bez obzira koliko želeo da ostane, odbaciće sve i pobeći.
<BR>&nbsp;&nbsp;&nbsp;&nbsp;&nbsp;Jer Godfri Stoun je znao, i pri svom očajničkom bekstvu našao vremena da uputi onaj stravičan krik - ne poziv u pomoć, već krik upozorenja.
<BR>&nbsp;&nbsp;&nbsp;&nbsp;&nbsp;"Šep", rekao je, dahćući reči kao da je trčao. "Šep, slušaj me i ne prekidaj. Ako ikada postaneš tuđinac, beži glavom bez obzira. Ne čekaj ni časa. Samo beži glavom bez obzira."
<BR>&nbsp;&nbsp;&nbsp;&nbsp;&nbsp;A onda se slušalica zalupila, i to je bilo sve.
<BR>&nbsp;&nbsp;&nbsp;&nbsp;&nbsp;Blejn se setio kako je stajao tamo, i kako mu je telefon još dugo bio u ruci.
<BR>&nbsp;&nbsp;&nbsp;&nbsp;&nbsp;"Da, Godfri", rekao je tišini na drugom kraju žice. "Da, Godfri, setiću se. Hvala ti i srećno."
<BR>&nbsp;&nbsp;&nbsp;&nbsp;&nbsp;A više nije bilo ni glasa. Nikada više nije čuo ni reč od Godfrija Stouna.
<BR>&nbsp;&nbsp;&nbsp;&nbsp;&nbsp;Ako ikada postaneš tuđinac, rekao je Godfri Stoun. A sada je postao tuđinac, jer mogao je da oseti tuđinsko prisustvo, nalik na skriveno drugo ja sklupčano u mozgu. I tako je postao tuđinac. Ali šta je s ostalima? Sigurno je da nisu svi sreli Ružičasto na razdaljini od pet hiljada svetlosnih godina. Na koliko drugih načina čovek može da postane tuđinac?
<BR>&nbsp;&nbsp;&nbsp;&nbsp;&nbsp;Udica će saznati da je postao tuđinac. Nije bilo načina da ih spreči da saznaju. Saznaće kad obrade trake. Onda će ga zatvoriti u kuću i dati mu njuškala - jer trake će reći da je tuđinac, ali ne i način, ili do kog stepena je postao tuđinac. Njuškalo će čak sa simpatijama razgovarati s njim, ali sve vreme kopkaće po tuđincu u njegovome umu - kopkaće po njegovom skrovištu da ustanovi šta je.
<BR>&nbsp;&nbsp;&nbsp;&nbsp;&nbsp;Stigao je do lifta i pritisnuo dugme, kada su se najbliža vrata na hodniku otvorila.
<BR>&nbsp;&nbsp;&nbsp;&nbsp;&nbsp;"O, Šep, ti si", reče čovek koji je stajao na vratima. "Čuo sam kako dolaziš niz hodnik. Pitao sam se ko je."
<BR>&nbsp;&nbsp;&nbsp;&nbsp;&nbsp;Blejn se okrenuo. "Sad sam se vratio", reče on.
<BR>&nbsp;&nbsp;&nbsp;&nbsp;&nbsp;"Zašto malo ne uđeš?" pozvao ga je Kirbi Rend. "Spremao sam se da otvorim bocu."
<BR>&nbsp;&nbsp;&nbsp;&nbsp;&nbsp;Vremena za oklevanje nije bilo. Blejn je to znao. Ili će ući i popiti piće-dva, ili će odlučno odbiti. A ako odlučno odbije, Rend će postati sumnjičav. Jer sumnjičavost je bila Rendov posao. Bio je šef odseka bezbednosti Udice.
<BR>&nbsp;&nbsp;&nbsp;&nbsp;&nbsp;"Hvala", reče Blejn, što je bezbrižnije mogao. "Ali samo nakratko. Jedna devojka me čeka. Ne bi valjalo da potraje."
<BR>&nbsp;&nbsp;&nbsp;&nbsp;&nbsp;A ovo će, reče on sam sebi, sprečiti svaki dobronameran poziv na večeru ili na predstavu.
<BR>&nbsp;&nbsp;&nbsp;&nbsp;&nbsp;Čuo je kako lift stiže, ali je pošao od njega. Nije tu ništa mogao da učini. Bio je to nesrećan prekid, no pomoći nije bilo.
<BR>&nbsp;&nbsp;&nbsp;&nbsp;&nbsp;Dok je prolazio kroz vrata, Rend ga je prijateljski potapšao po ramenu.
<BR>&nbsp;&nbsp;&nbsp;&nbsp;&nbsp;"Dobar put?"
<BR>&nbsp;&nbsp;&nbsp;&nbsp;&nbsp;"Ni trunke problema."
<BR>&nbsp;&nbsp;&nbsp;&nbsp;&nbsp;"Koliko daleko?"
<BR>&nbsp;&nbsp;&nbsp;&nbsp;&nbsp;"Oko pet hiljada."
<BR>&nbsp;&nbsp;&nbsp;&nbsp;&nbsp;Rend je vrteo glavom. "Glupo pitanje", reče on. "Sad svi idu daleko. Gotovo smo završili sa bliskim. Još sto godina i ići ćemo na deset hiljada."
<BR>&nbsp;&nbsp;&nbsp;&nbsp;&nbsp;"Nema veze", reče mu Blejn. "Kad kreneš, tamo si. Razdaljina izgleda da nije bitna. Možda će se kašnjenje pojaviti kad odemo dalje. Do pola galaksije. Mada sumnjam da će i tada."
<BR>&nbsp;&nbsp;&nbsp;&nbsp;&nbsp;"Teoretičari misle da neće", reče Rend.
<BR>&nbsp;&nbsp;&nbsp;&nbsp;&nbsp;Prošao je preko kancelarije, prišao masivnom stolu i uzeo bocu koja je stajala tamo. Slomio je zaptivku i odvrnuo poklopac.
<BR>&nbsp;&nbsp;&nbsp;&nbsp;&nbsp;"Znaš, Šep", reče on, "mi smo u jednom fantastičnom poslu. Mi ga obično olako shvatamo i ponekad nam je dosadan. Ali fantazija je tu."
<BR>&nbsp;&nbsp;&nbsp;&nbsp;&nbsp;"Samo zato što nam je kasno stigla", reče Blejn. "Samo zato što smo tu sposobnost tako dugo zanemarivali. Sve vreme bila je u nama a mi je nismo koristili. Zato što nismo dovoljno verovali u nju. Naši stari hvatali su joj okrajke, ali je nisu razumeli. Mislili su da je to magija."
<BR>&nbsp;&nbsp;&nbsp;&nbsp;&nbsp;"Mnogo naroda još tako misli", reče Rend.
<BR>&nbsp;&nbsp;&nbsp;&nbsp;&nbsp;Stavio je jednu pored druge dve čaše i izvadio led iz frižidera u zidu. Nasuo je pristojne količine.
<BR>&nbsp;&nbsp;&nbsp;&nbsp;&nbsp;"Izvoli", rekao je i pružio Blejnu čašu.
<BR>&nbsp;&nbsp;&nbsp;&nbsp;&nbsp;Rend se spustio na stolicu iza stola.
<BR>&nbsp;&nbsp;&nbsp;&nbsp;&nbsp;"Sedi", reče on Blejnu. "Ne žuriš baš toliko. Kad stojiš, piće nije isto."
<BR>&nbsp;&nbsp;&nbsp;&nbsp;&nbsp;Blejn sede.
<BR>&nbsp;&nbsp;&nbsp;&nbsp;&nbsp;Rend je stavio noge na sto i udobno se zavalio.
<BR>&nbsp;&nbsp;&nbsp;&nbsp;&nbsp;Ostalo je još manje od dvadeset minuta!
<BR>&nbsp;&nbsp;&nbsp;&nbsp;&nbsp;Dok je sedeo tamo, sa čašom u ruci, u tom deliću sekunde pre nego što će Rend ponovo progovoriti, Blejnu se ponovo učinilo da može da čuje pulsiranje ogromnog bića Udice, kao da je ono neko prastaro stvorenje koje leži tu na noćnoj majčici Zemlji severnog Meksika, kao da ima i srce i pluća i mnoge vene koje pulsiraju, i da je to ono pulsiranje koje čuje.
<BR>&nbsp;&nbsp;&nbsp;&nbsp;&nbsp;Preko puta stola, Rend je nabrao lice u skladnu masku prijaznosti.
<BR>&nbsp;&nbsp;&nbsp;&nbsp;&nbsp;"Vi se momci jedini zabavljate", reče on. "Ponekad vam zavidim."
<BR>&nbsp;&nbsp;&nbsp;&nbsp;&nbsp;"To nam je posao", nehajno reče Blejn.
<BR>&nbsp;&nbsp;&nbsp;&nbsp;&nbsp;"Danas si otišao pet hiljada godina. Imaš nešto od toga."
<BR>&nbsp;&nbsp;&nbsp;&nbsp;&nbsp;"Rekao bih da postoji nekakvo zadovoljenje", priznao je Blejn. "Intelektualno uzbuđenje jer si svestan gde se nalaziš. U stvari, ovo je bilo bolje nego obično. Mislim da sam naleteo na nekakav život."
<BR>&nbsp;&nbsp;&nbsp;&nbsp;&nbsp;"Ispričaj mi", reče Rend.
<BR>&nbsp;&nbsp;&nbsp;&nbsp;&nbsp;"Nema šta mnogo da se kaže. Našao sam to stvorenje kada je vreme isticalo. Nisam imao prilike da bilo šta uradim, jer su me trgli nazad. Kirbi, moraš da uradiš nešto s tim u vezi. Može da bude vraški neugodno."
<BR>&nbsp;&nbsp;&nbsp;&nbsp;&nbsp;Rend odmahnu glavom. "Bojim se da ne dolazi u obzir", reče on.
<BR>&nbsp;&nbsp;&nbsp;&nbsp;&nbsp;"Trebalo bi da nam date priliku da sami nešto odlučujemo", navaljivao je Blejn. "Vremenska granica ne bi smela da bude tako čvrsta. Čoveka držite puno vreme - svih trideset sati - i kad nema nikakvog razloga da ostaje. A onda ga cimnete nazad kad najzad na nešto naleti."
<BR>&nbsp;&nbsp;&nbsp;&nbsp;&nbsp;Rend mu se široko osmehnuo.
<BR>&nbsp;&nbsp;&nbsp;&nbsp;&nbsp;"Nemoj mi reći da to ne možete", reče Blejn. "Ne pretvaraj se da je to nemoguće. Udica ima horde naučnika, poređanih..."
<BR>&nbsp;&nbsp;&nbsp;&nbsp;&nbsp;"Oh, pretpostavljam da je moguće", reče mu Rend. "Mi naprosto želimo da imamo kontrolu."
<BR>&nbsp;&nbsp;&nbsp;&nbsp;&nbsp;"Bojite se da će neko da ostane?"
<BR>&nbsp;&nbsp;&nbsp;&nbsp;&nbsp;"I to je moguće", reče Rend.
<BR>&nbsp;&nbsp;&nbsp;&nbsp;&nbsp;"A što?" zahtevao je Blejn da zna. "Tamo nisi čovek. Tamo si samo ljudski um u kavezu pametne mašine."
<BR>&nbsp;&nbsp;&nbsp;&nbsp;&nbsp;"Nama se sviđa ovako kako je", reče Rend. "Najzad, vi ste dragoceni momci. Moramo da vodimo računa o vašoj bezbednosti. Šta ako se uvalite u neku nevolju pet hiljda godina od kuće? Šta ako se nešto desi i niste u stanju da uspostavite kontrolu? Onda bismo vas izgubili. A ovako je automatski. Pošaljemo vas i znamo da ćete se vratiti."
<BR>&nbsp;&nbsp;&nbsp;&nbsp;&nbsp;"Suviše visoko nas cenite", suvo reče Blejn.
<BR>&nbsp;&nbsp;&nbsp;&nbsp;&nbsp;"Ni najmanje", reče Rend. "Shvatate li koliko ljudi prosejemo pre nego što nađemo jednoga koga možemo da koristimo? Onoga koji je i telepata i jedna posebna vrsta teleportera, onoga ko poseduje mentalnu ravnotežu da podnese udar nekih od stvari koje će naći tamo i, najzad, onoga ko može da bude odan Udici."
<BR>&nbsp;&nbsp;&nbsp;&nbsp;&nbsp;"Vi odanost kupujete", reče Blejn. "Nikada se niko od nas nije požalio da nije dovoljno plaćen."
<BR>&nbsp;&nbsp;&nbsp;&nbsp;&nbsp;"To", reče Rend, "nije ono o čemu sam govorio, i ti to znaš."
<BR>&nbsp;&nbsp;&nbsp;&nbsp;&nbsp;A tvoje, bezglasno reče Blejn, koje su tvoje kvalifikacije za bezbednost? Njuškanje može da bude jedna od njih - sposobnost da se gleda u um drugog čoveka - ali za sve godine koliko je poznavao Renda, nije imao nijedan dokaz da je on zaista njuškalo. Ako je on njuškalo, onda čemu mu služe ljudi u odeljenju čiji je jedini zadatak da njuškaju?
<BR>&nbsp;&nbsp;&nbsp;&nbsp;&nbsp;"Ne shvatam kakve ovo ima veze", reče Blejn, "s tim što nam ne dozvoljavate da bar malo kontrolišemo vreme. Mi bismo mogli..."
<BR>&nbsp;&nbsp;&nbsp;&nbsp;&nbsp;"A ja ne shvatam zašto se uzbuđuješ", suprotstavljao se Rend. "Vratićeš se na tvoju dragocenu planetu. Možeš da nastaviš tamo gde si stao."
<BR>&nbsp;&nbsp;&nbsp;&nbsp;&nbsp;"Naravno da ću da se vratim. Ja sam je našao, zar ne? Na neki način je moja."
<BR>&nbsp;&nbsp;&nbsp;&nbsp;&nbsp;Završio je piće i vratio čašu na sto.
<BR>&nbsp;&nbsp;&nbsp;&nbsp;&nbsp;"E, pa, odoh ja", reče Blejn. "Hvala na piću."
<BR>&nbsp;&nbsp;&nbsp;&nbsp;&nbsp;"Nema na čemu", reče Rend. "Nisam ni mislio da te zadržavam. Vraćaš se sutra?"
<BR>&nbsp;&nbsp;&nbsp;&nbsp;&nbsp;"U devet", reče Blejn.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
