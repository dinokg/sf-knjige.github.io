<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Sunce je prošlo podnevnu liniju i naginjalo se ka zapadnom nebu, kada se Blejn krupnim koracima spustio niz strminu iznad Hamiltona, hodajući kroz bljuzgavicu i blato posle prve oluje.
<BR>&nbsp;&nbsp;&nbsp;&nbsp;&nbsp;Evo, pomisli on, opet samo što nisam zakasnio - nikad na vreme. Jer kad sunce sklizne za obzorje, počeće veče Svih svetih.
<BR>&nbsp;&nbsp;&nbsp;&nbsp;&nbsp;Pitao se sa koliko su parijskih središta ljudi iz Hamiltona uspeli da stupe u vezu. A moguće je, reče on sebi, da su to izveli bolje nego što bi se iko mogao nadati. Možda su imali sreće. Možda su naleteli na glavni zgoditak.
<BR>&nbsp;&nbsp;&nbsp;&nbsp;&nbsp;Razmišljao je o još nečemu, o starom svešteniku koji je rekao: Božji prst dodirnuo ti je srce.
<BR>&nbsp;&nbsp;&nbsp;&nbsp;&nbsp;Jednoga dana, pomisli on, svet će se osvrnuti i čuditi današnjem ludilu - slepilu, ludosti i običnoj netrpeljivosti. Jednoga dana spraće se ljaga. Jednoga dana biće razuma. Jednoga dana rimska crkva priznaće, u ime Boga, paranormalne osobe kao prirodne naslednike ljudske rase, i neće u njima više gledati poklonike crne magije. Jednoga dana neće više biti društvenih i ekonomskih prepreka između parija i normalnih - ako tada uopšte bude normalnih. Jednoga dana Udica više neće biti potrebna. Jednoga dana, čak, ni Zemlja možda više neće biti potrebna.
<BR>&nbsp;&nbsp;&nbsp;&nbsp;&nbsp;Jer on je našao odgovor. Iako nije uspeo da stigne do Pjera, našao je odgovor. Bio je nateran (možda Božjim prstom?), bio je nateran da nađe odgovor.
<BR>&nbsp;&nbsp;&nbsp;&nbsp;&nbsp;Bio je to odgovor bolji od onoga za kojim je Stoun tragao. Bila je to čak bolja tehnika nego što je Udica ima. Jer je u potpunosti uklanjala pojam mašine. Zaokruživala je čoveka, i činila od njega gospodara sebe i vaseljene.
<BR>&nbsp;&nbsp;&nbsp;&nbsp;&nbsp;Krupnim koracima grabio je niz strminu i izišao na stazu koja je vodila do Hamiltona. Na nebu, nekoliko raštrkanih čupavih oblaka i dalje je preletalo preko doline - čuvari zaleđa oluje. Duž obeleženog puta bilo je barica otopljenog snega, a uprkos sunčevom sjaju zapadni vetar nije izgubio zube.
<BR>&nbsp;&nbsp;&nbsp;&nbsp;&nbsp;S naporom se peo uz ulicu koja je vodila do središta grada, a s razdaljine od jednog ili dva bloka mogao je da ih vidi kako ga čekaju na trgu ispred prodavnica - ne njih nekoliko, kao što je to prethodno bio slučaj, već gomila. Zaključio je da je tu, najverovatnije, najveći deo Hamiltona.
<BR>&nbsp;&nbsp;&nbsp;&nbsp;&nbsp;Hodao je preko trga, a gomila je ćutala. Bacio je pogled tražeći Anitu, ali je nije video.
<BR>&nbsp;&nbsp;&nbsp;&nbsp;&nbsp;Četiri čoveka sedela su na stepenicama, ista četvorica koje je i pre sreo.
<BR>&nbsp;&nbsp;&nbsp;&nbsp;&nbsp;Zastao je ispred njih.
<BR>&nbsp;&nbsp;&nbsp;&nbsp;&nbsp;"Dobar dan", reče on.
<BR>&nbsp;&nbsp;&nbsp;&nbsp;&nbsp;"Čuli smo da dolaziš", reče mu Endruz.
<BR>&nbsp;&nbsp;&nbsp;&nbsp;&nbsp;"Nisam stigao u Pjer", reče Blejn. "Pokušao sam da odem tamo, da nam nađem nekakvu pomoć. Ali oluja me je uhvatila na reci."
<BR>&nbsp;&nbsp;&nbsp;&nbsp;&nbsp;Džekson reče: "Blokirali su nam telefone. Međutim, koristili smo telije na daljinu. Probili smo se do nekih grupa i oni su proneli glas. Ne znamo dokle."
<BR>&nbsp;&nbsp;&nbsp;&nbsp;&nbsp;"Ni sa kakvim uspehom", reče Endruz.
<BR>&nbsp;&nbsp;&nbsp;&nbsp;&nbsp;"Jesu li vaši teliji još u kontaktu s tim grupama?"
<BR>&nbsp;&nbsp;&nbsp;&nbsp;&nbsp;Endruz klimnu.
<BR>&nbsp;&nbsp;&nbsp;&nbsp;&nbsp;Džekson reče: "Finovi ljudi se nisu pojavili. To nas je zabrinulo. Fin je uleteo u nevolju..."
<BR>&nbsp;&nbsp;&nbsp;&nbsp;&nbsp;"Trebalo je da se pojave", reče Endruz. "Trebalo je da nas prevrnu naopačke ne bi li vas našli."
<BR>&nbsp;&nbsp;&nbsp;&nbsp;&nbsp;"Možda ne žele da me nađu."
<BR>&nbsp;&nbsp;&nbsp;&nbsp;&nbsp;"Možda", hladno mu reče Džekson, "vi niste ono što kažete da jeste."
<BR>&nbsp;&nbsp;&nbsp;&nbsp;&nbsp;Blejn prasnu. "Idite do đavola", viknu on. "Gotovo sam umro zbog vas. Samo napred, sami se spasavajte."
<BR>&nbsp;&nbsp;&nbsp;&nbsp;&nbsp;Okrenuo se na peti i pošao; bes je kuljao u njemu.
<BR>&nbsp;&nbsp;&nbsp;&nbsp;&nbsp;Ovo nije njegova borba. Nije njegova lična borba. Manje je njegova nego bilo koga od njih. Ali on ju je načinio svojom. Zbog Stouna, zbog Renda i Harijet, zbog sveštenika koji ga je pratio preko pola kontinenta, on je pokušao da od toga načini svoju borbu. A možda, isto tako, i zbog nečeg što je nemoguće definisati, što ni njemu nije jasno, što ni ne pomišlja da je u njemu - nekog blesavog idealizma, nekog duboko ukorenjenog osećaja pravde, neke urođene odbojnosti prema siledžijama, licemerima i reformatorima.
<BR>&nbsp;&nbsp;&nbsp;&nbsp;&nbsp;Došao je u ovo selo noseći poklon - požurio je ovamo da im ga da. A oni su stajali tamo i sumnjali u njegovo poštenje i nameru.
<BR>&nbsp;&nbsp;&nbsp;&nbsp;&nbsp;Poslao ih je do đavola.
<BR>&nbsp;&nbsp;&nbsp;&nbsp;&nbsp;Dovoljno su ga šutirali. Više ga neće šutirati.
<BR>&nbsp;&nbsp;&nbsp;&nbsp;&nbsp;Ostala je samo jedna stvar vredna truda, i on će otići i uraditi je, a od tada pa nadalje, reče on sebi, ništa više nije važno, ni za njega ni za bilo koga drugog.
<BR>&nbsp;&nbsp;&nbsp;&nbsp;&nbsp;"Šep!"
<BR>&nbsp;&nbsp;&nbsp;&nbsp;&nbsp;Nastavio je da hoda.
<BR>&nbsp;&nbsp;&nbsp;&nbsp;&nbsp;"Šep!"
<BR>&nbsp;&nbsp;&nbsp;&nbsp;&nbsp;Zastao je i okrenuo se.
<BR>&nbsp;&nbsp;&nbsp;&nbsp;&nbsp;Anita je izišla iz gomile i pošla prema njemu.
<BR>&nbsp;&nbsp;&nbsp;&nbsp;&nbsp;"Ne", reče on.
<BR>&nbsp;&nbsp;&nbsp;&nbsp;&nbsp;"Ali oni nisu jedini", reče ona. "Tu smo i mi drugi. Mi ćemo te saslušati."
<BR>&nbsp;&nbsp;&nbsp;&nbsp;&nbsp;Naravno, bila je u pravu.
<BR>&nbsp;&nbsp;&nbsp;&nbsp;&nbsp;Anita i ostali. Žene i deca, i oni drugi ljudi koji nisu imali vlast, jer vlast čini ljude sumnjičavim i neprijatnim. Vlast i odgovornost zbog koje više nisu bili oni sami, već združeno telo koje je pokušavalo da misli kao združeno telo, ne kao ličnosti.
<BR>&nbsp;&nbsp;&nbsp;&nbsp;&nbsp;A u tome se parije, ili zajednica parija, ni u čemu nisu razlikovale od normalnih osoba, ili zajednica normalnih osoba. Najzad, paranormalna sposobnost ne menja ličnost. Ona mu samo daje šansu da postane bolja osoba.
<BR>&nbsp;&nbsp;&nbsp;&nbsp;&nbsp;"Nisi uspeo", reče Anita. "Nismo ni mogli da očekujemo da ćeš da uspeš. Pokušao si, i to je dovoljno."
<BR>&nbsp;&nbsp;&nbsp;&nbsp;&nbsp;Napravio je korak prema njoj.
<BR>&nbsp;&nbsp;&nbsp;&nbsp;&nbsp;"Ali ja jesam uspeo."
<BR>&nbsp;&nbsp;&nbsp;&nbsp;&nbsp;Sada su mu prilazili, svi oni, masa ljudi je polako i ćutke hodala prema njemu. A ispred njih bila je Anita Endruz.
<BR>&nbsp;&nbsp;&nbsp;&nbsp;&nbsp;Stigla je, stala ispred njega i zagledala mu se u lice.
<BR>&nbsp;&nbsp;&nbsp;&nbsp;&nbsp;Držala je glas nisko. "Gde si bio?" upita ona. "Neki od nas su išli i izviđali na reci. Pronašli smo kanu."
<BR>&nbsp;&nbsp;&nbsp;&nbsp;&nbsp;Ispružio je ruku, uhvatio je i povukao, a zatim čvrsto privio uza se.
<BR>&nbsp;&nbsp;&nbsp;&nbsp;&nbsp;"Uskoro ću ti ispričati", reče on. "Šta je s ovim ljudima?"
<BR>&nbsp;&nbsp;&nbsp;&nbsp;&nbsp;"Uplašeni su", reče ona. "Uhvatiće se za svaku nadu."
<BR>&nbsp;&nbsp;&nbsp;&nbsp;&nbsp;Gomila se zaustavila nekih desetak stopa dalje, a jedan čovek u prednjem redu reče: "Ti si taj čovek iz Udice."
<BR>&nbsp;&nbsp;&nbsp;&nbsp;&nbsp;Blejn klimnu. "Ja sam iz Udice. Više nisam s njima."
<BR>&nbsp;&nbsp;&nbsp;&nbsp;&nbsp;"Kao Fin?"
<BR>&nbsp;&nbsp;&nbsp;&nbsp;&nbsp;"Kao Fin", priznao je Blejn.
<BR>&nbsp;&nbsp;&nbsp;&nbsp;&nbsp;"I kao Stoun", reče Anita. "I Stoun je bio iz Udice."
<BR>&nbsp;&nbsp;&nbsp;&nbsp;&nbsp;"Plašite se", reče Blejn. "Plašite se mene, Fina i celog sveta. Ali ja sam našao mesto gde nikada više nećete morati da pomislite na strah. Našao sam vam novi svet i, ako ga hoćete, on je vaš."
<BR>&nbsp;&nbsp;&nbsp;&nbsp;&nbsp;"Kakav svet, gospodine? Jedan od tuđinskih svetova?"
<BR>&nbsp;&nbsp;&nbsp;&nbsp;&nbsp;"Svet nalik na najbolja mesta na Zemlji", reče Blejn. "Upravo sam stigao odande..."
<BR>&nbsp;&nbsp;&nbsp;&nbsp;&nbsp;"Ali došli ste niz strminu. Videli smo da ste došli niz strminu..."
<BR>&nbsp;&nbsp;&nbsp;&nbsp;&nbsp;"Zavežite, budale!" vrisnu Anita. "Pustite ga da ispriča."
<BR>&nbsp;&nbsp;&nbsp;&nbsp;&nbsp;"Našao sam način", reče Blejn. "Ukrao sam način - nazovite to kako vam drago - da čovek ode do zvezda i umom i telom. Prošle noći otišao sam do zvezda. Jutros sam se vratio. Nikakva mašina nije neophodna. Sve što treba, jeste malo razumevanja."
<BR>&nbsp;&nbsp;&nbsp;&nbsp;&nbsp;"Ali kako možemo da znamo..."
<BR>&nbsp;&nbsp;&nbsp;&nbsp;&nbsp;"Ne možete", reče Blejn. "Kockajte se, to je sve."
<BR>&nbsp;&nbsp;&nbsp;&nbsp;&nbsp;"Ali, gospodine, čak i Udica..."
<BR>&nbsp;&nbsp;&nbsp;&nbsp;&nbsp;"Prošle noći", polako reče Blejn, "Udica je zastarela. Udica nam više nije potrebna. Možemo da idemo kuda god poželimo. Mašine nam nisu potrebne. Potrebni su nam samo naši umovi. A to je cilj svih paranormalnih istraživanja. Mašine su oduvek bile samo štake za pomoć našim hromim umovima. Sada možemo da odbacimo te štake. Više nam nisu potrebne."
<BR>&nbsp;&nbsp;&nbsp;&nbsp;&nbsp;Žena ispijenog lica progurala se kroz gomilu.
<BR>&nbsp;&nbsp;&nbsp;&nbsp;&nbsp;"Prekinimo ovu priču", reče ona. "Kažete da ste našli jednu planetu?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"I da možete da nas odvedete tamo?"
<BR>&nbsp;&nbsp;&nbsp;&nbsp;&nbsp;"Ne treba vam niko da vas vodi. Možete sami da odete."
<BR>&nbsp;&nbsp;&nbsp;&nbsp;&nbsp;"Vi ste jedan od nas, mladi čoveče. Imate pošteno lice. Ne biste nas lagali?"
<BR>&nbsp;&nbsp;&nbsp;&nbsp;&nbsp;Blejn se nasmešio. "Ne bih vas lagao."
<BR>&nbsp;&nbsp;&nbsp;&nbsp;&nbsp;"Onda nam recite kako da odemo."
<BR>&nbsp;&nbsp;&nbsp;&nbsp;&nbsp;Neko je viknuo: "Možemo li da nešto ponesemo sa sobom?"
<BR>&nbsp;&nbsp;&nbsp;&nbsp;&nbsp;Blejn odmahnu glavom. "Ne mnogo. Majka može da ponese bebu u rukama. Možete da spakujete ranac i da ga stavite na leđa. Možete da prebacite torbu preko ramena. Možete da ponesete vile i sekiru, i još par alatki."
<BR>&nbsp;&nbsp;&nbsp;&nbsp;&nbsp;Jedan čovek se progurao iz reda i rekao: "Moraćemo da se dobro spremimo za ovo. Moraćemo da smislimo šta treba da ponesemo. Trebaće nam hrana, seme za baštu i nešto odeće i alata..."
<BR>&nbsp;&nbsp;&nbsp;&nbsp;&nbsp;"Možete da se vratite po sve što vam ustreba", reče Blejn, "kad god zaželite. To nije teško."
<BR>&nbsp;&nbsp;&nbsp;&nbsp;&nbsp;"Pa", reče žena ispijenog lica, "'ajde da ne stojimo ovde. Daj da saznamo za to. Gospodine, zašto nam ne ispričate?"
<BR>&nbsp;&nbsp;&nbsp;&nbsp;&nbsp;"Ima samo jedna stvar", reče Blejn. "Ima li ovde telija na daljinu?"
<BR>&nbsp;&nbsp;&nbsp;&nbsp;&nbsp;"Ja sam jedna od njih", reče mu žena. "Ja, ovaj ovde Mirtl, Džim tu u gomili i..."
<BR>&nbsp;&nbsp;&nbsp;&nbsp;&nbsp;"Moraćete da pronesete glas. Što god možete dalje. A oni do kojih stigne, moraće da ga pronesu drugima. Moramo da otvorimo vrata za što više ljudi."
<BR>&nbsp;&nbsp;&nbsp;&nbsp;&nbsp;Žena klimnu. "Samo vi nama kažite."
<BR>&nbsp;&nbsp;&nbsp;&nbsp;&nbsp;Žagor je prošao kroz gomilu, oni priđoše Blejnu i Aniti da bi napravili krug oko njih.
<BR>&nbsp;&nbsp;&nbsp;&nbsp;&nbsp;"U redu", reče Blejn. "Hvatajte."
<BR>&nbsp;&nbsp;&nbsp;&nbsp;&nbsp;Osećao je kako ga shvataju, nežno mu opkoljavajući um, gotovo kao da postaju jedno s njim.
<BR>&nbsp;&nbsp;&nbsp;&nbsp;&nbsp;Ali to uopšte nije to, pomisli on. On je postajao jedno s njima. Ovde, u krugu, mnogo umova postalo je jedan um. Ostao je samo jedan veliki um, topao, ljudski, pun ljubavi i dobrote. Postojao je trag prolećnog jorgovana, miris noćne magle iznad reke koja se šunja prema kopnu, i osećaj boje pred jesen, kada su brda grimizna u miholjskom letu. Drvo je pucketalo u ognjištu, pas je pospano ležao pored vatre, vetar pevušio dok je puzio duž streha. Postojao je osećaj doma i prijateljstva, pozdrava za dobro jutro i dobro veče, suseda preko puta, i zvuk crkvenih zvona.
<BR>&nbsp;&nbsp;&nbsp;&nbsp;&nbsp;Mogao je da ostane tamo i pluta, ali je sve to razvejao.
<BR>&nbsp;&nbsp;&nbsp;&nbsp;&nbsp;Evo koordinata planete na koju idete, rekao im je.
<BR>&nbsp;&nbsp;&nbsp;&nbsp;&nbsp;Dao im je koordinate i ponovio ih, da ne bude zabune.
<BR>&nbsp;&nbsp;&nbsp;&nbsp;&nbsp;A evo kako ćete da to uradite.
<BR>&nbsp;&nbsp;&nbsp;&nbsp;&nbsp;Izneo je odvratno tuđinsko znanje i držao ga umesto njih dok se nisu privikli na njega, a zatim im, korak po korak, pokazao tehniku i logiku, iako nije bilo potrebe; jednom kada su videli korpus znanja, tehnika i logika postali su očigledni.
<BR>&nbsp;&nbsp;&nbsp;&nbsp;&nbsp;Onda je to ponovio, da ne bude nesporazuma.
<BR>&nbsp;&nbsp;&nbsp;&nbsp;&nbsp;Umovi su se povukli i ostao je sam s Anitom pored sebe.
<BR>&nbsp;&nbsp;&nbsp;&nbsp;&nbsp;Video ih je kako zure u njega dok su uzmicali.
<BR>&nbsp;&nbsp;&nbsp;&nbsp;&nbsp;Šta je sad? upita on Anitu.
<BR>&nbsp;&nbsp;&nbsp;&nbsp;&nbsp;Stresla se. Užasno je.
<BR>&nbsp;&nbsp;&nbsp;&nbsp;&nbsp;Prirodno. Ali ja sam video i gore.
<BR>&nbsp;&nbsp;&nbsp;&nbsp;&nbsp;I, naravno, to je bilo to. On je video gore, ali ovi ljudi nikada nisu. Oni su sav život proveli na Zemlji, znali su samo za Zemlju. Nikada nisu istinski dotakli neki tuđinski pojam, a ovaj pojam bio je ceo takav. Nije bio tako odvratan kako se činio. Bio je samo tuđinski. Postojalo je mnogo tuđinskih stvari od kojih se kosa može podići na glavi, a koje su u njihovom odgovarajućem tuđinskom kontekstu sasvim obične.
<BR>&nbsp;&nbsp;&nbsp;&nbsp;&nbsp;Hoće li ga upotrebiti?
<BR>&nbsp;&nbsp;&nbsp;&nbsp;&nbsp;Žena ispijenog lica reče mu: Načula sam to, mladi čoveče. Prljavo je, ali ćemo ga upotrebiti. Šta nam drugo preostaje?"
<BR>&nbsp;&nbsp;&nbsp;&nbsp;&nbsp;Možete da ostanete ovde.
<BR>&nbsp;&nbsp;&nbsp;&nbsp;&nbsp;Upotrebićemo ga, reče žena.
<BR>&nbsp;&nbsp;&nbsp;&nbsp;&nbsp;I prenećete ga?
<BR>&nbsp;&nbsp;&nbsp;&nbsp;&nbsp;Uradićemo sve što budemo mogli.
<BR>&nbsp;&nbsp;&nbsp;&nbsp;&nbsp;Počeli su da odlaze. Bili su zbunjeni i bilo im je neprijatno, kao da im je neko ispričao neku krajnje opscenu šalu na crkvenom prijemu.
<BR>&nbsp;&nbsp;&nbsp;&nbsp;&nbsp;A ti? Blejn upita Anitu.
<BR>&nbsp;&nbsp;&nbsp;&nbsp;&nbsp;Ona se polako okrenula licem prema njemu. Morao si da to uradiš, Šep. Nije bilo drugog načina. Nisi mogao da znaš kako će to da deluje na njih.
<BR>&nbsp;&nbsp;&nbsp;&nbsp;&nbsp;Ne, nisam. Toliko sam dugo živeo s tuđinskim stvarima. I ja sam delimično tuđin. Ja nisam samo čovek...
<BR>&nbsp;&nbsp;&nbsp;&nbsp;&nbsp;Ššš, reče ona, Ššš, ja znam šta si ti.
<BR>&nbsp;&nbsp;&nbsp;&nbsp;&nbsp;Jesi li sigurna, Anita?
<BR>&nbsp;&nbsp;&nbsp;&nbsp;&nbsp;Potpuno sigurna, reče ona.
<BR>&nbsp;&nbsp;&nbsp;&nbsp;&nbsp;Privukao ju je i za trenutak čvrsto privio uza se, a zatim se odmakao i zagledao joj se u lice; video je suze tik ispod osmeha u njenim očima.
<BR>&nbsp;&nbsp;&nbsp;&nbsp;&nbsp;"Moram da idem", reče joj on. "Moram još jednu stvar da uradim."
<BR>&nbsp;&nbsp;&nbsp;&nbsp;&nbsp;"Lambert Fin?"
<BR>&nbsp;&nbsp;&nbsp;&nbsp;&nbsp;Klimnuo je.
<BR>&nbsp;&nbsp;&nbsp;&nbsp;&nbsp;"Ali, ne smeš", kriknu ona. "Ne smeš!"
<BR>&nbsp;&nbsp;&nbsp;&nbsp;&nbsp;"Nije to ono što misliš", reče joj on. "Mada, sam Bog zna koliko bih to voleo. Voleo bih da ga ubijem. Sve do ovog trenutka to sam i nameravao."
<BR>&nbsp;&nbsp;&nbsp;&nbsp;&nbsp;"Ali, da li je bezbedno vratiti se tek tako?"
<BR>&nbsp;&nbsp;&nbsp;&nbsp;&nbsp;"Ne znam. Videćemo. Vreme je na mojoj strani. Ja sam jedini čovek koji može da kaže: Fin me se plaši."
<BR>&nbsp;&nbsp;&nbsp;&nbsp;&nbsp;"Da li su ti potrebna kola?"
<BR>&nbsp;&nbsp;&nbsp;&nbsp;&nbsp;"Ako ih nađeš."
<BR>&nbsp;&nbsp;&nbsp;&nbsp;&nbsp;"Verovatno ćemo otići čim padne mrak. Hoćeš li da se vatiš do tada?"
<BR>&nbsp;&nbsp;&nbsp;&nbsp;&nbsp;"Ne znam", reče on.
<BR>&nbsp;&nbsp;&nbsp;&nbsp;&nbsp;"Vratićeš se da pođeš s nama? Vratićeš se da nas povedeš?"
<BR>&nbsp;&nbsp;&nbsp;&nbsp;&nbsp;"Anita, ne mogu da obećam. Ne teraj me da obećavam."
<BR>&nbsp;&nbsp;&nbsp;&nbsp;&nbsp;"Ako odemo, hoćeš li da dođeš za nama."
<BR>&nbsp;&nbsp;&nbsp;&nbsp;&nbsp;Samo je odmahno glavom.
<BR>&nbsp;&nbsp;&nbsp;&nbsp;&nbsp;Nije mogao da odgovori.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
