<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Putovali su sa jugozapada na severoistok, vozeći i noću i danju - ali ne sve vreme; vozili su, najčešće, samo pola vremena. Jer kamion nije bio mnogo bolji od kotrljajuće gomile đubreta. Borili su se s jogunastim motorom, bili bitke sa starim, istrošenim gumama, negovali trošnu karoseriju - i prevaljivali određenu miljažu, ali ne veliku.
<BR>&nbsp;&nbsp;&nbsp;&nbsp;&nbsp;Putevi su bili loši, kakvi su sada bili svi putevi. Pre mnogo godina odumrlo je staro načelo o postojanju glatkih, tvrdih, gotovo ispoliranih autoputeva, jer takvi više nisu bili potrebni. Saobraćaj se danas odvijao gotovo isključivo kolima i kamionima koji su napola bili avioni; nije bilo potrebe za dobrim putevima za vozila koja u radu nikad nisu doticala zemlju.
<BR>&nbsp;&nbsp;&nbsp;&nbsp;&nbsp;Površina starih autoputeva bila je ispucala i puna rupa. Bilo je to pogubno za gume, koje i same nisu bile naročito dobre. Niti je nove, čak i da ih je Rili mogao sebi da priušti, bilo lako nabaviti. Potražnja guma tipa koje je koristio njegov razdrndani kamion, svela se gotovo na nulu, i samo su se uz mnogo sreće mogle naći.
<BR>&nbsp;&nbsp;&nbsp;&nbsp;&nbsp;Takođe, tu je bio još jedan stalni problem - benzin. Naime, benzinskih pumpi nije bilo. Nije ih bilo već gotovo pedeset godina. Benzinske pumpe nisu bile potrebne u saobraćaju koji se obavljao na atomski pogon. I tako su u svakom gradu lovili farmerske stanice, ili farme sa rezervoarom, koje bi bile spremne na saradnju, ne bi li dobili gorivo, pošto je gomila farmerskih mašina i dalje koristila benzin.
<BR>&nbsp;&nbsp;&nbsp;&nbsp;&nbsp;Spavali su kad bi mogli, dremajući kad god ugrabe priliku. Jeli su u trku, obično sendviče ili đevreke iz papirnate vrećice, i pili kafu iz starog limenog termosa koji su nosili sa sobom.
<BR>&nbsp;&nbsp;&nbsp;&nbsp;&nbsp;Njih dvojica su se kretali duž starih autoputeva, koji su se sada koristili za moderan saobraćaj samo zato što su graditelji tih autoputeva bili dobri - ti putevi su predstavljali najkraća rastojanja između dve tačke.
<BR>&nbsp;&nbsp;&nbsp;&nbsp;&nbsp;"Nije trebalo da pristanem na ovaj posao", reče Rili, "ali bio je dobro plaćen, a ne smeta mi da ti kažem da mi je novac bio potreban."
<BR>&nbsp;&nbsp;&nbsp;&nbsp;&nbsp;"Verovatno će sve biti u redu", uveravao ga je Blejn. "Možda ćeš da zakasniš neki dana, ali probićemo se."
<BR>&nbsp;&nbsp;&nbsp;&nbsp;&nbsp;"Ako mi ostane neki kamion."
<BR>&nbsp;&nbsp;&nbsp;&nbsp;&nbsp;"Nisi imao", istakao je Blejn, "mnogo toga sa čim bi počeo."
<BR>&nbsp;&nbsp;&nbsp;&nbsp;&nbsp;Rili je obrisao lice izbledelom maramicom koja je nekada bila svetlocrvena.
<BR>&nbsp;&nbsp;&nbsp;&nbsp;&nbsp;"Nije samo kamion i posao i pitanju", reče on. "I čovek se iscrpljuje i propada."
<BR>&nbsp;&nbsp;&nbsp;&nbsp;&nbsp;Jer Rili je bio uplašen čovek - a Blejn je video da se strah uvlači u njega do srži kostiju.
<BR>&nbsp;&nbsp;&nbsp;&nbsp;&nbsp;Nije to, reče Blejn samom sebi, dok je posmatrao tog čoveka, prost emocionalni mehanizam čoveka zaplašenog strašnom menažerijom nesreće i zla iz koje, pošto u nju veruje celog života, može da bez napora dozove bilo koju strašnu maštariju davno prošlog doba. Bilo je to nešto više od toga; bilo je to nešto opipljivije od pritajenih noćnih strahova.
<BR>&nbsp;&nbsp;&nbsp;&nbsp;&nbsp;Blejnu je tog čoveka doživeo kao čudo: primerak ljudske vrste iz nekog srednjovekovnog muzeja. Bio je to čovek koji se plašio mraka i zamišljao oblike koji ga nastanjuju; čovek koji je verovao u nacrtani heksagonalni znak i sačmaricu napunjenu srebrnom sačmom. On je slušao o ovakvim ljudima, ali nikad ranije nijednog nije sreo. Ako je takvih i bilo među ljudima koje je sretao u Udici, dobro su se skrivali ispod sofisticirane maske.
<BR>&nbsp;&nbsp;&nbsp;&nbsp;&nbsp;Ali Rili je za Blejna predstavljao kuriozitet, baš kao i Blejn za njega.
<BR>&nbsp;&nbsp;&nbsp;&nbsp;&nbsp;"Ti se ne plašiš", pitao bi.
<BR>&nbsp;&nbsp;&nbsp;&nbsp;&nbsp;Blejn bi odmahnuo glavom.
<BR>&nbsp;&nbsp;&nbsp;&nbsp;&nbsp;"Ti ne veruješ u te stvari?"
<BR>&nbsp;&nbsp;&nbsp;&nbsp;&nbsp;"Meni su se", rekao bi mu Blejn, "one uvek činile pomalo bleskastim."
<BR>&nbsp;&nbsp;&nbsp;&nbsp;&nbsp;Rili bi se pobunio: "One nisu bleskaste, prijatelju. U to budi siguran. Poznavao sam mnogo ljudi; čuo sam mnogo priča za koje znam da su istinite. U Indijani, kad sam bio dečak, bio je jedan starac. Našli su ga zapetljanog u ogradi, iščupanog grla. Oko tela bilo je tragova i mirisa sumpora."
<BR>&nbsp;&nbsp;&nbsp;&nbsp;&nbsp;Ako to nije bila baš ova priča, onda je bila neka druga, isto tako stravična, isto tako ludački mistična, potekla iz prastarih, mračnih vremena.
<BR>&nbsp;&nbsp;&nbsp;&nbsp;&nbsp;A šta je tu čovek mogao da učini? Gde da nađe odgovor? Jer je verovanje - želja da se veruje - duboko usađena u ljudska vlakna. Ne samo u matricu trenutne situacije, već u samu ljudsku srž, unazad sve do pećina. U duši Čoveka postoji određena opčinjenost svim jezivim stvarima. Ovakvu situaciju voljno, gotovo oduševljeno, prigrabili su oni ljudi kojima je svet postao prilično pitomo i bljutavo mesto u kome nije bilo straha, osim brutalnog straha od siline atomskog oružja i stravične nesigurnosti zbog kolebljivosti ljudi na vlasti.
<BR>&nbsp;&nbsp;&nbsp;&nbsp;&nbsp;Sve je počelo prilično bezazleno, kad su ljudi posegnuli za novim počelima PK, zbog zabave i uživanja. Gotovo preko noći činjenica da postoji mentalna moć postala je modni hit širom sveta. Noćni klubovi menjali su imena, pojavili su se zapanjujući modni trendovi, novi tinejdžerski žargon, televizija je bila preplavljena filmovima strave i užasa, a iz štamparija su izlazile milijarde tomova o temi natprirodnog. Javili su se novi kultovi, a stari su procvetali. Spiritističke seanse vratile su se posle dva veka skrivanja u magluštini jednog ranijeg doba, koje se iz zabave igralo s duhovima, ali koje je odustalo kada je uvidelo da se ne može igrati duhovnim svetom. U duhove se ili veruje ili ne veruje, i nema ničeg između.
<BR>&nbsp;&nbsp;&nbsp;&nbsp;&nbsp;Bilo je šarlatana, a bilo je i ozbiljnih ljudi, očigledno zavedenih, koji su se proslavili i obogatili na talasu ove mode. Proizvođači su izbacivali tovar za tovarom noviteta i opreme za upražnjavanje ove nove mode, ili novog hobija, ili nove vrste religije - određeni termin mogao bi da se izabere s obzirom na ozbiljnost s kojom je tome svaki pojedinac prilazio.
<BR>&nbsp;&nbsp;&nbsp;&nbsp;&nbsp;Naravno, sve je to bilo pogrešno - paranormalna kinetika nije natprirodna. Niti je jezovita, niti ima veze sa duhovima, đavolom ili bilo kojim drugim pripadnikom horde zaboravljenih bića koja su veselo izronila iz srednjeg veka. Umesto toga, ona je davala novu dimenziju Čovekovim sposobnostima - ali očarani ljudi, željni ove nove igračke, nenamerno su joj natovarili sva moguća pogrešna tumačenja.
<BR>&nbsp;&nbsp;&nbsp;&nbsp;&nbsp;Kao što to obično biva, preterali su. Toliko su se igrali pogrešnim tumačenjima da su zaboravili, uprkos tome što su upozorenja sustizala jedna drugo, da su u pitanju pogrešna tumačenja. Na kraju je došlo do toga da su zaista počeli da veruju u sva čudesa i sve maštarije; konačno su od svega napravili jevanđelje. Tamo gde je nekada bila zabava, sada su se cerili fauni; tamo gde su bili gegovi, sada su bili goblini i duhovi.
<BR>&nbsp;&nbsp;&nbsp;&nbsp;&nbsp;I tako je došlo do reakcije, neizbežne reakcije fanatičnih reformatora, praćene okrutnom, groznom surovošću i slepilom koje ide uz sve fanatične reforme. Sada su okrutni, uplašeni ljudi lovili, u svetoj misiji, svoje paranormalne susede.
<BR>&nbsp;&nbsp;&nbsp;&nbsp;&nbsp;Takvih je bilo mnogo, ali sada su se ili krili ili maskirali. U svim dobima bilo ih je puno, ali većinom nisu ni pretpostavljali, nisu ni sanjali da poseduju moć dovoljnu da dosegnu zvezde. Bili su to tek pomalo otkačeni ljudi, pomalo ekscentrični, koje su susedi, kao bezazlene, podnosili u svojoj blizini. Naravno, bilo ih je nekoliko koji su na neki način delotvorno delovali, ali u svoju delotvornost oni nisu verovali, ili, ako su i verovali, korisitili su svoje neobične moći smušeno, jer ih nisu mogli razumeti. Kasnije, kada su ih možda i mogli razumeti, niko od njih nije se usuđivao da to učini, jer plemenski bog nauke već je zvao sve to prokletom budalaštinom.
<BR>&nbsp;&nbsp;&nbsp;&nbsp;&nbsp;Ali kada su tvrdoglavi ljudi u Meksiku pokazali da sve to nije prokleta budalaština, neki ljudi su se oslobodili. Tada su se oni koji su posedovali sposobnosti, osetili slobodnim da ih koriste, i razvijali ih korišćenjem. Neki drugi, koji nikada nisu ni pomišljali da ih imaju, na svoje iznenađenje otkrili su da su njihovi vlasnici, pa su ih i oni koristili. Ponegde su ih koristili za dobre i korisne stvari, ali negde su i pogrešno ili površno korišćeni. A bilo je i onih koji su ovu novootkrivenu veštinu upotrebljavali za svoje nečasne ciljeve; samo malo ih je, možda, koristilo sa potpuno zlim namerama.
<BR>&nbsp;&nbsp;&nbsp;&nbsp;&nbsp;Sada su dobri stari moralisti i propovednici, namršteni reformatori-pokajnici izišli da uguše PK zbog zla koje je nanela. Koristili su psihologiju straha; igrali su na prirodnu praznovericu; koristili su omču, žig i usamljen pucanj u noći da šire strah zemljom, strah koji se mogao osetiti u vazduhu - gust, odvratah zadah koji je začepljivao nosnice i terao suze na oči.
<BR>&nbsp;&nbsp;&nbsp;&nbsp;&nbsp;"Ti si srećan", Rili reče Blejnu. "Ako ih se ne plašiš, onda si bezbedan. Pas će ujesti čoveka koji ga se plaši, ali će liznuti ruku onome ko ga se ne plaši."
<BR>&nbsp;&nbsp;&nbsp;&nbsp;&nbsp;"Onda, odgovor je jasan", reče mu Blejn. "Nemoj se plašiti."
<BR>&nbsp;&nbsp;&nbsp;&nbsp;&nbsp;Ali to je bio uzaludan savet čoveku kao što je Rili.
<BR>&nbsp;&nbsp;&nbsp;&nbsp;&nbsp;Provodio je jednu noć za drugom na suvozačevom sedištu, dok je Blejn vozio kroz tamu; drhtao je od straha kao sablastan gonič i stiskao pušku napunjenu srebrnom sačmom.
<BR>&nbsp;&nbsp;&nbsp;&nbsp;&nbsp;Bilo je znakova za uzbunu i plašenje - sovin huk, lisica koja pretrčava preko puta, zamišljena senka pored druma - sve je postajalo zlo iz neke još mračnije noći, dok je zavijanje kojota postajalo zapomaganje vila zloslutnica u potrazi za žrtvom.
<BR>&nbsp;&nbsp;&nbsp;&nbsp;&nbsp;Ali bilo je još nečega osim zamišljenog užasa. Bilo je senki u obliku ljudi, ali koje više nisu bili ljudi, dok su se okretali i vrteli u lenjom plesu na visokoj grani iznad guštika; bilo je pocrnelih ruševina farmi kraj puta, sa dimnjakom koji se pušio i koji je kao optužujući prst stremio gore ka nebu; bilo je dima iz male logorske vatre na koju je Blejn nabasao prateći potok u potrazi za izvorom, dok se Rili rvao sa jogunastim svećicama. Blejn se polako kretao, a oni su ga čuli tek trenutak prekasno da nestanu, a da ih ne vidi: raštrkali su se kao utvare uz šumom obrasle padine planinskog masiva koji se ocrtavao u daljini.
<BR>&nbsp;&nbsp;&nbsp;&nbsp;&nbsp;Zakoračio je u majušan, ugažen krug logorovališta, sa malom vatrom za kuvanje i kotlićem prevrnutim na bok, sa četiri napola skuvane pastrmke sad na ugažnoj travi, sa smotanom ćebadi i jorganom, što su služili kao kreveti, sa grubo sagrađenim zaklonom u grmlju koji je predstavljao utočište od kiše.
<BR>&nbsp;&nbsp;&nbsp;&nbsp;&nbsp;Kleknuo je pored vatre i ispravio kotlić. Podigao je ribe i obrisao sa njih grančice i travu, pa ih je vratio u posudu.
<BR>&nbsp;&nbsp;&nbsp;&nbsp;&nbsp;Pomislio je da pozove skrivače, da pokuša da ih ubedi, ali znao je da je to beznadežno, jer su oni bili nespremni da u bilo šta budu ubeđeni.
<BR>&nbsp;&nbsp;&nbsp;&nbsp;&nbsp;Bili su lovljene životinje. Lovljene životinje u ovim velikim Sjedinjenim Državama koje su godinama visoko cenile slobodu, koje su u poznijim godinama stajale kao neprikosnoveni šampion sveta kad su prava čoveka u pitanju.
<BR>&nbsp;&nbsp;&nbsp;&nbsp;&nbsp;Klečao je tamo, razdiran besom i sažaljenjem, i osećao peckanje u očima. Skupio je pesnice i protrljao oči, a vlažni zglavci razmazali su prljavštinu po njegovom licu.
<BR>&nbsp;&nbsp;&nbsp;&nbsp;&nbsp;Neko vreme ostao je tamo, ali naposletku je ustao i vratio se niz potok, zaboravljajući da je tragao za izvorom, koji je, bez sumnje, bio samo nekoliko stopa od logora.
<BR>&nbsp;&nbsp;&nbsp;&nbsp;&nbsp;Kada se vratio do kamiona, nije rekao Riliju šta je otkrio.
<BR>&nbsp;&nbsp;&nbsp;&nbsp;&nbsp;Vozili su se preko pustinja, krčili put preko planina i najzad stigli do velikih visoravni, gde je vetar rezao kao nožem jer nije bilo brda da ga zaustave, nije bilo drveta da ga razbije; gola zemlja pružala se tvrda i ravna sve do obzorja.
<BR>&nbsp;&nbsp;&nbsp;&nbsp;&nbsp;Rili je vozio, na sedištu pored sedeo je Blejn, mlitav i opušten uprkos truckanju kamiona. Sunce je tuklo a vetar bio suv; prema severu su se kovitlaci prašine izdizali i vrteli iznad isušenog rečnog korita.
<BR>&nbsp;&nbsp;&nbsp;&nbsp;&nbsp;Rili je vozio potpuno nagnut nad volan; rukama se borio protiv rupa i brazdi. Lice mu je bilo napeto, povremeno bi mu nervozom izazvan tik iskrivio mišiće obraza.
<BR>&nbsp;&nbsp;&nbsp;&nbsp;&nbsp;Čak i po danu, pomisli Blejn, čovek je jednako uplašen, jednako trči svoju beskrajnu trku s tamom.
<BR>&nbsp;&nbsp;&nbsp;&nbsp;&nbsp;Mora li on to, pitao se, sa svojim tovarom u kamionu? Rili nijednom nije rekao šta prevozi, nijednom nije proverio teret. Na stražnjim vratima nalazio se težak katanac, koji je zveketao i klepetao dok je kamion poskakivao po putu.
<BR>&nbsp;&nbsp;&nbsp;&nbsp;&nbsp;Jednom ili dvaput, Blejn je bio u iskušenju da ga upita, ali postojala je određena uzdržanost koja je to sprečila. Nije to bilo ništa, možda, što je Rili rekao, ili uradio, ili kako se ponašao, već, pre, njegova prostudirana nehajnost u svim tim stvarima.
<BR>&nbsp;&nbsp;&nbsp;&nbsp;&nbsp;Uostalom, reče Blejn sebi, to i nije tvoja briga. Nije ga bilo briga šta je u kamionu. Zanimao ga je samo sam kamion: svakim okretajem točka nosio ga je tamo gde je morao da ide.
<BR>&nbsp;&nbsp;&nbsp;&nbsp;&nbsp;Rili reče: "Ako večeras budemo dobro putovali, ujutro ćemo biti na reci."
<BR>&nbsp;&nbsp;&nbsp;&nbsp;&nbsp;"Misuri?"
<BR>&nbsp;&nbsp;&nbsp;&nbsp;&nbsp;Rili klimnu glavom. "Ako se opet ne pokvarimo. Ako budemo dobro prošli."
<BR>&nbsp;&nbsp;&nbsp;&nbsp;&nbsp;Ali te noći sreli su se s vešticama.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
