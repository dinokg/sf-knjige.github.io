<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Prvo što su od njih videli bio je treptaj u lepezi svetlosti koju su bacali farovi niz put, a zatim su ih videli kako lebde na mesečini. Ne baš da lete, jer nisu imale krila, već su se kretale kroz vazduh onako kako bi se riba kretala kroz vodu, a skladno kako samo bića koja lete mogu da se kreću.
<BR>&nbsp;&nbsp;&nbsp;&nbsp;&nbsp;U jednom trenutku mogli su to da budu noćni leptiri koji lete u svetlosti, ili noćne ptice grabljivice koje se obrušavaju, ali jednom kada je um prošao kroz taj trenutak potpunog neverovanja, a posle toga i ljudske racionalizacije, više nije bilo sumnje u to šta jesu.
<BR>&nbsp;&nbsp;&nbsp;&nbsp;&nbsp;Bili su to ljudi koji lete. Bili su to levitatori. Bile su to veštice, na svom skupu.
<BR>&nbsp;&nbsp;&nbsp;&nbsp;&nbsp;Blejn je video kako Rili sa susednog sedišta izbacuje sačmaru kroz otvoren prozor. Blejn je legao na kočnicu. Puška je poskočila a pucanj ispunuo kabinu kao udar groma.
<BR>&nbsp;&nbsp;&nbsp;&nbsp;&nbsp;Kola su proklizala i zaustavila se, koso na putu. Blejn je ščepao Rilija za rame i izbacio ga iz ravnoteže. Drugom rukom trgnuo je pušku u stranu.
<BR>&nbsp;&nbsp;&nbsp;&nbsp;&nbsp;Na trenutak ugledao je Rilijevo lice: čovek se tresao. Vilica mu se pomerala gore-dole u đavolskom ritmu, a na oba ugla usana izbile su mrljice pene. Oči su mu bile divlje i kolutao je njima, a lice mu je bilo kruto, mišića nabranih i napetih, nalik na grotesknu masku. Savijenim prstima pravio je pokrete nalik na grebanje, ne bi li se ponovo dočepao puške.
<BR>&nbsp;&nbsp;&nbsp;&nbsp;&nbsp;"Sredi se!" urlao je Blejn. "To su samo levitatori."
<BR>&nbsp;&nbsp;&nbsp;&nbsp;&nbsp;Ali ta reč nije ništa značila čoveku kao što je Rili. Razum i sve shvatanje bili su izgubljeni u zastrašujućoj grmljavini koja mu je tukla po mozgu.
<BR>&nbsp;&nbsp;&nbsp;&nbsp;&nbsp;A još dok je govorio Riliju, Blejn je postao svestan glasova u noći - bezvučnih glasova koji su dopirali do njega, zbrke glasova koji su mu se obraćali.
<BR>&nbsp;&nbsp;&nbsp;&nbsp;&nbsp;Prijatelju - jedan od nas je pogođen (crvena linija koja curi preko skladno građenog ramena) - nije strašno - on ima (puška sa ustima cevi opuštenim i klonulim, koja se iznenada pretvara u prilično melanholičan i vrlo faličan simbol). Bezbedno - naš prijatelj ima pušku. Hajde da drugog (pas koji reži sateran u ugao, tvor podignutog repa, zvečarka namotana i spremna za napad).
<BR>&nbsp;&nbsp;&nbsp;&nbsp;&nbsp;Čekajte, viknu Blejn. Čekajte! Sve je u redu. Neće više biti pucnjave.
<BR>&nbsp;&nbsp;&nbsp;&nbsp;&nbsp;Pritisnuo je laktom kvaku na vratima i ona su se širom otvorila. Odgurnuo je Rilija od sebe i napola ispao iz kabine, i dalje držeći pušku. Otvorio je oružje i čaure iskočiše napolje; bacio je pušku na put i naslonio se na kamion.
<BR>&nbsp;&nbsp;&nbsp;&nbsp;&nbsp;Iznenada, noć je postala samrtno mirna, osim što je Rili u kabini jecao i cvileo.
<BR>&nbsp;&nbsp;&nbsp;&nbsp;&nbsp;Sve je čisto, reče Blejn. Više nema opasnosti.
<BR>&nbsp;&nbsp;&nbsp;&nbsp;&nbsp;Došli su ponirući s neba, kao da skaču s neke skrivene platforme, ali su se meko spustili na noge.
<BR>&nbsp;&nbsp;&nbsp;&nbsp;&nbsp;Polako su pošli napred, mačjim korakom u noći, a sada su ćutali.
<BR>&nbsp;&nbsp;&nbsp;&nbsp;&nbsp;Bila je to prava glupost, reče im Blejn. Sledeći put će nekom od vas razneti glavu (bezglavo ljudsko biće koje ležerno hoda dok mu patrljak vrata užasno štrči).
<BR>&nbsp;&nbsp;&nbsp;&nbsp;&nbsp;Video je da su mladi, da još nisu izišli iz tinejdžerskih godina i da nose nešto za šta se ispostavilo da su kupaći kostimi; uhvatio je i neki trag zabavljanja i tračak obesti.
<BR>&nbsp;&nbsp;&nbsp;&nbsp;&nbsp;Oprezno su prišli, a on je potražio ostale znakove; međutim, njih nije bilo.
<BR>&nbsp;&nbsp;&nbsp;&nbsp;&nbsp;Ko si ti? upita jedan.
<BR>&nbsp;&nbsp;&nbsp;&nbsp;&nbsp;Šeperd Blejn iz Udice.
<BR>&nbsp;&nbsp;&nbsp;&nbsp;&nbsp;A ideš?
<BR>&nbsp;&nbsp;&nbsp;&nbsp;&nbsp;Gore do Južne Dakote.
<BR>&nbsp;&nbsp;&nbsp;&nbsp;&nbsp;U ovom kamionu?
<BR>&nbsp;&nbsp;&nbsp;&nbsp;&nbsp;I s ovim čovekom, reče Blejn. Hoću da ga ostavite na miru.
<BR>&nbsp;&nbsp;&nbsp;&nbsp;&nbsp;Pucao je na nas. Pogodio je Mariju.
<BR>&nbsp;&nbsp;&nbsp;&nbsp;&nbsp;Nije strašno, reče Marija. Samo ogrebotina.
<BR>&nbsp;&nbsp;&nbsp;&nbsp;&nbsp;On je uplašen čovek, reče Blejn. Koristi srebrne metke.
<BR>&nbsp;&nbsp;&nbsp;&nbsp;&nbsp;Osetio je kako se vesele na pomisao o srebrnim mecima.
<BR>&nbsp;&nbsp;&nbsp;&nbsp;&nbsp;I svatio čudnovatost situacije: noć obasjana mesečinom i napušten put, kola preprečena na autoputu, usamljeni vetar zavija prerijom, a njih dvojica, on i Rili, okruženi, ali ne Sijuksima, Komančima ili Crnim Stopalima, već u prstenu paranormalnih tinejdžera koji su izišli na ponoćno ludovanje.
<BR>&nbsp;&nbsp;&nbsp;&nbsp;&nbsp;A ko si ti da ih koriš ili sprečavaš? zapitao se. Ako u ovom malom prkosnom činu nalaze neku dozu samoodbrane od života koji prolazi u lovu na njih, ako na ovaj način streme nečemu što podseća na ljudski ponos, tada to nije ništa drugo da sasvim ljudski čin, i ne bi ih smeo osuđivati.
<BR>&nbsp;&nbsp;&nbsp;&nbsp;&nbsp;Proučavao je lica, ona koje je mogao da vidi, nerazaznatljiva na mesečini i svetlosti farova; na njima je bilo neodlučnosti - lica na mušici nišana.
<BR>&nbsp;&nbsp;&nbsp;&nbsp;&nbsp;Iz kabine je i dalje dopiralo stenjanje čoveka u mentalnoj agoniji.
<BR>&nbsp;&nbsp;&nbsp;&nbsp;&nbsp;A onda: Udica? (Zgrade na brdu u obliku kula, jutra za jutrima zgrada, masivnih, veličanstvenih, inspirišućih...)
<BR>&nbsp;&nbsp;&nbsp;&nbsp;&nbsp;Tako je, reče Blejn.
<BR>&nbsp;&nbsp;&nbsp;&nbsp;&nbsp;Jedna devojka izdvojila se iz zbijene grupe i prišla Blejnu. Ispružila je ruku.
<BR>&nbsp;&nbsp;&nbsp;&nbsp;&nbsp;Prijatelj, reče ona. Nismo očekivali prijatelja. Svima nam je žao što smo ti stvorili probleme.
<BR>&nbsp;&nbsp;&nbsp;&nbsp;&nbsp;Blejn je ispružio ruku i osetio čvrst, jak stisak mladih prstiju.
<BR>&nbsp;&nbsp;&nbsp;&nbsp;&nbsp;Retko neko noću naiđe putem, reče jedan drugi.
<BR>&nbsp;&nbsp;&nbsp;&nbsp;&nbsp;Samo se zabavljamo, reče treći. Nema puno prilika za zabavu.
<BR>&nbsp;&nbsp;&nbsp;&nbsp;&nbsp;Znam da nema, reče Blejn. Uverio sam se da nema.
<BR>&nbsp;&nbsp;&nbsp;&nbsp;&nbsp;Proslavljamo noć veštica, reče opet jedan od njih.
<BR>&nbsp;&nbsp;&nbsp;&nbsp;&nbsp;Noć veštica? Ah, da, razumem. (Prvo lupanje na zatvorene kapke, baštanska vrata vise na drvetu, izokrenut heksagonalni znak.)
<BR>&nbsp;&nbsp;&nbsp;&nbsp;&nbsp;Dobro je to za njih. Zaslužili su to.
<BR>&nbsp;&nbsp;&nbsp;&nbsp;&nbsp;Slažem se, reče Blejn. Ali je opasno.
<BR>&nbsp;&nbsp;&nbsp;&nbsp;&nbsp;Nije baš. Svi su načisto preplašeni.
<BR>&nbsp;&nbsp;&nbsp;&nbsp;&nbsp;Ali to ne pomaže da situacija bude bolja.
<BR>&nbsp;&nbsp;&nbsp;&nbsp;&nbsp;Gospodine, tu ništa ne pomaže.
<BR>&nbsp;&nbsp;&nbsp;&nbsp;&nbsp;Ali Udica? upita devojka koja je stajala ispred Blejna.
<BR>&nbsp;&nbsp;&nbsp;&nbsp;&nbsp;Proučavao ju je i video da je predivna - plave oči, zlatna kosa i linija sa kojom bi nekada davno pobedila na izboru za lepoticu, jedno od starih paganskih običaja, koji su srećom zaboravljeni u naletu PK pomodarstva.
<BR>&nbsp;&nbsp;&nbsp;&nbsp;&nbsp;Ne mogu ništa da vam kažem, reče Blejn. Žao mi je, ali ne mogu ništa da vam kažem.
<BR>&nbsp;&nbsp;&nbsp;&nbsp;&nbsp;Problemi? Opasnost?
<BR>&nbsp;&nbsp;&nbsp;&nbsp;&nbsp;Ne, sada ne.
<BR>&nbsp;&nbsp;&nbsp;&nbsp;&nbsp;Mogli bismo da pomognemo.
<BR>&nbsp;&nbsp;&nbsp;&nbsp;&nbsp;Nema potrebe, čineći sve što uzgrednijim, što je moguće nehajnijim.
<BR>&nbsp;&nbsp;&nbsp;&nbsp;&nbsp;Možemo da te odvedemo gde god zaželiš.
<BR>&nbsp;&nbsp;&nbsp;&nbsp;&nbsp;Ja nisam levitator.
<BR>&nbsp;&nbsp;&nbsp;&nbsp;&nbsp;Ne moraš ni da budeš. Mi možemo (on kako leti kroz vazduh, a vuku ga dva levitatora, svaki za po jednu ruku).
<BR>&nbsp;&nbsp;&nbsp;&nbsp;&nbsp;Blejn je zadrhtao. Ne, hvala. Bolje ne.
<BR>&nbsp;&nbsp;&nbsp;&nbsp;&nbsp;Neko je otvorio vrata kabine, neko drugi ušao i izbacio Rilija na zemlju.
<BR>&nbsp;&nbsp;&nbsp;&nbsp;&nbsp;Kamiondžija je puzao po zemlji na rukama i kolenima, i jecao.
<BR>&nbsp;&nbsp;&nbsp;&nbsp;&nbsp;Ostavite ga! viknu Blejn.
<BR>&nbsp;&nbsp;&nbsp;&nbsp;&nbsp;Devojka se okrenula. Misli su joj bile usmerene, oštre: Sklonite se od njega! Ne dirajte ga.
<BR>&nbsp;&nbsp;&nbsp;&nbsp;&nbsp;Ali, Anita...
<BR>&nbsp;&nbsp;&nbsp;&nbsp;&nbsp;Ništa, reče ona.
<BR>&nbsp;&nbsp;&nbsp;&nbsp;&nbsp;On je prljavi hladnjačar. Koristi srebrne metke.
<BR>&nbsp;&nbsp;&nbsp;&nbsp;&nbsp;Ne!
<BR>&nbsp;&nbsp;&nbsp;&nbsp;&nbsp;Povukli su se.
<BR>&nbsp;&nbsp;&nbsp;&nbsp;&nbsp;Moramo da idemo, Anita reče Blejnu. Nećeš imati problema?
<BR>&nbsp;&nbsp;&nbsp;&nbsp;&nbsp;Misliš, s njim?
<BR>&nbsp;&nbsp;&nbsp;&nbsp;&nbsp;Klimnula je glavom.
<BR>&nbsp;&nbsp;&nbsp;&nbsp;&nbsp;Mogu da iziđem na kraj s njim, rekao joj je.
<BR>&nbsp;&nbsp;&nbsp;&nbsp;&nbsp;Zovem se Anita Endruz. Živim u Hamiltonu. Moj broj telefona je 276. Utetoviraj to.
<BR>&nbsp;&nbsp;&nbsp;&nbsp;&nbsp;Utetovirano, reče Blejn i pokaza joj reči i brojeve.
<BR>&nbsp;&nbsp;&nbsp;&nbsp;&nbsp;Ako bude potrebna pomoć...
<BR>&nbsp;&nbsp;&nbsp;&nbsp;&nbsp;Pozvaću.
<BR>&nbsp;&nbsp;&nbsp;&nbsp;&nbsp;Obećavaš?
<BR>&nbsp;&nbsp;&nbsp;&nbsp;&nbsp;Obećavam (krst preko srca koje kuca).
<BR>&nbsp;&nbsp;&nbsp;&nbsp;&nbsp;Rili se bacio i uzeo pušku, usteturao na noge i počeo da pretura po džepovima, tražeći čauru.
<BR>&nbsp;&nbsp;&nbsp;&nbsp;&nbsp;Blejn je skočio naglavačke na njega. Dohvatio ga je iznad kolena, jako ga udarajući ramenima. Jednom rukom obuhvatio ga je oko tela, drugom je pokušao da udari po puški, i promašio.
<BR>&nbsp;&nbsp;&nbsp;&nbsp;&nbsp;Još u skoku, vikao je: Gubite se odavde! Svi!
<BR>&nbsp;&nbsp;&nbsp;&nbsp;&nbsp;Udario je o zemlju i skliznuo, licem nadole, po ispucalom kolovozu. Osetio je kako mu se smrvljen asfalt zaseca u meso, cepa mu odeću. Ali još je držao Rilija i vukao ga po zemlji.
<BR>&nbsp;&nbsp;&nbsp;&nbsp;&nbsp;Klizanje je prestalo i Blejn je slepo pipkao, tražeći pušku, a cev puške doletela je iz mraka i tresnula ga preko rebara. Opsovao je i pokušao da je uhvati, ali Rili ju je podigao da bi ga opet udario. Blejn je očajnički uputio udarac u tamu i pesnica mu nalete na meko meso koje je zastenjalo od udarca. Puška je protutnjala pored njegovog lica, promašivši ga za širinu palca.
<BR>&nbsp;&nbsp;&nbsp;&nbsp;&nbsp;Rukom je onda hitro uhvatio pušku i trgnuo, okrećući je dok je trzao, i ona se oslobodila.
<BR>&nbsp;&nbsp;&nbsp;&nbsp;&nbsp;Blejn se otkotrljao, ne ispuštajući oružje, i podigao na noge.
<BR>&nbsp;&nbsp;&nbsp;&nbsp;&nbsp;Na rubu svetlosti ugledao je Rilija kako kao bik srlja prema njemu, raširenih ruku, skupljenih ramena; usta su mu kao režeći prorez delila lice nadvoje.
<BR>&nbsp;&nbsp;&nbsp;&nbsp;&nbsp;Blejn je podigao pušku i zamahnuo u tamu, u trenutku kada je Rili gotovo stigao do njega. Napravio je korak u stranu, ali ne dovoljno daleko. Jedna Rilijeva ruka, veličine butine, dohvatila ga je po boku. Blejn se zavrteo i napravio još jedan korak u stranu. Rili je pokušao da izmeni putanju, ali izgleda da nije mogao. Mahnito je izvio telo, ali inercija ga je vukla napred, i on je zvučno tresnuo o prednji deo kamiona.
<BR>&nbsp;&nbsp;&nbsp;&nbsp;&nbsp;Onda se skupio i pao kao krpa. Blejn je stajao i posmatrao ga, ali čovek se nije micao.
<BR>&nbsp;&nbsp;&nbsp;&nbsp;&nbsp;Noć je bila tiha. Bila su tu samo njih dvojica. On i Rili bili su sami sa razdrndanim kamionom.
<BR>&nbsp;&nbsp;&nbsp;&nbsp;&nbsp;Blejn se osvrnuo unaokolo i pogledao u nebo, ali tamo nije bilo ničega osim meseca, zvezda i usamljenog prerijskog vetra.
<BR>&nbsp;&nbsp;&nbsp;&nbsp;&nbsp;Okrenuo se nazad prema Riliju i video da je čovek živ. Ovaj je uspeo da nekako sedne, naslonjen na prednji deo kamiona. Preko čela, tamo gde je udario u metal, nalazila se posekotina; u njemu više nije bilo borbenosti. Ostao je bez vazduha i sada je dahtao; u očima bio mu je divlji plamtaj.
<BR>&nbsp;&nbsp;&nbsp;&nbsp;&nbsp;Blejn je zakoračio prema njemu.
<BR>&nbsp;&nbsp;&nbsp;&nbsp;&nbsp;"Ti, prokleta budalo", reče on. "Da si opet pucao na njih, spustili bi se na nas. Rastrgnuli bi nas na deliće."
<BR>&nbsp;&nbsp;&nbsp;&nbsp;&nbsp;Rili je zurio u njega; usta su mu se pokretala, ali reči nisu izlazile iz njeh, osim jedne: "Ti...ti...ti."
<BR>&nbsp;&nbsp;&nbsp;&nbsp;&nbsp;Blejn mu je prišao korak i pružio ruku da mu pomogne da ustane, ali Rili se povukao od njega; stisnuo je telo uz kamion tako snažno kao da će da se utisne u sam metal.
<BR>&nbsp;&nbsp;&nbsp;&nbsp;&nbsp;"Ti si jedan od njih!" viknu on. "Davno sam posumnjao..."
<BR>&nbsp;&nbsp;&nbsp;&nbsp;&nbsp;"Ti si lud!"
<BR>&nbsp;&nbsp;&nbsp;&nbsp;&nbsp;"Jesi! Plašiš se da te ne vide. Držiš se uz kamion. Uvek sam ja taj koji ide za jelo i kafu. Ti nikad nisi išao. Ja se uvek cenjkam za benzin. Ti nikad."
<BR>&nbsp;&nbsp;&nbsp;&nbsp;&nbsp;"To je tvoj kamion", reče Blejn. "Ti imaš para, a ja nemam. Znaš da sam go kao pištolj."
<BR>&nbsp;&nbsp;&nbsp;&nbsp;&nbsp;"A kako si mi prišao", zavapio je Rili. "Došao si iz šume. Mora da si proveo noć među drvećem! I ne veruješ u ništa, nisi kao obični ljudi."
<BR>&nbsp;&nbsp;&nbsp;&nbsp;&nbsp;"Ja nisam budala", reče Blejn. "To je jedini razlog. Ja nisam ništa više PK nego što si ti. Da jesam, zar misliš da bi se ovoliko dugo vozio u ovoj hrpi smeća od kamiona?"
<BR>&nbsp;&nbsp;&nbsp;&nbsp;&nbsp;Prišao je, uhvatio Rilija i trzajem ga osovio na noge. Protresao ga je tako jako da mu se glava zaklatila napred-nazad.
<BR>&nbsp;&nbsp;&nbsp;&nbsp;&nbsp;"Saberi se!" viknu Blejn. "Bezbedni smo. Gubimo se odavde."
<BR>&nbsp;&nbsp;&nbsp;&nbsp;&nbsp;"Puška! Bacio si pušku!"
<BR>&nbsp;&nbsp;&nbsp;&nbsp;&nbsp;"Do đavola s puškom. Ulazi u kamion."
<BR>&nbsp;&nbsp;&nbsp;&nbsp;&nbsp;"Ali razgovarao si s njima! Čuo sam kako razgovaraš s njima!"
<BR>&nbsp;&nbsp;&nbsp;&nbsp;&nbsp;"Nisam rekao ni reč."
<BR>&nbsp;&nbsp;&nbsp;&nbsp;&nbsp;"Nisi ustima", reče Rili. "Nisi jezikom. Ali čuo sam da razgovaraš s njima. Nisam čuo sve što si rekao. Samo deliće. Kažem ti da sam te čuo."
<BR>&nbsp;&nbsp;&nbsp;&nbsp;&nbsp;Blejn ga je gurnuo na kamion i držao ga jednom rukom dok je drugom otvarao vrata kabine.
<BR>&nbsp;&nbsp;&nbsp;&nbsp;&nbsp;"Ulazi unutra i zaveži", jetko reče Blejn. "Ti i tvoja prokleta puška! Ti i tvoji prokleti srebrni meci! Ti i tvoje slušanje!"
<BR>&nbsp;&nbsp;&nbsp;&nbsp;&nbsp;Jer, kasno je, reče on sam sebi. Nema svrhe govoriti mu. Bilo bi gubljenje vremena pričati mu, ili pokušati da mu pomogneš. Možda bi, ako bi ikada pretpostavio istinu, izgubio i onu tanku nit razuma i potpuno izludeo, uranjajući u more osećanja krivice.
<BR>&nbsp;&nbsp;&nbsp;&nbsp;&nbsp;Blejn je obišao kamion i ušao sa druge strane. Upalio je motor i vratio vozilo na put.
<BR>&nbsp;&nbsp;&nbsp;&nbsp;&nbsp;Jedan sat vozili su se u tišini; Rili je bio stisnut u svom uglu. Blejn je na sebi osećao njegov ispitivački pogled.
<BR>&nbsp;&nbsp;&nbsp;&nbsp;&nbsp;Najzad Rili reče: "Žao mi je, Blejn. Mislim da si tamo maločas bio u pravu."
<BR>&nbsp;&nbsp;&nbsp;&nbsp;&nbsp;"Naravno da sam bio", reče Blejn. "Da si počeo da pucaš..."
<BR>&nbsp;&nbsp;&nbsp;&nbsp;&nbsp;"Nisam na to mislio", reče Rili. "Da si jedan od njih, otišao bi s njima. S njima bi mogao da odvitlaš gde god hoćeš mnogo brže nego ovim kršem."
<BR>&nbsp;&nbsp;&nbsp;&nbsp;&nbsp;Blejn se zasmejuljio. "Samo da ti dokažem, ja sutra ujutro idem po jelo i kafu. Odnosno, ako smeš da mi poveriš novac."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
