<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Blejn je stajao kao sleđen dok je čuđenje tuklo po njemu. Iznenađenje i zbunjenost, pre nego bes ili strah, držali su ga tamo sleđenog. Iznenađenje da je, od svih ljudi, to bio baš Fredi Bejts. Fredi, ne više besciljni uglađeni besposličar, nelogičan tajanstveni čovek u gradu punom takvih kao što je on, već agent Udice, i to, očigledno, sposoban agent.
<BR>&nbsp;&nbsp;&nbsp;&nbsp;&nbsp;I još nešto - Kirbi Rend je znao, i pustio ga je da iziđe iz kancelarije i siđe liftom. Ali čim je on izišao na hodnik, Rend je već imao u ruci telefon i Frediju izdavao zadatak.
<BR>&nbsp;&nbsp;&nbsp;&nbsp;&nbsp;Mudro, priznao je Blejn - mnogo mudrije nego što se on pokazao. Ni u jednom trenutku nije posumjao da je Rend osetio da nešto nije u redu, a Fredi, kad ga je pokupio, ponašao se normalno, nemarno.
<BR>&nbsp;&nbsp;&nbsp;&nbsp;&nbsp;Bes je polako rastao u njemu, i zamenjivao čuđenje. Bes što je uhvaćen, što ga je nasamario jedan takav idiot kao što je Fredi.
<BR>&nbsp;&nbsp;&nbsp;&nbsp;&nbsp;"Samo ćemo da iziđemo napolje", reče Fredi, "kao prijatelji, a onda ću da te vratim da porazgovaraš s Rendom. Bez buke, bez borbe, već vrlo gospodski. Ni ti ni ja ne bismo da uradimo ništa što bi Šarlin stvorilo neprilike."
<BR>&nbsp;&nbsp;&nbsp;&nbsp;&nbsp;"Ne", reče Blejn, "naravno da nećemo."
<BR>&nbsp;&nbsp;&nbsp;&nbsp;&nbsp;Mozak mu je ubrzano radio, tražeći način, tražeći izlaz, bilo šta što bi ga izvuklo iz ovoga. Jer on nije nameravao da se vraća. Bez obzira šta se dogodilo, on se neće vratiti s Fredijem.
<BR>&nbsp;&nbsp;&nbsp;&nbsp;&nbsp;Osetio je da se Ružičasto komeša kao da hoće da iziđe.
<BR>&nbsp;&nbsp;&nbsp;&nbsp;&nbsp;"Ne," viknu Blejn. "Ne!"
<BR>&nbsp;&nbsp;&nbsp;&nbsp;&nbsp;Ali bilo je kasno. Ružičasto je ispuzalo napolje i ispunilo mu mozak, i on je i dalje bio on, ali i još neko. Bio je dva bića odjednom, i to ga potpuno zbunilo, ali još nešto čudno se dogodilo.
<BR>&nbsp;&nbsp;&nbsp;&nbsp;&nbsp;Soba je postala samrtno mirna, osim ječanja sata na zidu. A to je bilo čudno jer do ovog trenutka sat nije ječao: zujao je, ali nije ječao.
<BR>&nbsp;&nbsp;&nbsp;&nbsp;&nbsp;Blejn hitro zakorači napred, ali se Fredi nije pomerio. Ostao je da stoji na svom mestu, sa rukom u džepu.
<BR>&nbsp;&nbsp;&nbsp;&nbsp;&nbsp;I još jedan korak, a Fredi jedva da se pomakao. Oči su mu bile ukočene i gledao je, ne trepćući. Ali lice mu je počelo da se uvrće, lagano i mučno, a ruka u džepu se pokrenula, mada tako lagano da se činilo kao da se samo meškolji, kao da se ruka, šaka i stvar koju je šaka stiskala u džepu, bude iz dubokog sna.
<BR>&nbsp;&nbsp;&nbsp;&nbsp;&nbsp;Još jedan korak i Blejn je već bio kod njega, sa pesnicom koja se kretala kao klip. Fredijeva usta polako su se otvorila, kao da mu je vilični zglob zarđao, a kapci su mu se puzeći spustili, u karikaturi treptaja.
<BR>&nbsp;&nbsp;&nbsp;&nbsp;&nbsp;A onda je pesnica eksplodirala na njegovoj vilici. Blejn je pogodio tamo gde je ciljao, a udario je svom snagom, okrećući trup da isprati udarac. Još dok je udarao, i bol dodira strujala kroz zglavke i zapekla ga u zglobu, znao je da ništa nije u redu. Jer Fredi jedva da se i pomerio; nije čak pokušao ni da se odbrani.
<BR>&nbsp;&nbsp;&nbsp;&nbsp;&nbsp;Fredi je padao, ali ne kao što bi čovek padao. Padao je sporo, usporeno, kao što se drvo ruši kad mu zadate poslednji udarac. Kao usporen snimak rušio se ka podu, a dok je padao, ruka mu je konačno napustila džep; u njoj se nalazio pištolj. Pištolj je iskliznuo iz mlitavih prstiju i pao na pod.
<BR>&nbsp;&nbsp;&nbsp;&nbsp;&nbsp;Blejn se sagnuo da ga pokupi, i imao ga je na dlanu još pre nego što je Fredi pao na pod, pa je stajao, s pištoljem u ruci, i posmatrao kako Fredi konačno udara o pod - ne baš udara, već se nekako spušta i usporeno opušta na površini poda.
<BR>&nbsp;&nbsp;&nbsp;&nbsp;&nbsp;Sat je još ječao na zidu i Blejn se osvrnuo da ga pogleda; video je da sekundara jedva da puzi preko brojčanika. Puzi umesto da galopira, ječi umesto da zuji; i sat je poludeo, reče Blejn sam sebi.
<BR>&nbsp;&nbsp;&nbsp;&nbsp;&nbsp;Nešto nije bilo u redu s vremenom. Sekundara koja se jedva vuče i Fredijeva spora reakcija bili su dokaz za to.
<BR>&nbsp;&nbsp;&nbsp;&nbsp;&nbsp;Vreme se usporilo.
<BR>&nbsp;&nbsp;&nbsp;&nbsp;&nbsp;A to je nemoguće.
<BR>&nbsp;&nbsp;&nbsp;&nbsp;&nbsp;Vreme se nije usporilo; vreme je univerzalna konstanta. Ali ako se vreme nekako usporilo, zašto nije i on bio deo toga.
<BR>&nbsp;&nbsp;&nbsp;&nbsp;&nbsp;Osim...
<BR>&nbsp;&nbsp;&nbsp;&nbsp;&nbsp;Naravno, osim ako je vreme ostalo kakvo jeste, a on se ubrzao; kretao tako brzo da Fredi nije imao vremena da reaguje, bio nesposoban da se odbrani, nije ni dobio priliku da pištolj izvuče iz džepa.
<BR>&nbsp;&nbsp;&nbsp;&nbsp;&nbsp;Blejn je ispružio pesnicu preda se i pogledao pištolj. Bio je zdepast i ružan i imao smrtonosnu nezgrapnost.
<BR>&nbsp;&nbsp;&nbsp;&nbsp;&nbsp;Fredi se nije zavitlavao, niti se Udica zavitlavala.
<BR>&nbsp;&nbsp;&nbsp;&nbsp;&nbsp;Ne nosi se pištolj u igrici u kojoj se pretpostavlja lakoća i uljudnost. Ne nosi se pištolj ako nisi spreman da ga upotrebiš. A Fredi - u to nije bilo sumnje - jeste bio spreman da ga upotrebi.
<BR>&nbsp;&nbsp;&nbsp;&nbsp;&nbsp;Blejn se hitro okrenuo nazad, prema Frediju, koji je još bio na podu i činio se jako miran. Proći će još neko vreme dok Fredi ne dođe sebi.
<BR>&nbsp;&nbsp;&nbsp;&nbsp;&nbsp;Blejn je pištolj spustio u džep i okrenuo se prema vratima; dok je to činio, bacio je pogled na sat: sekundara gotovo da se nije pomerila s mesta na kome je bila kada ju je poslednji put video.
<BR>&nbsp;&nbsp;&nbsp;&nbsp;&nbsp;Stigao je do vrata, otvorio ih i osvrnuo se da poslednji put pogleda sobu. Soba je i dalje blistala od hroma, i dalje neumoljivo korisna, a jedina neprilična stvar u njoj bio je Fredi ispružen na podu.
<BR>&nbsp;&nbsp;&nbsp;&nbsp;&nbsp;Blejn je izišao pa se popločanom stazom zaputio prema dugačkom kamenom stepeništu koje se strmo spuštalo niz dugačku liticu.
<BR>&nbsp;&nbsp;&nbsp;&nbsp;&nbsp;Jedan čovek, koji je dokono sedeo na vrhu stepenica, počeo je da se polako uspravlja kada je video da Blejn trči stazom ka njemu.
<BR>&nbsp;&nbsp;&nbsp;&nbsp;&nbsp;Svetlost sa jednog od prozora na gornjem spratu padala je na lice čoveka koji se uspravljao i Blejn ugleda izraz najdubljeg zaprepašćenja, kao da su to bile linije izvajane na licu skulpture.
<BR>&nbsp;&nbsp;&nbsp;&nbsp;&nbsp;"Žao mi je, prijatelju", reče Blejn.
<BR>&nbsp;&nbsp;&nbsp;&nbsp;&nbsp;Ispružio je ruku, krutu od ramena naniže, sa otvorenim dlanom, i uhvatio lice skulpture.
<BR>&nbsp;&nbsp;&nbsp;&nbsp;&nbsp;Čovek se polako zateturao unazad, sve opreznije i opreznije, naginjući se sve više i više pri svakom koraku. Još malo i pašće na leđa.
<BR>&nbsp;&nbsp;&nbsp;&nbsp;&nbsp;Blejn nije sačekao da to vidi. Potrčao je niz stepenice. Iza tamnih redova parkiranih vozila stajala su usamljena kola čija su stražnja svetla sijala a motor blago brujao.
<BR>&nbsp;&nbsp;&nbsp;&nbsp;&nbsp;To su Harijetina kola, reče on sam sebi, ali su usmerena u pogrešnom smeru - ne niz put, ka ulazu u kanjon, već ka kraju kanjona. A to nije bilo dobro, jer je znao da se put prekida milju ili dve dalje.
<BR>&nbsp;&nbsp;&nbsp;&nbsp;&nbsp;Stigao je do kraja stepenica i probio se između kola do puta.
<BR>&nbsp;&nbsp;&nbsp;&nbsp;&nbsp;Harijet je sedela u kolima i čekala, a on je obišao oko njih i otvorio vrata. Skliznuo je na sedište.
<BR>&nbsp;&nbsp;&nbsp;&nbsp;&nbsp;Pogodio ga je umor, strašan umor od koga bole kosti; umor kao da je trčao, kao da je predugo trčao. Utonuo je u sedište i pogledao svoje ruke u krilu: drhtale su.
<BR>&nbsp;&nbsp;&nbsp;&nbsp;&nbsp;Harijet se okrenula i pogledala ga. "Nije ti dugo trebalo", reče ona.
<BR>&nbsp;&nbsp;&nbsp;&nbsp;&nbsp;"Pobegao sam", reče Blejn. "Žurno."
<BR>&nbsp;&nbsp;&nbsp;&nbsp;&nbsp;Ubacila je kola u brzinu i zaplovila putem; mlaznice su tutnjale, a zidovi kanjona sabirali su tutnjanje i odbijali ga tamo-amo.
<BR>&nbsp;&nbsp;&nbsp;&nbsp;&nbsp;"Nadam se", reče Blejn, "da znaš kuda ideš. Put se odmah tu završava."
<BR>&nbsp;&nbsp;&nbsp;&nbsp;&nbsp;"Ne brini, Šep. Znam."
<BR>&nbsp;&nbsp;&nbsp;&nbsp;&nbsp;Bio je suviše umoran da se raspravlja. Bio je sav prebijen.
<BR>&nbsp;&nbsp;&nbsp;&nbsp;&nbsp;I imaš pravo da budeš, reče on sam sebi, kad si se kretao deset puta (ili sto puta?) brže nego što bi trebalo, nego što je ljudsko telo uopšte stvoreno da se kreće. Koristio je energiju strašno brzo - srce mu je brže kucalo, pluća su radila jače, a mišići se skupljali i istezali zapanjujućom brzinom.
<BR>&nbsp;&nbsp;&nbsp;&nbsp;&nbsp;Ležao je ćutke, misli obuzetih onime što se dogodilo, i pitao se, takođe, zašto se to dogodilo. Iako je pitanje bilo samo formalno i akademsko, jer - znao je šta je to bilo.
<BR>&nbsp;&nbsp;&nbsp;&nbsp;&nbsp;Ružičasto je iščilelo iz njega, on je pošao u lov i našao ga, sklupčanog u skloništu.
<BR>&nbsp;&nbsp;&nbsp;&nbsp;&nbsp;Hvala, reče mu.
<BR>&nbsp;&nbsp;&nbsp;&nbsp;&nbsp;Iako je bilo malo smešno da mu zahvaljuje, jer ono je bilo deo njega - bilo je u njegovoj lobanji, krilo se u njegovom mozgu. A ipak još nije bilo deo njega, još nije bilo deo njega. Ali više ne i skrivač, više ne begunac.
<BR>&nbsp;&nbsp;&nbsp;&nbsp;&nbsp;Kola su hitala uz kanjon, a vazduh je bio svež i hladan, kao da je upravo ispran u čistom planinskom potoku; miris borovine spuštao se između zidova kao miris oslabelog, ali predivnog parfema.
<BR>&nbsp;&nbsp;&nbsp;&nbsp;&nbsp;Možda je, reče on sam sebi, biće u njegovom mozgu delovalo ne misleći da time njemu pomaže. Pre je to mogla da bude automatska nagonska akcija da spase samog sebe. Ali, bez obzira šta to bilo, očigledno je spaslo i njega baš kao i sebe. Jer njih dvoje bili su jedno. Više nijedno od njih dvoje nije moglo da radi nezavisno od onog drugog. Bili su spojeni trikom tog ispruženog Ružičastog na onoj drugoj planeti, udvajanjem bića koje je došlo da živi s njim - jer biće u njegovom umu bilo je senka onog drugog ja, udaljenog pet hiljada svetlosnih godina.
<BR>&nbsp;&nbsp;&nbsp;&nbsp;&nbsp;"Problemi?" upita Harijet.
<BR>&nbsp;&nbsp;&nbsp;&nbsp;&nbsp;"Sreo sam se s Fredijem."
<BR>&nbsp;&nbsp;&nbsp;&nbsp;&nbsp;"Fredijem Bejtsom, misliš."
<BR>&nbsp;&nbsp;&nbsp;&nbsp;&nbsp;"On je jedini Fredi."
<BR>&nbsp;&nbsp;&nbsp;&nbsp;&nbsp;"Mali šljampavko."
<BR>&nbsp;&nbsp;&nbsp;&nbsp;&nbsp;"Tvoj mali šljampavko", reče Blejn, "imao je pištolj i krv u očima."
<BR>&nbsp;&nbsp;&nbsp;&nbsp;&nbsp;"Ne misliš..."
<BR>&nbsp;&nbsp;&nbsp;&nbsp;&nbsp;"Harijet", reče Blejn, "ovo će izgleda biti gadno. Zašto me ne pustiš napolje..."
<BR>&nbsp;&nbsp;&nbsp;&nbsp;&nbsp;"Ni za živu glavu", reče ona. "Nikad u životu se nisam ovako zabavljala."
<BR>&nbsp;&nbsp;&nbsp;&nbsp;&nbsp;"Ne ideš nikuda. Nije ostalo još mnogo puta."
<BR>&nbsp;&nbsp;&nbsp;&nbsp;&nbsp;"Šep, možda ne izgledam tako na prvi pogled, ali ja sam intelektualan tip. Puno čitam, a najviše volim istoriju. Krvavu istoriju ratova. Naročito ako ima puno mapa bitaka."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Pa, otkrila sam jednu stvar. Uvek je dobro postaviti odstupnicu."
<BR>&nbsp;&nbsp;&nbsp;&nbsp;&nbsp;"Ali ne uz ovaj put."
<BR>&nbsp;&nbsp;&nbsp;&nbsp;&nbsp;"Upravo uz ovaj put", reče ona.
<BR>&nbsp;&nbsp;&nbsp;&nbsp;&nbsp;Okrenuo je glavu i posmatrao njen profil: uopšte nije ličila na hladnog izveštača, što je zaista bila. Nikakva tračerka, draga Saveta ili hroničar visokog društva, već jedan od onih desetak vrhunskih novinara koji su sastavljali grandioznu sliku Udice za jedne od najvećih novina u Severnoj Americi.
<BR>&nbsp;&nbsp;&nbsp;&nbsp;&nbsp;A ipak šik, pomisli on, kao model. Šik a da nije zalizana, i s dozom finog samopouzdanja, koje bi kod bilo koje druge žene predstavljalo aroganciju.
<BR>&nbsp;&nbsp;&nbsp;&nbsp;&nbsp;Bio je siguran da ne postoji ništa što bi se o Udici moglo znati, a da to ona nije znala. Pisala je sa čudesno objektivne tačke gledišta, rekao bi čovek gotovo nepristrasno, ali čak i u tu retku atmosferu kad je novinarska proza u pitanju, ubrizgavala je blag osećaj ljudske topline.
<BR>&nbsp;&nbsp;&nbsp;&nbsp;&nbsp;A u svetlu svega toga, šta će ona ovde?
<BR>&nbsp;&nbsp;&nbsp;&nbsp;&nbsp;Naravno, bila mu je prijatelj. Poznavao ju je godinama, još od onog dana kad je tek bila stigla u Udicu i kad su otišli na večeru na jedno mestašce gde je slepa starica još prodavala ruže. Kupio joj je ružu, setio se, a pošto je bila daleko od kuće i sama, neko vreme je plakala. Međutim, reče on sebi sada, verovatno od tada ne plače.
<BR>&nbsp;&nbsp;&nbsp;&nbsp;&nbsp;Čudno, pomisli on, ali sve to je čudno. Sama Udica bila je savremena noćna mora koju spoljašnji svet, ni za jedno stoleće, nije sasvim prihvatio.
<BR>&nbsp;&nbsp;&nbsp;&nbsp;&nbsp;Pitao se kako je to izgledalo, pre tog jednog veka, kada su naučnici konačno odustali, kada su priznali da Čovek nije stvoren za svemir. I da su sve one godine mrtve i svi snovi jalovi, i da je Čovek konačno završio u svom malom planetarnom ćorsokaku. Jer tada su bogovi pali i Čovek je, potajno, shvatio da je, posle svih tih godina žudnje, uspeo da postigne samo sitnice.
<BR>&nbsp;&nbsp;&nbsp;&nbsp;&nbsp;Nada se srušila, snovi su iščezli, zamka se čvrsto stegla - ali nagon za svemirom odbio je da umre. Postojala je, naime, grupa jako tvrdoglavih ljudi, i ona je krenula drugim putem - putem koji je Čovek promašio, ili napustio, kako vam drago, pre mnogo godina, i od tada na njega s nipodaštavanjem gledao, i proklinjao, nazivajući ga magijom.
<BR>&nbsp;&nbsp;&nbsp;&nbsp;&nbsp;Ali tvrdoglavi ljudi verovali su u to, verovali su bar u načela te stvari koju je svet zvao magijom, jer to magija i nije bila, ako se uzme u obzir značenje koje je godinama pridavano toj reči. Pre bi se to, dakle, moglo nazvati načelom, baš kao što postoje načela u osnovi fizičkih nauka. Ali to je pre bila mentalna nego fizička nauka: bavila se korišćenjem uma i produžetaka uma, umesto korišćenjem ruku i produžetaka ruku.
<BR>&nbsp;&nbsp;&nbsp;&nbsp;&nbsp;Iz ove tvrdoglavosti, verovanja i vere, izrasla je Udica - Udica zato što je to posezanje napolje, pecanje po svemiru, odlazak uma tamo gde telo ne može.
<BR>&nbsp;&nbsp;&nbsp;&nbsp;&nbsp;Ispred njihovih kola, put je skretao nadesno, a zatim naglo pravio krug ulevo. Ovo je bila okretnica, ovde se put završavao.
<BR>&nbsp;&nbsp;&nbsp;&nbsp;&nbsp;"Drži se", reče Harijet.
<BR>&nbsp;&nbsp;&nbsp;&nbsp;&nbsp;Skrenula je s puta i zaputila se uz kamenito korito potoka koji je tekao uz zidove kanjona. Mlaznice su urlale i praskale, motori tutnjali i zavijali. Grane su drljale vrh mehura i kola se oštro zaneše, a zatim ispraviše.
<BR>&nbsp;&nbsp;&nbsp;&nbsp;&nbsp;"Ovo i nije tako strašno", reče Harijet. "Kasnije ima jedno ili dva mesta gde je malo gadno."
<BR>&nbsp;&nbsp;&nbsp;&nbsp;&nbsp;"Ovo je odstupnica o kojoj si pričala?"
<BR>&nbsp;&nbsp;&nbsp;&nbsp;&nbsp;"Baš tako."
<BR>&nbsp;&nbsp;&nbsp;&nbsp;&nbsp;Pitao se zašto bi Harijet Kvimbli bila potrebna odstupnica. Gotovo da je zaustio da je to pita, ali se uzdržao.
<BR>&nbsp;&nbsp;&nbsp;&nbsp;&nbsp;Vozila je oprezno, idući po suvom koritu potoka, držeći se uz stenu koja se spuštala iz tame. Ptice su krešteći uzletale iz žbunja, grane se vukle po kolima, cvileći u agoniji namučenog drveta.
<BR>&nbsp;&nbsp;&nbsp;&nbsp;&nbsp;Farovima su iz mraka izvukli oštru okuku, sa kamenom izdani veličine ambara, po ivici stenskog zida. Kola su usporila do puženja, zabila nos izmeću izdani i zida, zakrenula se zadnjim krajem i, mic po mic, izišla ponovo na čistinu.
<BR>&nbsp;&nbsp;&nbsp;&nbsp;&nbsp;Harijet je okrenula mlaznice i kola potonuše na zemlju, stružući po šljunku u koritu potoka. Mlaznice su se ugasile, motor je stao i tišina ih prekri.
<BR>&nbsp;&nbsp;&nbsp;&nbsp;&nbsp;"Odavde ćemo pešice?" upita Blejn.
<BR>&nbsp;&nbsp;&nbsp;&nbsp;&nbsp;"Ne. Samo ćemo da malo pričekamo. Doći će da nas ulove. Ako čuju mlaznice, znaće kuda smo otišli."
<BR>&nbsp;&nbsp;&nbsp;&nbsp;&nbsp;"Ideš pravo na vrh?"
<BR>&nbsp;&nbsp;&nbsp;&nbsp;&nbsp;"Pravo na vrh", reče ona.
<BR>&nbsp;&nbsp;&nbsp;&nbsp;&nbsp;"Vozila si tuda?" upita on.
<BR>&nbsp;&nbsp;&nbsp;&nbsp;&nbsp;"Mnogo puta", reče mu ona. "Zato što sam znala da ću, ako dođe vreme da tuda idem, to morati brzo da obavim. Da neće biti vremena za nagađanje ili vraćanje."
<BR>&nbsp;&nbsp;&nbsp;&nbsp;&nbsp;"Ali zašto, za ime Boga..."
<BR>&nbsp;&nbsp;&nbsp;&nbsp;&nbsp;"Vidi, Šep. Ti si u bekstvu. Ja tebe izvlačim. Da tako ostane?"
<BR>&nbsp;&nbsp;&nbsp;&nbsp;&nbsp;"Naravno, ako ti tako hoćeš. Ali stavljaš u torbu sopstvenu glavu. Nema potrebe za to."
<BR>&nbsp;&nbsp;&nbsp;&nbsp;&nbsp;"I ranije sam stavljala glavu. Dobar novinar stavlja glavu u torbu kad god je to potrebno."
<BR>&nbsp;&nbsp;&nbsp;&nbsp;&nbsp;To je možda tačno, reče on sam sebi, ali ne do te mere. U Udici ima mnogo novinara, i pio je s većinom njih. Bilo ih je nekoliko koje je čak mogao nazvati prijateljima. Pa ipak, niko od njih - niko osim Harijet ne bi uradio ovo što ona sad radi.
<BR>&nbsp;&nbsp;&nbsp;&nbsp;&nbsp;Tako da samo novinarstvo ne bi moglo da bude odgovor. Niti bi prijateljstvo bilo potpun odgovor. Bilo je tu nešto više i od jednoga i od drugoga, možda nešto mnogo više i od jednoga i od drugoga.
<BR>&nbsp;&nbsp;&nbsp;&nbsp;&nbsp;Odgovor bi mogao da bude da Harijet nije samo novinarka. Mora da je još nešto. Mora da postoji još neki interes, i to vrlo jak.
<BR>&nbsp;&nbsp;&nbsp;&nbsp;&nbsp;"Da li si to ranije stavljala glavu u torbu zbog Stouna?"
<BR>&nbsp;&nbsp;&nbsp;&nbsp;&nbsp;"Ne", reče ona. "Za Stouna sam samo čula."
<BR>&nbsp;&nbsp;&nbsp;&nbsp;&nbsp;Sedeli su u kolima i slušali; odozdo iz kanjona doprlo je slabo brujanje mlaznica. Brujanje se brzo primicalo, i Blejn je pokušao da izbroji koliko ima kola; činilo se da ih je tri, ali nije bio siguran.
<BR>&nbsp;&nbsp;&nbsp;&nbsp;&nbsp;Kola su stigla do okretnice i zaustavila se; ljudi su izišli iz njih i zamakli u žbunje. Dozivali su se.
<BR>&nbsp;&nbsp;&nbsp;&nbsp;&nbsp;Harijet je ispružila ruku i prsti joj se sklopiše oko Blejnove.
<BR>&nbsp;&nbsp;&nbsp;&nbsp;&nbsp;Šep, šta si uradio Frediju? (Slika iskežene mrtvačke glave.)
<BR>&nbsp;&nbsp;&nbsp;&nbsp;&nbsp;Nokautirao sam ga; to je sve.
<BR>&nbsp;&nbsp;&nbsp;&nbsp;&nbsp;A on je imao pištolj?
<BR>&nbsp;&nbsp;&nbsp;&nbsp;&nbsp;Uzeo sam mu ga.
<BR>&nbsp;&nbsp;&nbsp;&nbsp;&nbsp;Fredi u kovčegu, s usiljenim osmehom na našminkanom licu, sa čudovišnim ljiljanom zabodenim između prekrštenih ruku.)
<BR>&nbsp;&nbsp;&nbsp;&nbsp;&nbsp;Ne. Ne to. (Fredi sa napumpanim okom, krvavim nosem i mrežom zakrpa na modrom licu.)
<BR>&nbsp;&nbsp;&nbsp;&nbsp;&nbsp;Sedeli su u tišini i osluškivali.
<BR>&nbsp;&nbsp;&nbsp;&nbsp;&nbsp;Povici ljudi zamreše, kola su se upalila i pošla niz put.
<BR>&nbsp;&nbsp;&nbsp;&nbsp;&nbsp;Sad?
<BR>&nbsp;&nbsp;&nbsp;&nbsp;&nbsp;Sačekaćemo, reče ona. Troja su došla. Samo dvoja su se vratila. Jedna još čekaju (red ušiju koje slušaju, sva istegnuta od naprezanja da čuju zvuk). Sigurni su da smo pošli uzbrdo. Ne znaju gde smo. Ovo je (razjapljena zamka sa redovima zašiljenih zuba). Računaju da ćemo pomisliti da su otišli i da ćemo se odati.
<BR>&nbsp;&nbsp;&nbsp;&nbsp;&nbsp;Čekali su. Negde među drvećem rakun se prigušeno oglasio, a jedna ptica, uznemirena noćnim vrebačem, pospano se pobunila.
<BR>&nbsp;&nbsp;&nbsp;&nbsp;&nbsp;Ima jedno mesto, reče Harijet, mesto gde ćeš biti bezbedan. Ako odlučiš da tamo pođeš.
<BR>&nbsp;&nbsp;&nbsp;&nbsp;&nbsp;Bilo gde. Nemam izbora.
<BR>&nbsp;&nbsp;&nbsp;&nbsp;&nbsp;Znaš li kako je napolju?
<BR>&nbsp;&nbsp;&nbsp;&nbsp;&nbsp;Čuo sam.
<BR>&nbsp;&nbsp;&nbsp;&nbsp;&nbsp;U nekim gradovimma imaju znakove (tabla sa rečima: PARIJO, NE DOZVOLI DA TI SUNCE OVDE ZAĐE ). Puni su predrasuda i netrpeljivi, i postoje (bradati, starinski propovednici koji grme proročanstva; ljudi odeveni u noćne košulje sa maskom na licu i konopcem i bičem u ruci; zbunjeni uplašeni ljudi koji se skrivaju ispod simboličnih grmova kupina.)
<BR>&nbsp;&nbsp;&nbsp;&nbsp;&nbsp;Ona reče vokalnim šapatom: "Sramota, odvratna i smrdljiva."
<BR>&nbsp;&nbsp;&nbsp;&nbsp;&nbsp;Dole, na putu, kola su startovala. Slušali su kako odlaze.
<BR>&nbsp;&nbsp;&nbsp;&nbsp;&nbsp;"Konačno su odustali", reče Harijet. "Možda su i dalje ostavili čoveka, ali moraćemo da rizikujemo."
<BR>&nbsp;&nbsp;&nbsp;&nbsp;&nbsp;Upalila je motor i okrenula mlaznice naviše. S upaljenim svetlima kola su nastavila da se probijaju uz korito potoka. Put je postajao sve strmiji i korito je iščezlo. Kola su se kretala uz greben, pomerajući gomile žbunja. Ponovo su naišli na kameni zid, ali sada s leve strane. Zaronila su u prorez za dlaku širi od njih samih, i sad milela duž njega. Prorez se naglo završavao, a iza se nalazio uzan greben sa crnom stenom iznad i crnom prazninom ispod. Čitavu večnost su se peli, vetar je postao studen i oštar; na kraju su izbili na zaravan koju je plavila svetlost Meseca što je ponirao ka zapadu.
<BR>&nbsp;&nbsp;&nbsp;&nbsp;&nbsp;Harijet je zaustavila kola i opustila se na sedištu.
<BR>&nbsp;&nbsp;&nbsp;&nbsp;&nbsp;Blejn je izišao i stao da pretura po džepu da nađe paklo cigareta. Konačno ga je našao, ali samo je jedna ostala u njemu. Bila je prilično zgnječena. Brižljivo ju je ispravio i zapalio. Onda je obišao kola i stavio cigaretu među Harijetine usne.
<BR>&nbsp;&nbsp;&nbsp;&nbsp;&nbsp;Zahvalno je povukla dim.
<BR>&nbsp;&nbsp;&nbsp;&nbsp;&nbsp;"Granica je pravo napred", reče ona. "Vozi ti. Još pedeset milja kroz prirodu. Lak put. Ima tu jedan gradić gde možemo da stanemo da doručkujemo."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
