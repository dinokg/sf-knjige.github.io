<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Umornog lica, Enkor Džel je jedva gledao u Meloua. Poslednja dva dana bila su dva mahnita, besana dana.
<BR>&nbsp;&nbsp;&nbsp;&nbsp;&nbsp;"Melou, divno si se pokazao, ali nemoj sad da sve pokvariš pucanjem na visoko. Ne misliš valjda ozbiljno da se kandiduješ za gradonačelnika? Oduševljenje gomile je moćna stvar, ali ozloglašeno prolazna."
<BR>&nbsp;&nbsp;&nbsp;&nbsp;&nbsp;"Tačno", ozbiljno potvrdi Melou, "zato i moramo gomilu stalno tetosati, a da bi se to ostvarilo najbolje je nastaviti sa predstavom."
<BR>&nbsp;&nbsp;&nbsp;&nbsp;&nbsp;"I šta sad?"
<BR>&nbsp;&nbsp;&nbsp;&nbsp;&nbsp;"Ti ćeš urediti da Publisa Manlia i Džorejna Sata pod hitno uhapse..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"To što si čuo. Neka ih gradonačelnik uhapsi! Ne tiče me se čime ćeš mu zapretiti. Masu ja držim pod kontrolom, bar danas. Neće se usuditi da se sa njom suoči."
<BR>&nbsp;&nbsp;&nbsp;&nbsp;&nbsp;"Ali po kom osnovu, čoveče?"
<BR>&nbsp;&nbsp;&nbsp;&nbsp;&nbsp;"Očiglednom. Podstrekavali su sveštenstvo Spoljnih planeta da se izražava u frakcijskim raspravama Zadužbine. Seldona mi, to je nezakonito. Okrivi ih za 'narušavanje bezbednosti Države'. Ništa mi nije više stalo da budu osuđeni, nego što je njima bilo u mom slučaju. Samo ih ukloni iz opticaja dok ne postanem gradonačelnik."
<BR>&nbsp;&nbsp;&nbsp;&nbsp;&nbsp;"Do izbora ima još pola godine."
<BR>&nbsp;&nbsp;&nbsp;&nbsp;&nbsp;"Nije to mnogo." Melou ustade i iznenada snažno stisnu Dželovu mišicu. "Slušaj, ukoliko budem morao, na silu ću preuzeti vlast... kao Salvor Hardin pre sto godina. Još nam predstoji i ta Seldonova kriza, a kad nastupi moram biti gradonačelnik i prvosveštenik. Oboje!"
<BR>&nbsp;&nbsp;&nbsp;&nbsp;&nbsp;Džel nabra obrve. Tiho reče: "Šta će biti? Ipak, Korelija?"
<BR>&nbsp;&nbsp;&nbsp;&nbsp;&nbsp;Melou klimnu: "Razume se. Na kraju će objaviti rat, mada će im, kladim se, biti potrebno još nekoliko godina."
<BR>&nbsp;&nbsp;&nbsp;&nbsp;&nbsp;"Napašće atomskim brodovima?"
<BR>&nbsp;&nbsp;&nbsp;&nbsp;&nbsp;"Šta misliš? Ona tri trgovačka broda izgubljena u njihovom svemirskom prostoru sigurno nisu osvojena vazdušnim pištoljima. Džele, oni brodove dobijaju od samog Carstva. Rekao sam, Carstva! Znaš, ono je još tu. Ovde na Periferiji ga nema, ali u središtu Galaksije ono je još živo... živcijato. Jedan pogrešan potez može dovesti do toga da nas ono samo ščepa za gušu. Zbog toga moram postati i gradonačelnik i prvosveštenik. Ja sam jedini čovek koji u ovom trenutku zna kako da savlada krizu."
<BR>&nbsp;&nbsp;&nbsp;&nbsp;&nbsp;Džel je gutao vazduh. "Kako? Šta ćeš učiniti?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;Džel se nesigurno nasmeši. "Zaista! Samo to!"
<BR>&nbsp;&nbsp;&nbsp;&nbsp;&nbsp;Melouov glas je rezao: "Kad budem gazda ove Zadužbine, ništa neću učinit. Baš ništa, u tome je tajna ove krize."
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
