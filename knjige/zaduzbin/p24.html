<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Salvor Hardin nije odmah otputovao na planetu Anakreon, po kojoj kraljevstvo beše dobilo ime. Stigao je dan pre krunisanja, pošto je pre toga nakratko posetio osam najvećih zvezdanih sistema u kraljevstvu, zadržavajući se tek toliko da porazgovara sa mesnim predstavnicima Zadužbine.
<BR>&nbsp;&nbsp;&nbsp;&nbsp;&nbsp;Putovanje je stvorilo u njemu mučnu predstavu o veličini kraljevstva. Bilo je iver, beznačajna mušica kada se uporedi sa nezamislivim prostranstvima Galaktičkog carstva čiji je nekada tako važan deo bilo, ali za čoveka čiji se način mišljenja izgradio oko jedne jedine, a uz to i retko naseljene planete, veličina Anakreona i po površini i po broju stanovnika bila je zapanjujuća.
<BR>&nbsp;&nbsp;&nbsp;&nbsp;&nbsp;Držeći se granica nekadašnje Anakreonske prefekture kraljevstvo je obuhvatalo dvadeset i pet sunčanih sistema, od kojih je šest imalo više od jednog nastanjenog sveta. Stanovništvo od devetnaest milijardi, mada još daleko manje od onog na vrhuncu carstva, brzo je narastalo zahvaljujući naučnom razvoju koji je Zadužbina potpomagala.
<BR>&nbsp;&nbsp;&nbsp;&nbsp;&nbsp;Tek sada je Hardina oborila veličina zadatka. I posle trideset godina jedino je glavna planeta imala energiju. U spoljnim provincijama i dalje su postojala ogromna prostranstva gde atomska energija nije bila ponovo uvedena. A napredak koji je ostvaren bio bi nemoguć da nije bilo još upotrebljivih ostataka koje je za sobom u neredu ostavila oseka Carstva.
<BR>&nbsp;&nbsp;&nbsp;&nbsp;&nbsp;Prispevši na prestoničku planetu Hardin je ustanovio da su svi normalni poslovi potpuno zamrli. U spoljnim provincijama se doduše slavilo, međutim ovde, na planeti Anakreon, nije bilo žive duše koja nije grozničavo učestvovala u velelepnim verskim svetkovinama koje su obeležavale punoletnost njihovog boga, kralja Leopolda.
<BR>&nbsp;&nbsp;&nbsp;&nbsp;&nbsp;Od ispijenog i izmoždenog Verisova Hardin je uspeo da iskamči samo pola časa, a onda njegov ambasador pohita da nadgleda neku novu svetkovinu u hramu. Ipak je i tih pola časa bilo veoma korisno, tako da se Hardin sada zadovoljno pripremao za večernji vatromet.
<BR>&nbsp;&nbsp;&nbsp;&nbsp;&nbsp;U svemu se ponašao kao posmatrač, pošto nije imao smisla za verske dužnosti koje bi, bez sumnje, morao da preuzme da se saznalo za njegov identitet. Te se tako, kada se plesna dvorana u palati ispunila blistavom hordom najvišeg i najuglednijeg plemstva u kraljevstvu, našao pribijen uza zid, malo ili gotovo potpuno nezapažen.
<BR>&nbsp;&nbsp;&nbsp;&nbsp;&nbsp;Leopoldu je predstavljen u dugom nizu drugih osoba i to sa bezbedne udaljenosti, pošto je kralj stajao po strani u samotnoj i upečatljivoj veličanstvenosti, okružen smrtonosnim sjajem svoje radioaktivne aure. Za nešto manje od pola sata taj isti kralj će zauzeti svoje mesto na masivnom prestolu od legure rodijuma i iridijuma, ukrašenom zlatom optočenim draguljima, a onda će se presto i ostalo veličanstveno podići u vazduh i jedva dodirujući tle polagano odlebdeti do velikog prozora, kako bi ogromna masa prostog puka mogla da vidi svog kralja i da vikom samu sebe natera u apoplektično stanje. Sam presto ne bi morao da bude toliko masivan, da u njega nije bio ugrađen atomski motor.
<BR>&nbsp;&nbsp;&nbsp;&nbsp;&nbsp;Prošlo je jedanaest. Hardin se vrpoljio i propinjao na prste ne bi li bolje video. Odoleo je porivu da se popne na stolicu. U tom trenutku primeti Vinisa kako se kroz gomilu probija ka njemu i opusti se.
<BR>&nbsp;&nbsp;&nbsp;&nbsp;&nbsp;Vinis se približavao sporo. Na svakom koraku morao je da izmeni nekoliko ljubaznih reči sa kakvim uvaženim plemićem čiji je deda pomogao Leopldovom dedi da razbojnički stvori kraljevstvo, primivši zauzvrat vojvodsku titulu.
<BR>&nbsp;&nbsp;&nbsp;&nbsp;&nbsp;Najzad se oslobodio i poslednjeg uniformisanog velmože i prišao Hardinu. Osmeh mu se iskrivi u grimasu, a crne oči su zirkale zadovoljno plamteći ispod prosedih obrva.
<BR>&nbsp;&nbsp;&nbsp;&nbsp;&nbsp;"Dragi moj Hardine", reče on tiho, "morate očekivati da se dosađujete kad odbijate da otkrijete vaš identitet."
<BR>&nbsp;&nbsp;&nbsp;&nbsp;&nbsp;"Ne dosađujem se, Vaše visočanstvo. Sve je vrlo zanimljivo. Znate, takvih prizora nemamo na Terminusu."
<BR>&nbsp;&nbsp;&nbsp;&nbsp;&nbsp;"Bez sumnje. Ipak predlažem da se povučemo u moje privatne odaje, gde ćemo moći da duže i u većoj tišini razgovaramo?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;Ruku pod ruku njih dvojica siđoše niz stepenice, a mnoga udova vojvotkinja u čudu podiže lornjon, pitajući za identitet tog neugledno odevenog stranca nezanimljivog izgleda kome je knez namesnik ukazivao tako upadljivo počast.
<BR>&nbsp;&nbsp;&nbsp;&nbsp;&nbsp;U Vinisovim odajama Hardin se savršeno udobno smesti i uz zahvalni šapat primi čašu pića koju mu je namesnik lično sipao.
<BR>&nbsp;&nbsp;&nbsp;&nbsp;&nbsp;"Lokrisovo vino, Hardine", reče Vinis, "iz kraljevih podruma. Nešto pravo, odležalo je dva veka. Pohranili su ga deset godina pre Zeonske pobune."
<BR>&nbsp;&nbsp;&nbsp;&nbsp;&nbsp;"Pravo kraljevsko piće", učtivo potvrdi Hardin. "Za Leopolda I, kralja Anakreona!"
<BR>&nbsp;&nbsp;&nbsp;&nbsp;&nbsp;Otpiše, a Vinis poćuta, pa blago dodade: "I uskoro Cara Periferije, a posle, ko zna? Možda će se jednog dana Galaksija ponovo ujedniti."
<BR>&nbsp;&nbsp;&nbsp;&nbsp;&nbsp;"Nesumnjivo. To će učiniti Anakreon?"
<BR>&nbsp;&nbsp;&nbsp;&nbsp;&nbsp;"Što da ne? Uz pomoć Zadužbine, naša naučna premoć nad ostatkom Periferije biće neosporna."
<BR>&nbsp;&nbsp;&nbsp;&nbsp;&nbsp;Hardin odloži praznu čašu i reče: "Pa da, razume se, samo što je Zadužbina dužna da pomogne svakoj naciji koja od nje zatraži naučnu pomoć. Zbog velikog idealizma naše vlade i visokog moralnog zadatka koji je postavio naš osnivač Hari Seldon, nismo u stanju da imamo ljubimce. Tu se ne može ništa, Vaše visočanstvo."
<BR>&nbsp;&nbsp;&nbsp;&nbsp;&nbsp;Vinis se još šire osmehnu. "Galaktički duh, da upotrebim popularnu frazu, pomaže onima koji se sami pomažu. Sasvim razumem: kad bi to zavisilo od nje, Zadužbina ne bi nikada sarađivala."
<BR>&nbsp;&nbsp;&nbsp;&nbsp;&nbsp;"Ne bih se s vama složio. Opravili smo za vas carsku krstaricu, mada je moj Navigacioni odbor želeo da je i sam dobije radi istraživanja."
<BR>&nbsp;&nbsp;&nbsp;&nbsp;&nbsp;Namesnik ironično ponovi poslednje reči: "Radi istraživanja! Da! Ali da vam usput nisam zapretio ratom, ne biste je opravili."
<BR>&nbsp;&nbsp;&nbsp;&nbsp;&nbsp;Hardin negodujući mahnu. "Ne znam."
<BR>&nbsp;&nbsp;&nbsp;&nbsp;&nbsp;"Ja znam. A ta pretnja i dalje postoji."
<BR>&nbsp;&nbsp;&nbsp;&nbsp;&nbsp;"I dalje?"
<BR>&nbsp;&nbsp;&nbsp;&nbsp;&nbsp;"Sada je već prilično dockan govoriti o pretnjama." Vinis baci brz pogled na sat koji je stajao na njegovom pisaćem stolu. "Pazite, Hardine, na Anakreonu ste već jednom bili. Tada ste bili mladi; obojica smo bili mladi. Ali već tada smo potpuno različito gledali na stvari. Vi ste, što bi rekli, čovek koji voli mir, zar ne?"
<BR>&nbsp;&nbsp;&nbsp;&nbsp;&nbsp;"Pretpostavljam da jesam. Ili bar, smatram da je nasilje neekonomično sredstvo da bi se ostvario neki cilj. Uvek postoje bolje zamene, mada ponekad mogu biti manje neposredne."
<BR>&nbsp;&nbsp;&nbsp;&nbsp;&nbsp;"Da. Čuo sam za vašu čuvenu uzrečicu: 'Za nesposobnog nasilje je poslednji izlaz.' No ipak", namesnik počeša uho sa izveštačenom rasejanošću, "ne bih za sebe baš rekao da sam nesposoban."
<BR>&nbsp;&nbsp;&nbsp;&nbsp;&nbsp;Hardin uljudno klimnu, ne rekavši ništa.
<BR>&nbsp;&nbsp;&nbsp;&nbsp;&nbsp;"Uprkos tome", nastavi Vinis, "uvek sam verovao u neposrednu akciju. Verovao sam u to da moram prokrčiti prav put do svog cilja, a zatim se tog puta držati. Mnogo sam na taj način postigao, a očekujem da postignem i više."
<BR>&nbsp;&nbsp;&nbsp;&nbsp;&nbsp;"Znam", upade Hardin. "Verujem da na način koji ste opisali krčite put za vas i vašu decu koji vas vodi upravo do prestola, ako se uzme u obzir nesrećna smrt kraljevog oca, vašeg starijeg brata, i sumnjivo zdravstveno stanje samog kralja. Zar ne, njegovo zdravstveno stanje je sumnjivo?"
<BR>&nbsp;&nbsp;&nbsp;&nbsp;&nbsp;Na ovaj ujed Vinis se namršti, a glas mu postade oštriji.
<BR>&nbsp;&nbsp;&nbsp;&nbsp;&nbsp;"Hardine, bilo bi uputno da neke teme izbegavate. U zabludi ste ako smatrate da kao gradonačelnik Terminusa imate pravo da stavljate nekakve... hm... nepromišljene primedbe, ali oslobodite se te zablude. Mene reči ne plaše. Moja je životna filosofija da problemi nestaju ukoliko se čovek sa njima smelo suoči, a do sada im nijednom nisam okrenuo leđa."
<BR>&nbsp;&nbsp;&nbsp;&nbsp;&nbsp;"U to ne sumnjam. Koji je to specifični problem kome u ovom času nećete okrenuti leđa?"
<BR>&nbsp;&nbsp;&nbsp;&nbsp;&nbsp;"Problem kako ubediti Zadužbinu da sarađuje, Hardine. Vaša mirovna politika, vidite, navela vas je da načinite nekoliko veoma ozbiljnih grešaka, samo zbog toga što ste potcenili smelost vašeg protivnika. Ne boji se svako neposredne akcije kao vi."
<BR>&nbsp;&nbsp;&nbsp;&nbsp;&nbsp;"Na primer?" bocnu ga Hardin.
<BR>&nbsp;&nbsp;&nbsp;&nbsp;&nbsp;"Na primer, na Anakreon ste došli sami, a sami ste došli i u moje odaje."
<BR>&nbsp;&nbsp;&nbsp;&nbsp;&nbsp;Hardin se obazre oko sebe. "I šta tu nije u redu?"
<BR>&nbsp;&nbsp;&nbsp;&nbsp;&nbsp;"Ništa", odvrati namesnik, "osim što pred vratima ove odaje stoji pet gardista, dobro naoružanih i spremnih da pucaju. Mislim da se ne možete udaljiti, Hardine."
<BR>&nbsp;&nbsp;&nbsp;&nbsp;&nbsp;Gradonačelnikove obrve se podigoše. "Ne želim da vas uskoro napustim. Zar me se toliko plašite?"
<BR>&nbsp;&nbsp;&nbsp;&nbsp;&nbsp;"Uopšte vas se ne plašim. Ali ovo vam pokazuje stepen moje rešenosti. Nazovimo to nagoveštajem?"
<BR>&nbsp;&nbsp;&nbsp;&nbsp;&nbsp;"Zovite to kako vam drago", ravnodušno će Hardin, "neću se ni zbog kakvog incidenta uzbuđivati pa ma kako ga vi budete nazvali."
<BR>&nbsp;&nbsp;&nbsp;&nbsp;&nbsp;"Siguran sam da ćete vremenom promeniti stav. No, učinili ste još jednu grešku, Hardine, ozbiljniju. Izgleda da je ta planeta Terminus potpuno bez odbrane."
<BR>&nbsp;&nbsp;&nbsp;&nbsp;&nbsp;"Prirodno. Čega bismo se bojali? Ne ugrožavamo ničije interese, a svima na isti način pomažemo."
<BR>&nbsp;&nbsp;&nbsp;&nbsp;&nbsp;"Ostajući bespomoćni", produži Vinis, "ljubazno ste nam pomogli da se naoružamo, posebno nam pomogavši da razvijemo sopstvenu flotu, veliku flotu. U stvari, flotu koja je, pošto ste nam uručili i veliku carsku krstaricu, sada konačno nepobediva."
<BR>&nbsp;&nbsp;&nbsp;&nbsp;&nbsp;"Vaše veličanstvo uludo traćite vreme." Hardin se pomeri kao da će ustati iz naslonjače. "Ukoliko nameravate da objavite rat i upoznajete me sa tom činjenicom, onda mi morate dozvoliti da smesta stupim u vezu sa mojom vladom."
<BR>&nbsp;&nbsp;&nbsp;&nbsp;&nbsp;"Sedite, Hardine. Ne objavljujem rat, niti ćete vi stupiti u vezu sa vašom vladom. Kada se rat povede, a ne objavi, Hardine, već povede, Zadužbinu će o tome blagovremeno obavestiti atomski topovi anakreonske flote, koju će na admiralskom brodu Vinis, nekadašnjoj krstarici Carske flote, predvoditi moj rođeni sin."
<BR>&nbsp;&nbsp;&nbsp;&nbsp;&nbsp;Hardin se namršti. "Kada to treba da bude?"
<BR>&nbsp;&nbsp;&nbsp;&nbsp;&nbsp;"Ukoliko vas to zanima, brodovi su tačno pre pedeset minuta, u jedanaest, napustili Anakreon, a prvi hitac će biti ispaljen čim Terminus bude na vidiku, što bi trebalo da bude sutra oko podneva. Možete se smatrati ratnim zarobljenikom."
<BR>&nbsp;&nbsp;&nbsp;&nbsp;&nbsp;"Upravo takvim se i smatram, Vaše visočanstvo", još namršten odgovori Hardin. "Ali sam razočaran."
<BR>&nbsp;&nbsp;&nbsp;&nbsp;&nbsp;Vinis se oholo isceri. "Je li to sve?"
<BR>&nbsp;&nbsp;&nbsp;&nbsp;&nbsp;"Da. Pomislio sam da bi trenutak krunisanja, ponoć, bio logično vreme da se pokrene flota. Očigledno ste želeli da rat započne dok ste još namesnik. Inače, bilo bi to mnogo dramatičnije."
<BR>&nbsp;&nbsp;&nbsp;&nbsp;&nbsp;Namesnik se zabulji u njega: "O čemu vi to, svemira mu, govorite?"
<BR>&nbsp;&nbsp;&nbsp;&nbsp;&nbsp;"Zar ne shvatate?" tiho će Hardin. "Moj protivudar je planiran za ponoć."
<BR>&nbsp;&nbsp;&nbsp;&nbsp;&nbsp;Vinis poskoči sa stolice. "Ne blefirajte. Nema protivudara. Ukoliko računate na podršku ostalih kraljevstava, oprostite se. Sve njihove flote zajedno ne mogu se porediti s našom."
<BR>&nbsp;&nbsp;&nbsp;&nbsp;&nbsp;"To znam. Ne nameravam da ispalim nijedan hitac. Stvar je prosto u tome što je pre nedelju dana puštena vest da će od ponoći današnjeg dana čitava planeta Anakreon biti pod interdiktom."
<BR>&nbsp;&nbsp;&nbsp;&nbsp;&nbsp;"Interdikt."
<BR>&nbsp;&nbsp;&nbsp;&nbsp;&nbsp;"Da. Ukoliko ne shvatate, mogu vam objasniti; to znači da će svaki sveštenik u Anakreonu štrajkovati sve dok ne povučem naređenje. A to ne mogu učiniti sve dok sam u izolaciji; niti bih to učinio čak i da nisam. On se naže napred i sa iznenadnom živahnošću dodade:
<BR>&nbsp;&nbsp;&nbsp;&nbsp;&nbsp;"Shvatate li, Vaše visočanstvo, da napad na Zadužbinu predstavlja skrnavljenje najgore vrste?"
<BR>&nbsp;&nbsp;&nbsp;&nbsp;&nbsp;Vinis je očigledno pokušavao da povrati prisebnost. "Ne govorite tako nešto meni, Hardine. Čuvajte to za gomilu."
<BR>&nbsp;&nbsp;&nbsp;&nbsp;&nbsp;"Dragi moj Vinise, a za koga drugog bih i čuvao? Pretpostavljam da je u toku poslednjih pola sata svaki hram na Anakreonu stecište gomila koje slušaju sveštenike kako im upravo na ovu temu govore. Na Anakreonu nema nijednog čoveka niti žene koji ne znaju da je njihovo vođstvo bez povoda izvršilo pogani napad na središte njihove religije. Ali do ponoći su preostala još samo četiri minuta. Bolje siđi u plesnu dvoranu kako bi posmatrao zbivanja. Sa ovih pet stražara pred vratima biću bezbedan."
<BR>&nbsp;&nbsp;&nbsp;&nbsp;&nbsp;Ponovo se zavali u naslonjaču, nasuvši još jednu čašu lokrisovog vina i sa savršenom ravnodušnošću zagleda se u tavanicu.
<BR>&nbsp;&nbsp;&nbsp;&nbsp;&nbsp;Vinis posla prigušenu psovku u vazduh i izlete iz sobe.
<BR>&nbsp;&nbsp;&nbsp;&nbsp;&nbsp;Među elitom u plesnoj dvorani zavladao je muk, dok se pravio široki prolaz za presto. Leopold je sada sedeo na njemu šaka položenih na doručja, visoko uzdignute glave i sleđena lica. Ogromni polijeleji pogasiše se, a u difuznoj, višebojnoj svetlosti majušnih atomo sijalica, koje su pokrivale zasvođenu tavanicu, kraljevska aura blistala je jasno, uzdižući se visoko iznad njegove glave i oblikujući plamenu krunicu.
<BR>&nbsp;&nbsp;&nbsp;&nbsp;&nbsp;Vinis zastade na stepeništu. Niko ga nije primećivao, svi pogledi bili su upereni na presto. On stisnu pesnice i tu i ostade; Hardin ga neće navesti na nepromišljene postupke.
<BR>&nbsp;&nbsp;&nbsp;&nbsp;&nbsp;U to se presto zatrese. Bešumno se podiže uvis i poče da se pomera. S postolja, polagano niz stepenice, a zatim vodoravno, na šest palaca od poda, uputi se prema ogromnom otvorenom prozoru.
<BR>&nbsp;&nbsp;&nbsp;&nbsp;&nbsp;Na zvuk duboke zvonjave, koja je označila ponoć, zaustavi se pred prozorom, a kraljeva aura utrnu.
<BR>&nbsp;&nbsp;&nbsp;&nbsp;&nbsp;Sleđeni kralj se trenutak nije ni pomerio, lica iskrivljenog od iznenađenja, bez aure, običan smrtnik, a onda presto kljoknu i pade na pod sa visine od šest palaca, uz zaglušni tresak, upravo u času kada su se sva svetla u palati ugasila.
<BR>&nbsp;&nbsp;&nbsp;&nbsp;&nbsp;Kroz vrisku i metež odjeknu snažni Vinisov glas: "Baklje! Dajte baklje!"
<BR>&nbsp;&nbsp;&nbsp;&nbsp;&nbsp;Deleći bubotke nalevo i nadesno, on prokrči sebi put do vrata. Garda izvan dvorane navre u tamu.
<BR>&nbsp;&nbsp;&nbsp;&nbsp;&nbsp;Nekako donesoše baklje u plesnu dvoranu; baklje namenjene džinovskoj bakljadi koja je trebalo da prođe kroz gradske ulice posle krunisanja.
<BR>&nbsp;&nbsp;&nbsp;&nbsp;&nbsp;U dvorani su se vrzmali gardisti s bakljama... plavim, zelenim i crvenim... a neobično svetlo osvetljavalo je preplašena, zbunjena lica.
<BR>&nbsp;&nbsp;&nbsp;&nbsp;&nbsp;"Sve je u redu", vikao je Vinis. "Ostanite na svojim mestima. Za koji čas će doći struja." On se obrati gardijskom kapetanu koji je ukrućeno stajao u stavu mirno. "Šta je to, kapetane?"
<BR>&nbsp;&nbsp;&nbsp;&nbsp;&nbsp;"Vaše visočanstvo", dobi smesta odgovor, "palatu su okružili građani."
<BR>&nbsp;&nbsp;&nbsp;&nbsp;&nbsp;"Šta žele?" zareža Vinis.
<BR>&nbsp;&nbsp;&nbsp;&nbsp;&nbsp;"Predvodi ih sveštenik. Prepoznali su ga, to je prvosveštenik Poli Verisov. Traži da se odmah oslobodi gradonačelnik Salvor Hardin i prekine rat protiv Zadužbine."
<BR>&nbsp;&nbsp;&nbsp;&nbsp;&nbsp;Oficir je ovaj izveštaj podnosio bezizražajnim glasom, ali mu je pogled nesigurno bežao u stranu.
<BR>&nbsp;&nbsp;&nbsp;&nbsp;&nbsp;Vinis povika: "Ukoliko taj ološ pokuša da se probije u palatu, raznesite ga. Za sada, ništa više. Neka urlaju! Sutra ćemo se obračunati."
<BR>&nbsp;&nbsp;&nbsp;&nbsp;&nbsp;Baklje su sada bile razmeštene, a dvorana ponovo osvetljena. Vinis odjuri do prestola koji se još nalazio pored prozora, i podiže malaksalog Leopolda čije je lice imalo voštanu boju.
<BR>&nbsp;&nbsp;&nbsp;&nbsp;&nbsp;"Hajde sa mnom!" On baci brz pogled kroz prozor. Grad je bio u gustoj tmini. Odozdo su se čuli promukli, izmešani krici gomile. Jedino se desno od palate, gde se nalazio hram Argolid, videlo svetlo. On ljutito opsova i odvuče kralja.
<BR>&nbsp;&nbsp;&nbsp;&nbsp;&nbsp;Vinis nahrupi u svoje odaje, a za njim uđoše petorica gardista. Leopold ih je sledio razrogačenih očiju, zenemeo od straha.
<BR>&nbsp;&nbsp;&nbsp;&nbsp;&nbsp;"Hardine", hrapavo reče Vinis, "igraš se sa silama koje su jače od tebe."
<BR>&nbsp;&nbsp;&nbsp;&nbsp;&nbsp;Gradonačelnik se ni ne obazre na govornika. I dalje je sedeo okružen bisernom svetlošću džepne atomo lampice, sa pomalo ironičnim osmehom na licu.
<BR>&nbsp;&nbsp;&nbsp;&nbsp;&nbsp;"Dobro jutro, Vaše veličanstvo", obrati se Leopoldu. "Čestitam vam na krunisanju."
<BR>&nbsp;&nbsp;&nbsp;&nbsp;&nbsp;"Hardine!" ponovo povika Vinis, "naredi svojim sveštenicima da se vrate na dužnost."
<BR>&nbsp;&nbsp;&nbsp;&nbsp;&nbsp;Hardin ga hladno pogleda. "Sam im to naredi, Vinise, pa ćeš videti ko se igra silama jačim od sebe. U ovom času na Anakreonu nijedan točak se ne okreće. Nijedno svetlo ne gori, izuzev u hramovima. Ni kap vode ne teče, izuzev u hramovima. Na ovoj polovini planete gde je zima nema nijedne kalorije toplote, izuzev u hramovima. Bolnice više ne primaju bolesnike. Centrale su zatvorene. Svi brodovi su na zemlji. Ako ti se to ne sviđa, Vinise, ti možeš narediti sveštenicima da se vrate na posao. Ja to neću uraditi."
<BR>&nbsp;&nbsp;&nbsp;&nbsp;&nbsp;"Svemira mi, Hardine, i hoću. Ukoliko treba da dođe do obračuna, neka bude. Videćemo da li će se tvoji sveštenici suprotstaviti vojsci. Još večeras će svaki hram na planeti biti stavljen pod vojni nadzor."
<BR>&nbsp;&nbsp;&nbsp;&nbsp;&nbsp;"Vrlo dobro. Samo, kako ćeš izdati naređenje? Sve veze na planeti su prekinute. Videćeš da radio, televizija i ultrakratki talasi ne funkcionišu. U stvari, jedino sredstvo veze koje će funkcionisat, razume se, osim onih u hramovima, upravo je televizor u ovoj sobi, a ja sam ga podesio tako da može samo da prima."
<BR>&nbsp;&nbsp;&nbsp;&nbsp;&nbsp;Vinis se uzalud borio za dah, a Hardin nastavi: "Ukoliko želiš, možeš narediti svojoj vojsci da uđe u hram Argolid, koji je tu pored palate, a onda možeš upotrebiti ultratalasne stanice kako bi stupio u vezu sa drugim delovima planete. Međutim, ukoliko to uradiš, bojim se da bi tvoju vojsku gomila rasturila u komade, a ko će ti onda štititi palatu, Vinise? I vaše živote, Vinise?"
<BR>&nbsp;&nbsp;&nbsp;&nbsp;&nbsp;Vinis promuklo reče: "Izdržaćemo, đavole. Izdržaćemo jedan dan. Neka gomila urla, neka ugasne energija, ali mi ćemo izdržati. A kada stigne vest da je Zadužbina zauzeta, tvoja će gomila shvatiti u kakvom ja vakuumu izgrađena njena religija, pa će napustiti tvoje sveštenike i okrenuće se protiv njih.
<BR>&nbsp;&nbsp;&nbsp;&nbsp;&nbsp;Ostavljam ti vremena do sutra u podne, Hardine, možeš da zaustaviš energiju na Anakreonu, ali ne možeš da zaustaviš moju flotu."
<BR>&nbsp;&nbsp;&nbsp;&nbsp;&nbsp;Likujući je zakreštao: "Na svom putu su, Hardine, a na čelu im je velika krstarica za koju si sam naredio da se opravi."
<BR>&nbsp;&nbsp;&nbsp;&nbsp;&nbsp;Hardin veselo odvrati: "Da, krstarica za koju sam naredio da se opravi, ali na moj način. Kaži, Vinise, jesi li nekada čuo za ultratalasni relej? Ne, vidim da nisi. Pa, za jedno dva minuta videćeš šta relej može da napravi."
<BR>&nbsp;&nbsp;&nbsp;&nbsp;&nbsp;Dok je govorio televizor ožive, i on se ispravi:
<BR>&nbsp;&nbsp;&nbsp;&nbsp;&nbsp;"Ne, za dve sekunde. Sedi i slušaj, Vinise."
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
