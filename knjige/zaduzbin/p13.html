<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kada je Hardin porekao svoje vlasništvo nad Dnevnikom bukvalno je, možda, bio u pravu, ali samo bukvalno. Hardin je bio duša pokreta da se Terminus pretvori u samoupravnu gradsku opštinu... bio je izabran za prvog gradonačelnika te opštine... te tako, iako nijedna deonica Dnevnika nije glasila na njega, nije bilo začuđujuće što je nekih šezdeset procenata kontrolisao na zaobilaznije načine.
<BR>&nbsp;&nbsp;&nbsp;&nbsp;&nbsp;A bilo je načina.
<BR>&nbsp;&nbsp;&nbsp;&nbsp;&nbsp;Stoga, kada je Hardin nagovestio Pirenu da bi mu trebalo dozvoliti da prisustvuje sastancima Upravnog odbora, nije baš bio neki sticaj okolnosti što je i Dnevnik započeo sličnu kampanju. Kao ni to da je održan prvi masovni skup u istoriji Zadužbine na kome se tražilo da Grad bude zastupljen u 'nacionalnoj' vladi.
<BR>&nbsp;&nbsp;&nbsp;&nbsp;&nbsp;Konačno, Piren je preko volje kapitulirao.
<BR>&nbsp;&nbsp;&nbsp;&nbsp;&nbsp;Sedeći u dnu stola, Hardin je dokono razmišljao šta je bilo to što je činilo da fizičari... naučnici budu tako loši upravljači. Možda je to dolazilo otuda što su isuviše bili naviknuti na nesavitljive činjenice, a premalo na savitljiv narod.
<BR>&nbsp;&nbsp;&nbsp;&nbsp;&nbsp;Bilo kako bilo, s leve strane su mu bili Tomaz Sat i Džord Fara, a s desne Landin Krast i Jejt Fulem, dok je Piren lično predsedavao. Sve ih je, razume se, poznavao, ali mu se činilo da su za ovu priliku odlučili da budu naročito naduveni.
<BR>&nbsp;&nbsp;&nbsp;&nbsp;&nbsp;Dok se odvijao uvodni postupak Hardin je napola dremao, ali se prenu kada je Piren, pripremajući se, otpio iz čaše pred sobom i rekao: "Sa zadovoljstvom obaveštavam Odbor da sam posle našeg poslednjeg sastanka primio poruku da će Gospodar Dorvin, Veliki kancelar Carstva, doputovati na Terminus kroz dve nedelje. Moglo bi se očekivati da će naši odnosi sa Anakreonom biti izglađeni na naše veliko zadovoljstvo, čim Car bude upoznat sa situacijom."
<BR>&nbsp;&nbsp;&nbsp;&nbsp;&nbsp;Nasmeši se, obrativši se Hardinu preko stola: "Saopštenje u ovom smislu dato je Dnevniku."
<BR>&nbsp;&nbsp;&nbsp;&nbsp;&nbsp;Hardin prigušeno šmrknu. Očigledno da je jedini razlog što mu je bio dozvoljen pristup u svetilište bila Pirenova želja da se pred njim razmeće ovim obaveštenjem.
<BR>&nbsp;&nbsp;&nbsp;&nbsp;&nbsp;On reče jednolično: "Ukoliko se manemo neodređenih reči, šta očekujete da će Gospodar Dorvin učiniti?"
<BR>&nbsp;&nbsp;&nbsp;&nbsp;&nbsp;Odgovorio mu je Tomaz Sat. Imao je tu lošu naviku da se, kada bi bio u uzvišenom raspoloženju, čoveku obraća u trećem licu: "Očito je", primeti on, "da je gradonačelnik Hardin profesionalni cinik. Teško je verovati da ne shvata da se ne može očekivati da Car dozvoli da se njegova uzvišena lična prava krše."
<BR>&nbsp;&nbsp;&nbsp;&nbsp;&nbsp;"Zato? Šta bi učinio u takvom slučaju?"
<BR>&nbsp;&nbsp;&nbsp;&nbsp;&nbsp;Nastade uznemireno komešanje, Piren reče: "Ne pridržavaš se poslovnika." Posle kratkog premišljanja, on dodade: "Osim toga, to su skoro veleizdajničke izjave."
<BR>&nbsp;&nbsp;&nbsp;&nbsp;&nbsp;"Treba li da smatram da mi je odgovoreno?"
<BR>&nbsp;&nbsp;&nbsp;&nbsp;&nbsp;"Da! Ukoliko više nemaš ništa da kažeš..."
<BR>&nbsp;&nbsp;&nbsp;&nbsp;&nbsp;"Nemoj olako donositi zaključke. Želeo bih da postavim jedno pitanje. Osim ovog diplomatskog poteza... za koji se može, ali i ne mora pokazati da nešto znači... da li je nešto konkretno učinjeno da se anakreonska opasnost suzbije?"
<BR>&nbsp;&nbsp;&nbsp;&nbsp;&nbsp;Jejt Fulen je šakom predano gladio svoje jarko riđe brkove.
<BR>&nbsp;&nbsp;&nbsp;&nbsp;&nbsp;"Vi s te strane vidite neku opasnost?"
<BR>&nbsp;&nbsp;&nbsp;&nbsp;&nbsp;"A vi ne?"
<BR>&nbsp;&nbsp;&nbsp;&nbsp;&nbsp;"Jedva", uzvrati ovaj milostivo. "Car..."
<BR>&nbsp;&nbsp;&nbsp;&nbsp;&nbsp;"Tako mi Svemira!" Hardin oseti da ga obuzima bes. "Šta je ovo? Svaki čas neko spominje 'Cara' ili 'Carstvo' kao da su to čarobne reči. Car je udaljen pedeset hiljada parseka, a sumnjam da ga je za nas briga. A i da jeste, šta može da učini? Ono što je i bilo carske flote u ovim područjima sada je u rukama četiri kraljevstva, a Anakreon je dobio svoj deo. Čujte, moramo se boriti topovima, a ne rečima. Shvatite to. Ostavili su nas dva meseca na miru, uglavnom zbog toga što smo kod Anakreona stvorili predstavu da imamo atomsko oružje. Svi dobro znamo da je to šarena laža. Atomsku energiju imamo, ali samo za komercijalnu upotrebu, a čak i nje nedovoljno. Oni će to otkriti, i ako mislite da će uživati što su bili nasamareni, varate se."
<BR>&nbsp;&nbsp;&nbsp;&nbsp;&nbsp;"Dragi moj gospodine..."
<BR>&nbsp;&nbsp;&nbsp;&nbsp;&nbsp;"Stanite, nisam još završio." Hardin se zagrejao. Ovo mu se dopadalo. "Lepo je to dovlačiti ovamo kancelare ali bi bilo još lepše da je dovučeno i nekoliko velikih opsadnih topova sa lepim atomskim bombama. Gospodo, izgubili smo dva meseca, a možda nećemo imati još dva meseca za gubljenje. Šta nameravate da preduzmete."
<BR>&nbsp;&nbsp;&nbsp;&nbsp;&nbsp;Besno nabravši svoj dugi nos, Landin Krast reče: "Ukoliko predlažete militarizaciju Zadužbine, ja o tome neću ni da čujem. To bi značilo da otvoreno ulazimo u politiku. A mi smo, velikogradonačelniče, naučna zadužbina i ništa drugo."
<BR>&nbsp;&nbsp;&nbsp;&nbsp;&nbsp;Sat dodade: "Taj čovek, štaviše, ne shvata da bi naoružavanje značilo povlačenje ljudi... dragocenih ljudi... sa rada na Enciklopediji. To se nipošto ne može učiniti, pa bilo šta da se dogodi."
<BR>&nbsp;&nbsp;&nbsp;&nbsp;&nbsp;"Sasvim tačno", složi se Piren. "Uvek, i pre svega - Enciklopedija."
<BR>&nbsp;&nbsp;&nbsp;&nbsp;&nbsp;Hardin zaječa u sebi. Izleda da je Enciklopedija čitavom Odboru ozbiljno udarila u mozak.
<BR>&nbsp;&nbsp;&nbsp;&nbsp;&nbsp;On reče ledenim glasom: "Da li je ovom Oboru ikada palo na um da Terminus može imati i nekih drugih interesa, osim enciklopedije?"
<BR>&nbsp;&nbsp;&nbsp;&nbsp;&nbsp;Piren uzvrati: "Ne vidim, Hardine, kako Zadužbina može imati nekog drugog interesa osim Enciklopedije."
<BR>&nbsp;&nbsp;&nbsp;&nbsp;&nbsp;"Nisam rekao Zadužbina, rekao sam Terminus. Bojim se da ne shvatate situaciju. Na Terminusu nas ima ceo milion, a najviše ako sto pedeset hiljada radi na Enciklopediji. Za nas ostale ovo je domovina. Ovde smo rođeni. Ovde živimo. U poređenju sa našim farmama, domovima i fabrikama, Enciklopedija nam veoma malo znači. Mi želimo da ta dobra budu zaštićena..."
<BR>&nbsp;&nbsp;&nbsp;&nbsp;&nbsp;Vikom ga ućutkaše.
<BR>&nbsp;&nbsp;&nbsp;&nbsp;&nbsp;"Enciklopedija pre svega", procedi Krast. "Pred nama je zadatak koji moramo ispuniti."
<BR>&nbsp;&nbsp;&nbsp;&nbsp;&nbsp;"Zadatak, dođavola", povika Hardin. "To je možda bilo tačno pre pedeset godina ali ovo je novo pokolenje."
<BR>&nbsp;&nbsp;&nbsp;&nbsp;&nbsp;"Nema to veze sa tim", odgovori Piren. "Mi smo naučnici."
<BR>&nbsp;&nbsp;&nbsp;&nbsp;&nbsp;Hardin to iskoristi. "Ipak, da li ste vi to? Lepa je to halucinacija, zar ne? Vaša bulumenta je savršeni primer za sve ono što nije bilo u redu sa celom Galaksijom, tokom više hiljada godina. Kakva je to nauka, da se zabiješ ovde i da vekovima klasifikuješ delo naučnika iz poslednjeg milenijuma? Da li ste ikada pomislili da krenete dalje, da proširite njihovo saznanje, da ga usavršite? Ne! Sasvim ste zadovoljni što stagnirate. Cela Galaksija stagnira i stagnirala je, samo Svemir zna, koliko dugo. Zbog toga se i buni Periferija; zbog toga se prekidaju komunikacije; zbog toga ratne čarke postaju večne; zbog toga čitavi sistemi gube atmosku energiju i vraćaju se na varvarsku tehniku hemijske energije.
<BR>&nbsp;&nbsp;&nbsp;&nbsp;&nbsp;Ukoliko mene pitate", povika on više se ne uzdržavajući, "Galaksija ide u Tandariju!"
<BR>&nbsp;&nbsp;&nbsp;&nbsp;&nbsp;Zaustavi se naglo i sruči na stolicu kako bi povratio dah, ne obraćajući pažnju na dvojicu ili trojicu koji su pokušavali da mu uglas odgovore.
<BR>&nbsp;&nbsp;&nbsp;&nbsp;&nbsp;Krast uze reč: "Ne znam šta pokušavate da postignete vašim histeričnim tvrđenjima, gospodine gradonačelniče. Izvesno je da ne unosite ništa konstruktivno u diskusiju. Gospodine Predsedniče, predlažem da se govornikove primedbe izbace iz zapisnika, a da se diskusija nastavi od onoga mesta gde je bila prekinuta."
<BR>&nbsp;&nbsp;&nbsp;&nbsp;&nbsp;Džord Fara se po prvi put pokrenu. Fara do sada nije učestvovao u raspravi, čak ni kada je bila najžešća. No, sada njegov krepki glas, krepak onoliko koliko je bio krepak i svaki delić njegovog sto trideset pet kilograma teškog tela, basirajući prokrči sebi put.
<BR>&nbsp;&nbsp;&nbsp;&nbsp;&nbsp;"Da nismo nešto zaboravili, gospodo?"
<BR>&nbsp;&nbsp;&nbsp;&nbsp;&nbsp;"Šta?" Svadljivo upita Piren.
<BR>&nbsp;&nbsp;&nbsp;&nbsp;&nbsp;"Da kroz mesec dana slavimo našu pedesetogodišnjicu." Fara je posedovao sposobnost da najočiglednija opšta mesta izgovara sa velikom dubokomislenošću.
<BR>&nbsp;&nbsp;&nbsp;&nbsp;&nbsp;"I, onda?"
<BR>&nbsp;&nbsp;&nbsp;&nbsp;&nbsp;"I da će se na tu godišnjicu", nastavi spokojno Fara, "otvoriti Kripta Harija Seldona. Da li ste ikad pomislili šta bi u Kripti moglo biti?"
<BR>&nbsp;&nbsp;&nbsp;&nbsp;&nbsp;"Ne znam. Nešto uobičajeno. Možda prigodni govor sa čestitkama. Mislim da Kripti ne treba pridavati značaj, mada je Dnevnik", i tu besno pogleda u Hardina, koji mu uzvrati osmehom, "pokušao da od toga napravi problem. To sam, međutim, na vreme sprečio."
<BR>&nbsp;&nbsp;&nbsp;&nbsp;&nbsp;"Aha", reče Fara, "ali možda nisi bio u pravu. Zar vam se ne čini..." i tu zastade, spustivši prst na svoj mali okrugli nos, "da se Kripta otvara u veoma pogodan čas?"
<BR>&nbsp;&nbsp;&nbsp;&nbsp;&nbsp;"Hoćeš reći, u veoma nepogodan čas", promumla Fulem. "Imamo i drugih briga."
<BR>&nbsp;&nbsp;&nbsp;&nbsp;&nbsp;"Važnijih od poruke Harija Seldona? Ne verujem." Fara postade dostojanstveniji no ikad, a Hardin ga je zamišljeno posmatrao. Na šta li cilja?
<BR>&nbsp;&nbsp;&nbsp;&nbsp;&nbsp;"U stvari", reče Fara zadovoljno, "vi svi kao da zaboravljate da je Seldon bio najveći psiholog našeg doba i osnivač naše Zadužbine. Izgleda umesno pretpostaviti da je svoju nauku iskoristio kako bi odredio verovatni tok istorije u neposrednoj budućnosti. Ukoliko je to učinio, kao što izgleda verovatno, ponavljam da je sigurno uspeo i da nađe načina da nas upozori na opasnost, a i da nam, možda, ukaže na rešenje. Znate, Enciklopedija mu je bila vrlo prirasla srcu."
<BR>&nbsp;&nbsp;&nbsp;&nbsp;&nbsp;Prevagnu osećaj nedoumice. Piren se nakašlja. "Pa sad, ne znam. Psihologija jeste velika nauka, ali, u ovom času, čini mi se da među nama nema psihologa. Izgleda da smo na nesigurnom tlu."
<BR>&nbsp;&nbsp;&nbsp;&nbsp;&nbsp;Fara se okrete prema Hardinu. "Zar vi niste studirali psihlogiju kod Alurina?"
<BR>&nbsp;&nbsp;&nbsp;&nbsp;&nbsp;Hardin odgovori, napola zaokupljen sanjarenjem: "Da, mada nisam okončao studije. Dosadila mi je teorija. Želeo sam da postanem inženjer psihologije, ali nismo imali mogućnosti pa sam tako počeo da se bavim najsličnijim poslom... otišao sam u političare. Praktično vam to iziđe na isto."
<BR>&nbsp;&nbsp;&nbsp;&nbsp;&nbsp;"Pa šta mislite o Kripti?"
<BR>&nbsp;&nbsp;&nbsp;&nbsp;&nbsp;Hardin oprezno odgovori: "Ne znam."
<BR>&nbsp;&nbsp;&nbsp;&nbsp;&nbsp;Do kraja sednice ne izusti više ni reči, iako se ponovo vratiše na pitanje Kancelara Carstva.
<BR>&nbsp;&nbsp;&nbsp;&nbsp;&nbsp;Zapravo, nije ni slušao. Uputili su ga novim pravcem i stvari su počele da dolaze na svoja mesta, pomalo. Mali uglovi su se uklapali... jedan ili dva.
<BR>&nbsp;&nbsp;&nbsp;&nbsp;&nbsp;A ključ je bila psihologija. U to je bio siguran. Očajnički je pokušavao da se priseti psihološke teorije koju je nekada učio ... a na osnovu nje je jednu stvar od samog početka ispravno shvatio.
<BR>&nbsp;&nbsp;&nbsp;&nbsp;&nbsp;Jedan veliki psiholog, kakav je Seldon bio, mogao bi dovoljno proniknuti u ljudske emocije i ljdske reakcije tako da bude kadar da u širokim crtama predskaže istorijsko kretanje u budućnosti.
<BR>&nbsp;&nbsp;&nbsp;&nbsp;&nbsp;A to znači - hm!
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
