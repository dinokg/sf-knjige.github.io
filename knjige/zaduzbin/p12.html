<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Anselma pl. Rodrika - "pl." je označavalo plavu krv - podprefekta Plueme i Izvanrednog izaslanika Njegove Visosti od Anakreon... plus još pola tuceta titula... u svemirskoj luci sačekao je Salvor Hardin uz sav upečatljiv ritual takve svečane prilike.
<BR>&nbsp;&nbsp;&nbsp;&nbsp;&nbsp;Kiselo se smešeći, uz dubok naklon, podprefekt izvuče iz navlake svoj blaster i pruži ga, drškom napred Hardinu. Hardin mu otpozdravi blasterom, za tu priliku pozajmljenim. Tako behu pokazani prijateljstvo i dobra volja, a Hardin, ako je i primetio jedva primetnu izbočinu na plećki pl. Rodrika, obazrivo to prećuta.
<BR>&nbsp;&nbsp;&nbsp;&nbsp;&nbsp;Opkoljeni sa svih strana nižim zvaničnicima uđoše u vozilo koje polagano i ceremonijalno krenu ka Enciklopedijskom skveru, uz pozdrave dolično oduševljene gomile.
<BR>&nbsp;&nbsp;&nbsp;&nbsp;&nbsp;Podprefekt Anselm primi klicanje sa snishodljivom ravnodušnošću vojnika i plemića.
<BR>&nbsp;&nbsp;&nbsp;&nbsp;&nbsp;On se odmereno obrati Hardinu: "Dakle, ovaj grad je cela vaša zemlja?"
<BR>&nbsp;&nbsp;&nbsp;&nbsp;&nbsp;Hardin podiže glas kako bi nadjačao viku. "Mi smo mlada zemlja, Vaša preuzvišenosti. U našoj kratkoj istoriji samo je nekoliko pripadnika visokog plemstva posetilo ovu siromašnu planetu. Otuda i naše oduševljenje."
<BR>&nbsp;&nbsp;&nbsp;&nbsp;&nbsp;Izvesno je da "visoki plemić "nije razaznavao ironiju kada bi je čuo.
<BR>&nbsp;&nbsp;&nbsp;&nbsp;&nbsp;Nastavljajući, on dubokomisleno primeti: "Osnovana pre pedeset godina. Hm, hm! Gradonačelniče, imate mnogo neiskorišćene zemlje ovde. Da li vam je ikada palo na pamet da je isparcelišete?"
<BR>&nbsp;&nbsp;&nbsp;&nbsp;&nbsp;"Još nema potrebe. Veoma smo centralizovani, a takvi i moramo biti, zbog Enciklopedije. Možda jednog dana, kad nam se uveća stanovništvo..."
<BR>&nbsp;&nbsp;&nbsp;&nbsp;&nbsp;"Čudan svet! Nemate seljaštva?"
<BR>&nbsp;&nbsp;&nbsp;&nbsp;&nbsp;Hardin pomisli kako ne treba biti mnogo pronicljiv pa da se primeti kako se njegova preuzvišenost upustila u prilično nespretno ispipavanje. On odgovori krajnje nehajno: "Ne, a ni plemstva."
<BR>&nbsp;&nbsp;&nbsp;&nbsp;&nbsp;Obrve pl. Rodrika se podigoše. "A vaš vođa... čovek sa kojim treba da se sretnem?"
<BR>&nbsp;&nbsp;&nbsp;&nbsp;&nbsp;"Mislite na dr Pirena? Da! On je predsednik upravnog odbora i lični predstavnik Cara."
<BR>&nbsp;&nbsp;&nbsp;&nbsp;&nbsp;"Doktor? Zar nema neku titulu? Naučnik? A smatra se višim od državnog organa?"
<BR>&nbsp;&nbsp;&nbsp;&nbsp;&nbsp;"Svakako", ljubazno odgovori Hardin. "Svi smo mi manje-više naučnici. Na kraju krajeva... mi i nismo toliko zemlja koliko naučna zadužbina... pod neposrednom kontolom Cara."
<BR>&nbsp;&nbsp;&nbsp;&nbsp;&nbsp;Poslednja rečenica bila je blago naglašena što je pomalo uznemirilo podprefekta. Bio je zamišljeno ćutljiv tokom preostale lagane vožnje do Enciklopedijskog skvera.
<BR>&nbsp;&nbsp;&nbsp;&nbsp;&nbsp;Ako je Hardinu i bilo dosadno to popodne, i iduće jutro, imao je bar to zadovoljstvo da su Piren i pl. Rodrik... pošto su se upoznali uz glasne i uzajamne izraze poštovanja i zadovoljstva ... još više omrzli jedan drugog.
<BR>&nbsp;&nbsp;&nbsp;&nbsp;&nbsp;Ucakljena pogleda pl. Rodrik slušao je Pirenovo predavanje za vreme 'inspekcijskog obilaska' zgrade Enciklopedije. Uz učtiv i prazan osmeh pratio je Pirenovo brzo mehaničko izlaganje dok su prolazili kroz prostrana skladišta arhivskih filmova i brojne projekcione odaje.
<BR>&nbsp;&nbsp;&nbsp;&nbsp;&nbsp;Pošto su, silazeći nivo po nivo, obišli odeljenja za pisanje, redakcije, izdavačka odeljenja i odeljenja za izradu filmova, pl. Rodrik konačno dade svoju prvu sadržajnu izjavu.
<BR>&nbsp;&nbsp;&nbsp;&nbsp;&nbsp;"Sve je ovo veoma zanimljivo", reče, "ali je malo čudno zanimanje za odrasle ljude. Čemu to treba da posluži?"
<BR>&nbsp;&nbsp;&nbsp;&nbsp;&nbsp;Hardin primeti da Piren na ovu primedbu nije mogao da nađe odgovor, mada mu je izraz lica bio veoma rečit.
<BR>&nbsp;&nbsp;&nbsp;&nbsp;&nbsp;Večera je delovala kao odraz popodnevnih događaja u ogledalu, jer je pl. Rodrik vodio glavnu reč opisujući... do najsitnijih tehničkih pojedinosti i sa neverovatnim žarom... podvige koje je načinio kao komandant bataljona u nedavnom ratu između Anakreona i susednog, tek proglašenog, Kraljevstva Smirna.
<BR>&nbsp;&nbsp;&nbsp;&nbsp;&nbsp;Pojedinosti podprefektovog izlaganja nisu bile okončane sve dok se večera nije završila, a niži zvaničnici izgubili jedan po jedan. Do završnog dela trijumfalnog opisa rasturenih svemirskih brodova podprefekt stiže u času kada je otpratio Pirena i Hardina na balkon, gde se konačno opustio na toplom vazduhu letnje večeri.
<BR>&nbsp;&nbsp;&nbsp;&nbsp;&nbsp;"A sad", reče s nezgrapnom žovijalnošću, "pređimo na ozbiljne stvari."
<BR>&nbsp;&nbsp;&nbsp;&nbsp;&nbsp;"Svakako", promrmlja Hardin, paleći dugačku cigaru od veganskog duvana... pomislio je da ih nema još mnogo... klackajući se na stolici oslonjenoj na dve noge.
<BR>&nbsp;&nbsp;&nbsp;&nbsp;&nbsp;Visoko gore u nebu prostirala se Galaksija, a njen magličasti sočivasti oblik lenjo se protezao dokle god je pogled dopirao. Nekoliko zvezda, ovde na samoj ivici svemira, izgledale su samo kao beznačajni treptaji.
<BR>&nbsp;&nbsp;&nbsp;&nbsp;&nbsp;"Naravno", reče podprefekt, "svi zvanični razgovori, potpisivanja papira i sve te dosadne tehničke pojedinosti... obaviće se pred... Kako je ime tom vašem Savetu?"
<BR>&nbsp;&nbsp;&nbsp;&nbsp;&nbsp;"Upravni odbor", odvrati hladno Piren.
<BR>&nbsp;&nbsp;&nbsp;&nbsp;&nbsp;"Čudan naziv! U svakom slučaju, to ostaje za sutra. Ipak, mogli bismo sada da između sebe raskrčimo taj čestar. A?"
<BR>&nbsp;&nbsp;&nbsp;&nbsp;&nbsp;"Što će reći..." podstače ga Hardin.
<BR>&nbsp;&nbsp;&nbsp;&nbsp;&nbsp;"Samo ovo. Ovde na periferiji došlo je do nekih izmena u situaciji, a status vaše planete postao je malko nesiguran. Bilo bi veoma dobro ukoliko bismo uspeli da postignemo saglasnost o tome kako stvar stoji. Uzgred budi rečeno, gradonačelniče, imate li još tih cigara?"
<BR>&nbsp;&nbsp;&nbsp;&nbsp;&nbsp;Hardin se trže i oklevajući izvadi jednu.
<BR>&nbsp;&nbsp;&nbsp;&nbsp;&nbsp;Anselm pl. Rodrik je omirisa i zadovoljno zakvoca: "Duvan s Vege! Odakle vam?"
<BR>&nbsp;&nbsp;&nbsp;&nbsp;&nbsp;"Dobili smo ga malo u poslednjoj isporuci. Jedva da je nešto preostalo. Sam svemir zna da li ćemo ga još dobijati... i da li će do toga uopšte doći."
<BR>&nbsp;&nbsp;&nbsp;&nbsp;&nbsp;Piren se namrgodi. Nije pušio, štaviše, mrzeo je i sam miris.
<BR>&nbsp;&nbsp;&nbsp;&nbsp;&nbsp;"Vaša preuzvišenosti, želeo bih da nešto da pojasnim. Vaša misija ima isključivu svrhu da razjasni stanje?"
<BR>&nbsp;&nbsp;&nbsp;&nbsp;&nbsp;Pl. Rodrik klimnu kroz dim svojih prvih sladostrasnih pućkanja.
<BR>&nbsp;&nbsp;&nbsp;&nbsp;&nbsp;"U tom slučaju, sve će se brzo završiti. Situacija u pogledu Enciklopedijske Zadužbine Broj Jedan ostaje onakva kakva je uvek i bila."
<BR>&nbsp;&nbsp;&nbsp;&nbsp;&nbsp;"A! A kakva je to uvek bila?"
<BR>&nbsp;&nbsp;&nbsp;&nbsp;&nbsp;"Samo ovakva: naučna ustanova koju izdržava država, a deo je ličnog domena Njegovog Uzvišenog Veličanstva Cara."
<BR>&nbsp;&nbsp;&nbsp;&nbsp;&nbsp;Na podprefekta ovo kao da ne ostavi utisak. Pućkao je kolutove dima. "Lepa je to teorija, dr Pirene. Držim da imate i povelje sa carskim pečatom... ali, kakva je stvarna situacija? Kako stojite u odnosu na Smirno? Znate, niste ni pedeset parseka udaljeni od prestonice Smirna. A šta je sa Konomom i Daribuom?"
<BR>&nbsp;&nbsp;&nbsp;&nbsp;&nbsp;Piren reče: "Nemamo mi veze ni sa jednom prefekturom. Kao deo Carevog..."
<BR>&nbsp;&nbsp;&nbsp;&nbsp;&nbsp;"To više nisu prefekture", podseti ga pl. Rodrik, "sada su to kraljevstva."
<BR>&nbsp;&nbsp;&nbsp;&nbsp;&nbsp;"Pa dobro, kraljevstva. Nemamo mi sa njima ništa. Kao naučna ustanova..."
<BR>&nbsp;&nbsp;&nbsp;&nbsp;&nbsp;"Do đavola s naukom", opsova njegov sagovornik, upotrebivši sočnu vojničku psovku koja kao da je jonizovala atmosferu. "Kakve to, do đavola, veze ima sa činjenicom da svakog časa možemo očekivati da vidimo kako Smirno zauzima Terminus?"
<BR>&nbsp;&nbsp;&nbsp;&nbsp;&nbsp;"A Car? Da li će on tek tako sedeti skrštenih ruku?"
<BR>&nbsp;&nbsp;&nbsp;&nbsp;&nbsp;Pl. Rodrik se primiri i reče: "Pa sad, dr Pirene, vi poštujete carevu svojinu kao što to čini i Anakreon, ali Smirno to možda neće. Podsećam vas... mi smo sa Carem upravo potpisali sporazum... kopiju ću ujutro predati tom vašem Odboru... kojim se na nas prenosi obaveza da u ime Cara održavamo red i mir unutar granica bivše Anakreonske prefekture. Naš zadatak je jasan, zar ne?"
<BR>&nbsp;&nbsp;&nbsp;&nbsp;&nbsp;"Jamačno. Međutim, Terminus nije deo Anakreonske prefekture. Niti bilo koje druge."
<BR>&nbsp;&nbsp;&nbsp;&nbsp;&nbsp;"Da li to Smirno zna?"
<BR>&nbsp;&nbsp;&nbsp;&nbsp;&nbsp;"Briga me da li zna."
<BR>&nbsp;&nbsp;&nbsp;&nbsp;&nbsp;"Nas jeste briga. Upravo smo sa Smirnom okončali jedan rat, a on još drži naša dva zvezdana sistema. Terminus zauzima strateški veoma važnu tačku između dve nacije."
<BR>&nbsp;&nbsp;&nbsp;&nbsp;&nbsp;Hardin oseti da je umoran. On upita napadno: "Kakav je vaš predlog, Preuzvišenosti?"
<BR>&nbsp;&nbsp;&nbsp;&nbsp;&nbsp;Izgledalo je kao da je podprefekt sasvim spreman da prekine sa okolišenjem i pređe na neposrednije izlaganje. Žustro, on reče: "Pošto Terminus ne može sam da se brani, izgleda sasvim očito da Anakreon treba da preuzme taj posao umesto njega. Vi shvatate da mi ne želimo da se mešamo u unutrašnju upravu..."
<BR>&nbsp;&nbsp;&nbsp;&nbsp;&nbsp;"Hm!" progunđa suvo Hardin.
<BR>&nbsp;&nbsp;&nbsp;&nbsp;&nbsp;"...ali, isto tako verujemo da bi za sve zainteresovane bilo najbolje ukoliko bi Anakreon no ovoj planeti osnovao vojnu bazu."
<BR>&nbsp;&nbsp;&nbsp;&nbsp;&nbsp;"I to bi bilo sve što tražite... vojna baza negde na nekom delu ogromne nenaseljene teritorije... i da na tome ostane?"
<BR>&nbsp;&nbsp;&nbsp;&nbsp;&nbsp;"Razume se, tu je još i pitanje izdržavanja snaga koje će vas štititi."
<BR>&nbsp;&nbsp;&nbsp;&nbsp;&nbsp;Hardinova stolica se spusti na sve četiri noge, a on se laktovima osloni na kolena. "Sad prelazimo na stvar. Da to iskažemo običnim rečima. Terminus bi postao protektorat i plaćao bi danak."
<BR>&nbsp;&nbsp;&nbsp;&nbsp;&nbsp;"Ne danak. Porez. Mi vas štitimo. Vi to nama plaćate."
<BR>&nbsp;&nbsp;&nbsp;&nbsp;&nbsp;Piren sa iznenadnom silovitošću udari šakom o stolicu.
<BR>&nbsp;&nbsp;&nbsp;&nbsp;&nbsp;"Pusti da ja kažem, Hardine. Vaša preuzvišenosti, ne dam ni pola šupljeg kredita za Anakreon, i svu tu vašu lokalnu politiku i ratne čarke. Kažem vam da je ovo ustanova koju izdržava država, i da je oslobođena plaćanja poreza."
<BR>&nbsp;&nbsp;&nbsp;&nbsp;&nbsp;"Koju država izdržava? Ali mi smo država, dr Pirene, a ne izdržavamo je."
<BR>&nbsp;&nbsp;&nbsp;&nbsp;&nbsp;Piren besno ustade. "Vaša preuzvišenosti, ja sam neposredni predstavnik..."
<BR>&nbsp;&nbsp;&nbsp;&nbsp;&nbsp;"Njegovog Uzvišenog Veličanstva Cara", uzvrati kiselo Anselm pl. Rodrik, "a ja sam neposredni predstavnik kralja Anakreona. Anakreon je mnogo bliže dr Pirene."
<BR>&nbsp;&nbsp;&nbsp;&nbsp;&nbsp;"Vratimo se na stvar", zatraži Hardin. "Kako biste uzimali taj takozvani porez, Vaša preuzvienosti? Da li biste ga uzimali u naturi... u žitu, krompiru, povrću ili stoci?"
<BR>&nbsp;&nbsp;&nbsp;&nbsp;&nbsp;Podprefekt se zabulji. "Kako, dođavola? Šta bismo s tim? Imamo obilne viškove. U zlatu, razume se. Hrom i vanadium bi bili još bolji; uzgred, da li ih imate u većim količinama?"
<BR>&nbsp;&nbsp;&nbsp;&nbsp;&nbsp;Hardin se nasmeja. "U većim količinama! Nemamo ni gvožđa u velikim količinama. Zlato! Evo, pogledajte našu monetu." On dobaci novčić izaslaniku.
<BR>&nbsp;&nbsp;&nbsp;&nbsp;&nbsp;Pl. Rodrik ga uhvati i zagleda se. "Šta je to? Čelik?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Praktično, Terminus je planeta bez metala. Sve metale uvozimo. Prema tome, nemamo zlata, niti bilo čega drugog čime bismo plaćali izuzev ukoliko ne želite nekoliko hiljada bušela krompira."
<BR>&nbsp;&nbsp;&nbsp;&nbsp;&nbsp;"Fabrička roba."
<BR>&nbsp;&nbsp;&nbsp;&nbsp;&nbsp;"Bez metala? Od čega bismo pravili mašine?"
<BR>&nbsp;&nbsp;&nbsp;&nbsp;&nbsp;Nastade stanka, a Piren ponovo pokuša. "Ovaj razgovor se potpuno rasplinuo. Terminus nije planeta, već naučna zadužbina koja priprema veliku enciklopediju. Svemira mu, čoveče, zar nemate poštovanje prema nauci?"
<BR>&nbsp;&nbsp;&nbsp;&nbsp;&nbsp;"Enciklopedijama se ne dobijaju ratovi." Pl. Rodrik nabra obrve. "Znači, potpuno neproduktivan svet, a uz to i praktično nenaseljen. Možete, dakle, platiti zemljom."
<BR>&nbsp;&nbsp;&nbsp;&nbsp;&nbsp;"Kako to mislite?" upita Piren.
<BR>&nbsp;&nbsp;&nbsp;&nbsp;&nbsp;"Ovaj svet je gotovo potpuno pust, a nenaseljena zemlja je verovatno plodna. Mnogi plemići sa Anakreona bi poželeli dodatak svom posedu."
<BR>&nbsp;&nbsp;&nbsp;&nbsp;&nbsp;"Ne možete predložiti tako..."
<BR>&nbsp;&nbsp;&nbsp;&nbsp;&nbsp;"Nema potrebe da izgledate tako uznemireni, dr Pirene. Ima dovoljno za sve. Ukoliko dođe do onog do čega će doći i budete sarađivali, verovatno bismo to sredili tako da ništa ne izgubite. Mogu se deliti titule i zemlja. Mislim da me u potpunosti shvatate."
<BR>&nbsp;&nbsp;&nbsp;&nbsp;&nbsp;Piren se podrugnu: "Zahvaljujem."
<BR>&nbsp;&nbsp;&nbsp;&nbsp;&nbsp;Na to Hardin dodade naivno: "Da li će Anakreon biti u stanju da nas snabdeva dovoljnim količinama plutonijuma za našu atomsku centralu? Preostala nam je zaliha samo za još nekoliko godina."
<BR>&nbsp;&nbsp;&nbsp;&nbsp;&nbsp;Piren proguta uzdah, a zatim je nekoliko minuta vladao tajac.
<BR>&nbsp;&nbsp;&nbsp;&nbsp;&nbsp;Kada je pl. Rodrik ponovo progovorio, glas mu je bio potpuno drugačiji od pređašnjeg: "Vi imate atomsku energiju?"
<BR>&nbsp;&nbsp;&nbsp;&nbsp;&nbsp;"Razume se. Šta je tu čudno? Čini mi se da atomska energija postoji već pedeset hiljada godina. Zbog čega je i mi ne bismo imali? Jedino što se plutonijum nešto teže dobija."
<BR>&nbsp;&nbsp;&nbsp;&nbsp;&nbsp;"Da... da!" Izaslanik zastade i dodade uznemireno: "Pa, gospodo, nastavićemo razgovor o ovom predmetu sutra. Vi ćete me izvinuti..."
<BR>&nbsp;&nbsp;&nbsp;&nbsp;&nbsp;Piren je gledao za njim, a zatim procedi kroz zube: "Ta nepodnošljiva blesava magarčina! Taj..."
<BR>&nbsp;&nbsp;&nbsp;&nbsp;&nbsp;Hardin ga prekide: "Nipošto. On je samo proizvod svoje sredine. Ne shvata mnogo, izuzev onog: 'Imam pištolj, a ti ga nemaš.'"
<BR>&nbsp;&nbsp;&nbsp;&nbsp;&nbsp;U očajanju, Piren se okomi na njega: "Šta ti je, tako ti Svemira, trebalo da razgovaraš o vojnim bazama i danku? Jesi li sasvim poludeo?"
<BR>&nbsp;&nbsp;&nbsp;&nbsp;&nbsp;"Ne. Hteo sam samo da ga navedem na razgovor. Uspeo sam da ga nateram da oda prave namere Anakreona... njihovu želju da izdele Terminus na zemljoposede. Razume se da ne nameravam da to dozvolim."
<BR>&nbsp;&nbsp;&nbsp;&nbsp;&nbsp;"Ti ne nameravaš! Ti. A ko si? Još da te pripitam, šta je trebalo da blebećeš o našoj atomskoj centrali? Pa to je baš ono što nas čini vojnim ciljem."
<BR>&nbsp;&nbsp;&nbsp;&nbsp;&nbsp;"Da", isceri se Hardin. "Vojni cilj koga se treba kloniti. Pa zar nije očigledno zbog čega sam to pitanje postavio? Upravo je ono potvrdilo jednu moju duboku sumnju."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Da Anakreon više nema privredu zasnovanu na atomskoj energiji. Da je imaju, naš prijatelj bi nesumnjivo primetio da se plutonijum, izuzev po drevnom predanju, ne koristi u električnim centralama. A iz toga proizilazi da ni ostatak Periferije više nema atomsku energiju. Za Smirno je izvesno da je nema, inače Anakreon ne bi dobio većinu bitaka u nedavnom ratu, zar ne?"
<BR>&nbsp;&nbsp;&nbsp;&nbsp;&nbsp;"Tja!" Piren ode, neraspoložen, a Hardin se blago nasmeši.
<BR>&nbsp;&nbsp;&nbsp;&nbsp;&nbsp;Bacivši cigaru, on pogleda gore u rasprostrtu Galaksiju. "Vratili su se na naftu i ugalj?" promrmlja, a ostale misli zadrža za sebe.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
