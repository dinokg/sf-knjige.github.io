<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;TRANTOR - ...Početkom trinaestog milenijuma ta tendencija je dosegla svoj vrhunac. Stotinama generacija središte vlade Carstva, locirano, kao što je i bilo, u središnjim oblastima Galaksije, jedan od najgušće naseljenih i industrijski najrazvijenijih svetova u sistemu, nije moglo a da ne bude i najgušći i nabogatiji čvor čovečanstva koji Rasa ikada beše videla.
<BR>&nbsp;&nbsp;&nbsp;&nbsp;&nbsp;Stalno napredujući, njegova urbanizacija konačno je dosegla krajnju granicu. Celokupna kopnena površina Trantora, koja se protezala na sedamdeset pet miliona kvadratnih milja, predstavljaja je jedan jedini grad. Na njegovom vrhuncu, broj stanovnika je premašio četrdeset milijardi. Ovaj ogroman broj stanovnika skoro u celosti se bavio upravnim poslovima Carstva, i smatrao se nedovoljnim da bi izišao na kraj sa tim složenim zadatkom. (Treba se podsetiti da je nemogućnost valjanog upravljanja Galaktičkim carstvom, pod nenadahnutim vođstvom poslednjih careva, i bila značajan činilac Pada.) Svakodnevno su flotile od desetina hiljada brodova dovlačile za potrebe trantorskih trpeza proizvode čitavih dvadeset svetova, koji su se bavili poljoprivredom...
<BR>&nbsp;&nbsp;&nbsp;&nbsp;&nbsp;Zavisnost od spoljnih svetova za hranu, a uostalom, i za sve životne potrebe, učinila je Trantor ranjivim na opsadno osvajanje. U poslednjem milenijumu Carstva monotono brojne pobune stavljale su ovo do znanja jednom caru za drugim, tako da je politika Carstva postala jedva nešto više od čuvanja Trantorove osetljive žile kucavice...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;Gal nije bio siguran da sunce sija, pa čak ni da li je dan ili noć. Stideo se da pita. Izgledalo je kao da čitava planeta živi pod metalom. Obred koji upravo beše završio nazvali su ručkom, ali bilo je mnogo planeta gde se živelo prema standardnoj časovnoj podeli ne osvrćući se na, možda, nepogodne smene dana i noći. Broj obrtaja planeta se razlikuje, a Trantorov mu nije bio poznat.
<BR>&nbsp;&nbsp;&nbsp;&nbsp;&nbsp;U početku je žudno sledio putokaze do Sunčane sobe, ali je utvrdio da je to samo soba u kojoj se sunčaju pod veštačkim zracima. Oklevao je časak ili dva, pa se vratio u predvorje Luksora.
<BR>&nbsp;&nbsp;&nbsp;&nbsp;&nbsp;"Gde mogu da kupim kartu za kružno putovanje oko planete?" upita on obrativši se portiru.
<BR>&nbsp;&nbsp;&nbsp;&nbsp;&nbsp;"Upravo ovde."
<BR>&nbsp;&nbsp;&nbsp;&nbsp;&nbsp;"Kada se polazi?"
<BR>&nbsp;&nbsp;&nbsp;&nbsp;&nbsp;"Za poslednje ste upravo zakasnili. Naredno je sutra. Kupite sada kartu, a mi ćemo vam rezervisati mesto."
<BR>&nbsp;&nbsp;&nbsp;&nbsp;&nbsp;"Oh!" Sutra je suviše kasno. Sutra će biti na Univerzitetu. On upita: "Da ne postoji neka kula osmatračnica, ili tako nešto? Mislim, pod vedrim nebom."
<BR>&nbsp;&nbsp;&nbsp;&nbsp;&nbsp;"Naravno. Ukoliko želite, mogu vam prodati ulaznicu. Samo da proverim da ne pada kiša." Pritisnuo je prekidač kraj svog lakta i počeo da čita slova koja su brzo promicala preko mlečnog ekrana. Gal je čitao zajedno s njim.
<BR>&nbsp;&nbsp;&nbsp;&nbsp;&nbsp;Portir reče: "Vreme je lepo. Kad malo bolje razmislim - biće da je sada sezona suvog vremena." Zatim razgovorljivo dodade: "Ne marim vam ja mnogo za spoljašnjost. Poslednji put sam bio na otvorenom pre tri godine. Znate, kad čovek to jednom vidi, video je sve; izvolite ulaznicu. Specijalni lift je pozadi. Piše na njemu ZA KULU. Samo se poslužite."
<BR>&nbsp;&nbsp;&nbsp;&nbsp;&nbsp;Lift je bio od one nove vrste koja radi na osnovu gravitacionog odbijanja. Gal uđe, a za njim uploviše i drugi. Liftboj pritisnu prekidač. Za trenutak, dok su bili u bestežinskom stanju, Gal je imao osećaj kao da lebdi u prostoru, a zatim poče malo pomalo da dobija težinu što je lift više ubrzavao penjući se uvis. Zatim započe usporavanje, a njegova stopala se odvojiše od poda. I protiv svoje volje, on zaječa.
<BR>&nbsp;&nbsp;&nbsp;&nbsp;&nbsp;Liftboj povika: "Zavuci stopala ispod šipke. Zar ne umeš da čitaš?"
<BR>&nbsp;&nbsp;&nbsp;&nbsp;&nbsp;Drugi to već behu učinili. Smeškali su se dok je on besno i uzaludno pokušavao da sklizne niz zid. Cipelama su se zakačili za hromirane šipke koje su se paralelno protezale na podu u razmacima od po dve stope. Ulazeći, primetio je te šipke, ali ih je potom smetnuo s uma.
<BR>&nbsp;&nbsp;&nbsp;&nbsp;&nbsp;Jedna ruka se ispruži i povuče ga na dole.
<BR>&nbsp;&nbsp;&nbsp;&nbsp;&nbsp;Dok se zadihano zahvaljivao, lift se zaustavi.
<BR>&nbsp;&nbsp;&nbsp;&nbsp;&nbsp;Iskočio je na otvorenu terasu oblivenu belim sjajem od kojeg ga zaboleše oči. Tik uz njega nađe se čovek čija mu je ruka upravo pomogla.
<BR>&nbsp;&nbsp;&nbsp;&nbsp;&nbsp;Čovek ljubazno reče: "Ima dosta slobodnih sedišta."
<BR>&nbsp;&nbsp;&nbsp;&nbsp;&nbsp;Gal zatvori usta - zverao je - pa odgovori: "Zaista, tako izgleda." Automatski se uputi prema njima, a zatim zastade.
<BR>&nbsp;&nbsp;&nbsp;&nbsp;&nbsp;"Ukoliko nemate ništa protiv, zadržao bih se malo kod ograde. Želim - želim da malo razgledam."
<BR>&nbsp;&nbsp;&nbsp;&nbsp;&nbsp;Čovek mu dobronamerno klimnu, a Gal se naže preko ograde koja mu je dosezala do ramena, uronivši u celu panoramu.
<BR>&nbsp;&nbsp;&nbsp;&nbsp;&nbsp;Tle nije mogao da vidi. Beše se izgubilo u neprestano rastućim spletovima struktura koje su ljudi izgradili. Nije mogao da vidi ništa osim metala prema nebu, dok se samo nebo protezalo u jednoličnom sivilu; znao je da je takvo iznad cele površine planete. Jedva da se moglo primetiti neko kretanje - na nebu tek nekoliko izletničkih brodova; znao je, međutim, da se sav saobraćaj milijardi ljudi odvija ispod metalne kore sveta.
<BR>&nbsp;&nbsp;&nbsp;&nbsp;&nbsp;Nije se moglo videti nikakvo zelenilo; ni zelenilo, ni zemlja, ništa živo osim čoveka. Neodređeno se priseti da se negde u tom svetu nalazi i Carska palata, usred stotine hiljada kvadratnih milja prirodnog zemljišta, zelenog od drveća, kao duga prošaranog cvećem. Ostrvce usred čeličnog okeana, nevidljivo s mesta na kome se nalazio. Možda je bilo udaljeno deset hiljada milja. Nije znao.
<BR>&nbsp;&nbsp;&nbsp;&nbsp;&nbsp;Mora što pre na kružno putovanje!
<BR>&nbsp;&nbsp;&nbsp;&nbsp;&nbsp;Glasno uzdahnu shvativši da je najzad na Trantoru, na planeti koja je središte čitave Galaksije i jezgro ljudske rase. Nije primećivao nijednu od njegovih slabosti. Nije video brodove s hranom kako pristaju. Nije znao za žilu kucavicu koja delikatno povezuje četrdeset milijardi sa Trantora sa ostatkom Galaksije. Jedino je bio svestan najvećeg ljudskog podviga, potpunog i gotovo oholo konačnog osvajanja sveta.
<BR>&nbsp;&nbsp;&nbsp;&nbsp;&nbsp;Udalji se pomalo prazna pogleda. Poznanik iz lifta mu pokaza na mesto pored sebe, na koje se Gal spusti. Čovek se nasmeši: "Zovem se Džeril. Mora biti da ste prvi put na Trantoru?"
<BR>&nbsp;&nbsp;&nbsp;&nbsp;&nbsp;"Da, gospodine Džerile."
<BR>&nbsp;&nbsp;&nbsp;&nbsp;&nbsp;"To sam i mislio. Džeril mi je ime. Trantor osvaja, ukoliko imate pesnički temperament. Sami Trantorci se, ipak, ovamo ne penju. Ne vole to. Ide im na nerve."
<BR>&nbsp;&nbsp;&nbsp;&nbsp;&nbsp;"Na nerve! Uzgred, zovem se Gal. Zbog čega ih to nervira? Veličanstveno je."
<BR>&nbsp;&nbsp;&nbsp;&nbsp;&nbsp;"Stvar ukusa, Gale. Da ste rođeni u sobičku, rasli u hodniku, da radite u sobičku, a godišnji odmor provodite u pretrpanoj odaji za sunčanje, onda bi vas izlazak u otvoren prostor, gde je iznad vas samo nebo, mogao dovesti do nervnog sloma. Decu, čim napune pet godina, teraju da jednom godišnje dolaze ovamo. Ne znam da li to šta koristi. U stvari, to im nije dovoljno, a prvih nekoliko puta dobiju histerični napad. Trebalo bi da počnu s tim čim ih odbiju od sise, i da ih dovode jednom nedeljno."
<BR>&nbsp;&nbsp;&nbsp;&nbsp;&nbsp;On nastavi: "Naravno, to zapravo i nije važno. Pa šta, ako i ne izađu nikada? Zadovoljni su tamo dole i oni čine da Carstvo postoji. Šta mislite na kojoj smo visini?"
<BR>&nbsp;&nbsp;&nbsp;&nbsp;&nbsp;"Pola milje? " reče Gal, pitajući se ne zvuči li to naivno.
<BR>&nbsp;&nbsp;&nbsp;&nbsp;&nbsp;Mora biti da je bilo tako, jer se Džeril nasmeja: "Ne. Samo pet stotina stopa."
<BR>&nbsp;&nbsp;&nbsp;&nbsp;&nbsp;"Kako? Pa lift je vozio skoro..."
<BR>&nbsp;&nbsp;&nbsp;&nbsp;&nbsp;"Znam, ali najviše vremena je bilo potrebno da dopre do zemljine površine. Na Trantoru su tuneli prokopani na milju ispod površine. Kao ledeni breg. Devet desetina se ne vidi. Zalazi čak nekoliko milja i u tle ispod okeana, pored obale. U stvari, tamo dole smo tako daleko da koristimo razliku koja postoji između temperature zemljine površine i temperature na nekoliko milja dubine, da dobijemo svu potrebnu energiju. Jeste li to znali? "
<BR>&nbsp;&nbsp;&nbsp;&nbsp;&nbsp;"Ne, mislio sam da koristite atomske generatore."
<BR>&nbsp;&nbsp;&nbsp;&nbsp;&nbsp;"Jesmo nekada, ali ovo je jeftinije."
<BR>&nbsp;&nbsp;&nbsp;&nbsp;&nbsp;"Pretpostavljam da je tako."
<BR>&nbsp;&nbsp;&nbsp;&nbsp;&nbsp;"Šta mislite o svemu ovom?" Za trenutak je izgledalo kao da se čovekova dobronamernost pretvorila u neku prepredenost. Skoro da je izgledao lukav.
<BR>&nbsp;&nbsp;&nbsp;&nbsp;&nbsp;Gal se zbuni. "Veličanstveno", ponovi on.
<BR>&nbsp;&nbsp;&nbsp;&nbsp;&nbsp;"Da li ste ovde na odmoru? Proputovanju? Ili ste došli kao izletnik?"
<BR>&nbsp;&nbsp;&nbsp;&nbsp;&nbsp;"Pa, na baš to. U stvari, uvek sam žudeo da posetim Trantor, ali sam ovde prvenstveno zbog posla."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;Gal oseti potrebu da malo objasni. "U vezi projekta dr Seldona sa Trantorskog univerziteta."
<BR>&nbsp;&nbsp;&nbsp;&nbsp;&nbsp;"Gavran Seldon?"
<BR>&nbsp;&nbsp;&nbsp;&nbsp;&nbsp;"A ne. Čovek o kome govorim zove se Hari Seldon - psihoistoričar Seldon. Nisam čuo za Gavrana Seldona."
<BR>&nbsp;&nbsp;&nbsp;&nbsp;&nbsp;"Na Harija i mislim. Zovu ga Gavran. Šatrovački. Stalno proroiče propast."
<BR>&nbsp;&nbsp;&nbsp;&nbsp;&nbsp;"Stvarno?" Gal se iskreno začudi.
<BR>&nbsp;&nbsp;&nbsp;&nbsp;&nbsp;"Sigurno, trebalo bi da to znate." Džeril se više nije osmehivao. "Dolazite da biste za njega radili, zar ne?"
<BR>&nbsp;&nbsp;&nbsp;&nbsp;&nbsp;"Pa, da. Ja sam matematičar. Zbog čega proriče katastrofu? Koju vrstu katastrofe?"
<BR>&nbsp;&nbsp;&nbsp;&nbsp;&nbsp;"Na koju vrstu biste vi pomislili?"
<BR>&nbsp;&nbsp;&nbsp;&nbsp;&nbsp;"Bojim se da nemam nikakvu predstavu. "Čitao sam radove koje su dr Seldon i njegova grupa objavili. "Odnose se na matematičku teoriju."
<BR>&nbsp;&nbsp;&nbsp;&nbsp;&nbsp;"Da, oni radovi koje objavljuju."
<BR>&nbsp;&nbsp;&nbsp;&nbsp;&nbsp;Gal poče da se ljuti. "Zato samo reče: "Mislim da bih se sada povukao u svoju sobu. Umoran sam. Milo mi je što sam se s vama upoznao."
<BR>&nbsp;&nbsp;&nbsp;&nbsp;&nbsp;Džeril ravnodušno mahnu rukom u znak oproštaja.
<BR>&nbsp;&nbsp;&nbsp;&nbsp;&nbsp;U sobi, Gal zateče jednog čoveka kako ga čeka.
<BR>&nbsp;&nbsp;&nbsp;&nbsp;&nbsp;Bio je isuviše iznenađen, tako da za trenutak nije mogao da izusti one neizbežne reči koje su mu na usnama lebdele: "Šta radite ovde?"
<BR>&nbsp;&nbsp;&nbsp;&nbsp;&nbsp;Čovek ustade. Bio je star, skoro potpuno ćelav, hramao je, ali su mu oči bile veoma sjajne i plave.
<BR>&nbsp;&nbsp;&nbsp;&nbsp;&nbsp;On reče: "Ja sam Hari Seldon", trenutak pre nego što je smeteni Galov mozak uspeo da poveže taj lik sa sećanjem na lice toliko puta viđeno na slikama.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
