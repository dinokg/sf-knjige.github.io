<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Čarls E. Frič: KOLAČ KOJI DONOSI NESREĆU
<P>&nbsp;&nbsp;&nbsp;&nbsp;&nbsp;Sa lakoćom proisteklom iz duge prakse, Hari Folger prepolovi kineski kolačić za sreću i izvuče iz njega parče papira. Šakom ga poravna na stolu i pročita ispisanu poruku:
<BR>&nbsp;&nbsp;&nbsp;&nbsp;&nbsp;SREŠĆETE JEDNOG STAROG PRIJATELJA!
<BR>&nbsp;&nbsp;&nbsp;&nbsp;&nbsp;Hari se nasmeja u sebi. Bilo je neminovno da sretne nekog starog prijatelja. Sretao ih je svakog dana - dok je išao na posao, u kancelariji, u zgradi gde je stanovao - čak i u raznim kineskim restoranima koje je posećivao.
<BR>&nbsp;&nbsp;&nbsp;&nbsp;&nbsp;Zagrizao je kolačić, izmrvio ostatke među zubima i sprao ih jednim gutljajem sada već mlakog čaja. Uživao je u kolačiću koji donosi sreću isto onoliko koliko je uživao u sreći samoj. Ali on je uživao u svim kineskim jelima koja su predstavljala njegovu jedinu hranu i nikada mu nisu dosadila. Hari Folger je raj poistovećivao sa obedovanjem u nekom kineskom restoranu.
<BR>&nbsp;&nbsp;&nbsp;&nbsp;&nbsp;Ali dok je odlazio, sreo je jednog starog prijatelja.
<BR>&nbsp;&nbsp;&nbsp;&nbsp;&nbsp;Zvala se Sintija Piters, to jest tako se prezivala dok se nije udala. Ona, međutim, nije bala stara u bukvalnom smislu te reči, već mlada žena koja još nije navršila tridesetu. Hari se rado sećao burne ljubavne veze koju je proživeo s dotičnom damom kada su oboje bili mlađi i često su mu snovi bili ispunjeni tim ugodnim uspomenama.
<BR>&nbsp;&nbsp;&nbsp;&nbsp;&nbsp;"Sintija!" reče on, iznenađen, ali zadovoljan.
<BR>&nbsp;&nbsp;&nbsp;&nbsp;&nbsp;"Hari!" uzviknu ona, dok su joj suze radosnice navirale u kestenjasto-zelene oči.
<BR>&nbsp;&nbsp;&nbsp;&nbsp;&nbsp;Hari je istog časa shvatio da će se, uprkos činjenici da su oboje u braku, upustiti u ljubavnu vezu s njom.
<BR>&nbsp;&nbsp;&nbsp;&nbsp;&nbsp;Kada je konačno stigao da porazmisli o tome, začudio se slučajnosti susreta sa starom prijateljicom Sintijom neposredno pošto mu je kolačić za sreću predskazao jedan takav događaj. Bila je to, razume se, slučajnost, jer ništa drugo i nije moglo da bude. Hari je uživao u čitanju poruka koje je, uvek je pretpostavljao, ispisao neki kuli zaposlen u Hong Kongu - ali nije verovao da sadrže pravu istinu.
<BR>&nbsp;&nbsp;&nbsp;&nbsp;&nbsp;Nije poverovao čak ni posle ovog događaja.
<BR>&nbsp;&nbsp;&nbsp;&nbsp;&nbsp;Nepotrebno je reći da su se on i Sintija sastajali po kineskim restoranima. Rekla mu je da je njen muž životinja koja joj je upropastila život. On je nju obavestio da je njegova žena jedna kučka s kojom je bio jako nesrećan. Jednom takvom prilikom, posle izvrsnog obroka koji se sastojao od slatkih i kiselih svinjskih rebara, Hari prepolovi svoj kolačić za sreću i pronađe ovakvu poruku:
<BR>&nbsp;&nbsp;&nbsp;&nbsp;&nbsp;OPREZ! NEKO VAS PRATI!
<BR>&nbsp;&nbsp;&nbsp;&nbsp;&nbsp;On podiže pogled i ugleda Sintijinog pobesnelog muža kako ulazi u restoran. Jedva je imao vremena da je izgura kroz pomoćni izlaz. Da kineski kolačić za sreću nije upozorio Harija na neposrednu opasnost ne bi imali ni toliko vremena.
<BR>&nbsp;&nbsp;&nbsp;&nbsp;&nbsp;Ponovo slučajnost - zaključi Hari - i ostao je u tom uverenju dok nije primio sličnu poruku trenutak pre no što je njegova žena (koja je mrzela kinesku hranu) ušla u restoran u kome su obedovali on i Sintija; ponovo su umakli u poslednjem trenutku.
<BR>&nbsp;&nbsp;&nbsp;&nbsp;&nbsp;Kao posledicu toga, Hari je počeo ozbiljnije da shvata poruke. Nadao se da će saznati neki neprocenjivi nagoveštaj vezan za berzu ili ime nekog pobedničkog konja u subotnjoj trci, ali ništa od toga. Poruke su uglavnom predstavljale, sem u slučajevima opasnosti, puko mudroslovlje, a retko savete.
<BR>&nbsp;&nbsp;&nbsp;&nbsp;&nbsp;Sa jednim upadljivim izuzetkom.
<BR>&nbsp;&nbsp;&nbsp;&nbsp;&nbsp;To se zbilo kada su on i Sintija (koja je, kao i on, volela kinesku hranu) završavali preostale komadiće mandarinske patke i dok mu je ona pričala kako je njen muž postao sumnjičav i kako je sigurna da i Harijeva žena mora da podozreva tajne sastanke. Upravo u tom trenutku, Hari prepolovi jedan hrskavi kolačić za sreću, izvuče parče papira i pročita poruku:
<BR>&nbsp;&nbsp;&nbsp;&nbsp;&nbsp;UMREĆEŠ!
<BR>&nbsp;&nbsp;&nbsp;&nbsp;&nbsp;Hari proguta knedlu i gotovo se uguši parčetom kolača u ustima. To je bilo glupo, razume se. On zatim iznenada promeni stav i postade besan. Kako se, do đavola, tamo neki bedno plaćeni kuli iz Hong Konga usudio da stavi jednu takvu poruku u kolačić za sreću? Pomisli da se žali upravniku, ali se predomisli. Umesto toga, odluči da kaže kako se ne oseća dobro. Zatim otprati Sintiju do kuće u kojoj je stanovala.
<BR>&nbsp;&nbsp;&nbsp;&nbsp;&nbsp;Upravo kada se spremao da krene dalje, on začu neku buku na naspramnom prozoru. Podiže pogled i vide Sintijinog muža kako nišani pištoljem u njega. On zinu u čudu, otvori širom vrata od kola i iskobelja se napolje, naletevši pravo na svoju ženu koja je takođe držala pištolj u ruci.
<BR>&nbsp;&nbsp;&nbsp;&nbsp;&nbsp;Hari potrča. Neodređeno je bio svestan da su oba pištolja opalila u isto vreme, ali on ne oseti nikakav bol i nije imao nameru da se zaustavi. Trčao je, ne zastavši ni da predahne dok se nije udaljio dobra četiri bloka. Zatim se oslonio o jedan zid, puneći pluća vazduhom, i stao da se opipava. Nije primetio nijednu rupu u sebi, niti je igde bilo tragova krvi.
<BR>&nbsp;&nbsp;&nbsp;&nbsp;&nbsp;Hvala bogu, pomisli on, što su besni supružnici bili loši strelci.
<BR>&nbsp;&nbsp;&nbsp;&nbsp;&nbsp;Iako se sve dobro završilo, on se još nekontrolisano tresao. Morao je nekuda da pođe i opusti se. Možda ga još jure i biće sigurniji na nekom mestu punom ljudi. On pogleda zgradu kako bi zaključio gde se nalazi.
<BR>&nbsp;&nbsp;&nbsp;&nbsp;&nbsp;Stajao je ispred jednog kineskog restorana.
<BR>&nbsp;&nbsp;&nbsp;&nbsp;&nbsp;U ovom još nikada nije bio i odmah postade znatiželjan. Otvorio mu se apetit iako je pre samo jednog sata jeo kinesku hranu. Pored toga, na takvom jednom mestu uvek se osećao siguran.
<BR>&nbsp;&nbsp;&nbsp;&nbsp;&nbsp;Hari Folger uđe unutra i sede za jedan sto. Na njegovo iznenađenje bio je jedini gost. Kada se kelner pojavio, on naruči ručak broj dva. Pojede ga uživajući u svakom zalogaju, zaboravivši na neprijatnu epizodu na ulici. Zatim prepolovi svoj kolačić za sreću i pročita poruku koja je bila stavljena unutra.
<BR>&nbsp;&nbsp;&nbsp;&nbsp;&nbsp;Prvo nije shvatao njen smisao. Onda mu konačno postade jasan, on podiže pogled sav uspaničen i ugleda kelnera sa skeletnim licem kako se podrugljivo ceri. Hari se divlje okretao unaokolo tražeći izlaz, ali nije bilo nikakvih vrata ni prozora u restoranu, nikakvog načina da iziđe, ni sada ni ikada.
<BR>&nbsp;&nbsp;&nbsp;&nbsp;&nbsp;On poče da vrišti.
<BR>&nbsp;&nbsp;&nbsp;&nbsp;&nbsp;Kada se umorio od toga, ponovo je osetio glad. Naručio je još jedan obrok i pojeo ga. Poruka u kolaču za sreću ovoga puta bila je istovetna sa prethodnom.
<BR>&nbsp;&nbsp;&nbsp;&nbsp;&nbsp;Posle tog obroka naručio je još jedan, pa još jedan i još jedan... i svaki put poruka u kolačiću za sreću bila je ista. Pisalo je:
<BR>&nbsp;&nbsp;&nbsp;&nbsp;&nbsp;MRTAV SI!
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
