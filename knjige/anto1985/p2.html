<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Vilijam F. Nolan: SVETOVI MONTIJA VILSONA
<P>&nbsp;&nbsp;&nbsp;&nbsp;&nbsp;Činilo se da je svet isti, ali on to nije bio.
<BR>&nbsp;&nbsp;&nbsp;&nbsp;&nbsp;S datumom je sve bilo u redu: jun, 1990. I Čikago je izgledao kao Čikago, ali nešto s njim nije bilo u redu.
<BR>&nbsp;&nbsp;&nbsp;&nbsp;&nbsp;Nalazio sam se u baru na Mičigenu i ispijao krvavu Meri kada sam počeo da sumnjam da sam premešten.
<BR>&nbsp;&nbsp;&nbsp;&nbsp;&nbsp;Barmen je govorio o lunarnoj bazi koju smo podigli i o tome kako neće proći mnogo vremena pre no što počnemo da šaljemo ljude na Mars. Običan razgovor. Ali on tada reče: "Baš šteta što su Armstrong i Oldrin nastradali na taj način na Mesecu. Trebalo je da uspeju."
<BR>&nbsp;&nbsp;&nbsp;&nbsp;&nbsp;Pa, to nije bila tačno... jer Apolo jedanaest je uspeo. Ceo put prošao je u redu. Do đavola, čak sam razgovarao sa Armstrongom na Floridi šest meseci posle misije. I ja učestvujem u toj svemirskoj igri kao jedan mali zavrtanj u NASA-i. Između ostalih stvari, pravim i male zavrtnje koji se ugrađuju u noge LM-a.
<BR>&nbsp;&nbsp;&nbsp;&nbsp;&nbsp;Tako sam sada bio zapanjen onim što je ovaj čovek govorio. Ali nisam počeo da se raspravljam s njim. Nisam neki emotivan tip; u svemirskim istraživanjima jača osećajnost nije poželjna.
<BR>&nbsp;&nbsp;&nbsp;&nbsp;&nbsp;U Čikagu postoji nekoliko manjih parkova. Jedan od njih posvećen je početkom sedamdesetih godina trojici momaka sa Meseca: park Apolo. Uzeh taksi da pogledam spomenik.
<BR>&nbsp;&nbsp;&nbsp;&nbsp;&nbsp;U mom svetu, iznad ploče posvećene čovekovom prvom putovanju na Mesec stoje Armstrong, Oldrin i Kolins izliveni u bronzi. U ovom svetu, na tom mestu bila su postavljena neka tri druga momka.
<BR>&nbsp;&nbsp;&nbsp;&nbsp;&nbsp;Premešten sam.
<BR>&nbsp;&nbsp;&nbsp;&nbsp;&nbsp;Ja sam čovek bez predrasuda. Oduvek sam bio spreman da prihvatim činjenicu da paralelni svetovi postoje u našoj vasioni, ali nikada nisam lično iskusio pomak iz jednog u drugi.
<BR>&nbsp;&nbsp;&nbsp;&nbsp;&nbsp;Želeo sam da budem siguran, pa sam neke stvari proverio.
<BR>&nbsp;&nbsp;&nbsp;&nbsp;&nbsp;Pronašao sam da je Robert Kenedi postao predsednik posle Džonsona. Sirhanov metak je promašio. Kaliforniju jeste pogodio zemljotres zbog koga su svi bili silno zabrinuti 1968. Izgubili su L. A. i veći deo San Franciska. Vijetnam je bio napušten kada je Kenedi naredio opšte povlačenje u proleće '69. Bilo je tu još takvih stvari.
<BR>&nbsp;&nbsp;&nbsp;&nbsp;&nbsp;Vi već shvatate zašto sam poverovao.
<BR>&nbsp;&nbsp;&nbsp;&nbsp;&nbsp;Sablasni deo je nastupio kada sam počeo da razmišljam o sebi... onom drugom ja, onom ja u ovom svetu. Da li još stanujem u Šorherstu u River Forestu? I da li sam još oženjen?
<BR>&nbsp;&nbsp;&nbsp;&nbsp;&nbsp;Na oba pitanja odgovor je da. Imena su se na	lazila na sandučetu: gospodin i gospođa Montgomeri K. Vilson.
<BR>&nbsp;&nbsp;&nbsp;&nbsp;&nbsp;Ali šta sam mogao da preduzmem u vezi s tim? Nisam mogao tek tako da se popnem i predstavim sebe samome sebi.
<BR>&nbsp;&nbsp;&nbsp;&nbsp;&nbsp;Da bih živeo u ovom svetu bilo mi je potrebno novo ime i novo lice, ali za to je bio potreban novac. A ja sam u novčaniku imao svega dvadeset dolara. Moraću da krivotvorim neke čekove kao Monti Vilson. Moraću da rizikujem.
<BR>&nbsp;&nbsp;&nbsp;&nbsp;&nbsp;Smatram, odista, da bi sve ispalo dobro da me nije kopkala ta nesreća na Mesecu i da nisam otišao da se o njoj obavestim u biblioteci. Tada sam saznao istinu koja me je pogodila: jedna noga na LM-u se slomila i to je bio pravi uzrok pada. Jedan zavrtanj nije izdržao pritisak.
<BR>&nbsp;&nbsp;&nbsp;&nbsp;&nbsp;Jedan od mojih.
<BR>&nbsp;&nbsp;&nbsp;&nbsp;&nbsp;Ne, Montgomeri K. Vilson nije bio okrivljen. Hladno je izjavio pred novinarima da je ugao sudara sa stenjem bio toliki da bi pukao bilo koji zavrtanj; čak je i NASA podržala njegov iskaz.
<BR>&nbsp;&nbsp;&nbsp;&nbsp;&nbsp;Ali ja sam znao da je lagao. Nijedan moj zavrtanj ne bi se slomio ni pod kakvim uslovima. Što je značilo, jasno i jednostavno, da je Monti Vilson loše obavljao posao.
<BR>&nbsp;&nbsp;&nbsp;&nbsp;&nbsp;Bio sam ubica. Ubio sam Nila Armstronga i Baza Oldrina.
<BR>&nbsp;&nbsp;&nbsp;&nbsp;&nbsp;Ova činjenica je bar rešila moj problem šta ću raditi i ko ću biti u ovom svetu: biću ja.
<BR>&nbsp;&nbsp;&nbsp;&nbsp;&nbsp;Ali kao prvo, razume se, morao sam da se otarasim onog drugog ja.
<BR>&nbsp;&nbsp;&nbsp;&nbsp;&nbsp;Što uopšte nije bilo teško. Pratio sam sebe dok sam napuštao stan, dve večeri uzastopce. A onda, treće večeri, upotrebio sam nož i zakopao telo. Nisam osećao krivicu, jer sam znao da sam kaznio čoveka koji inače nikada ne bi bio kažnjen. Bio je to moj dug društvu.
<BR>&nbsp;&nbsp;&nbsp;&nbsp;&nbsp;Stvari su glatko nastavile da se razvijaju. Bez po muke uklopio sam se u novi svet, a ni moja žena nije ništa posumnjala.
<BR>&nbsp;&nbsp;&nbsp;&nbsp;&nbsp;Sada, dok ovo pišem, jedini je problem što me neki čovek prati već nekoliko večeri.
<BR>&nbsp;&nbsp;&nbsp;&nbsp;&nbsp;Razume se da znam ko je on.
<BR>&nbsp;&nbsp;&nbsp;&nbsp;&nbsp;Monti Vilson.
<BR>&nbsp;&nbsp;&nbsp;&nbsp;&nbsp;I siguran sam da namerava da me ubije.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
