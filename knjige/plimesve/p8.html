<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Tobi se vratio igri šutgola duž spiralne ose. Kilin ih je upozorio da budu oprezni i da paze da ne smetaju posadi na dužnosti, ali nije ni pomislio da im zabrani igru. Koliko je on znao, čovečanstvo je i nastalo u pokretu, uvek goneći neku malu divljač koja je skakala na sve strane baš kao lopta, i nije hteo da ometa osnovne ljudske nagone. Posada je tako održavala kondiciju, a pomagalo je i da se izglade nesporazumi.
<BR>&nbsp;&nbsp;&nbsp;&nbsp;&nbsp;Ali ne svi. Dok je prolazio kraj prolaza za održavanje, naišao je na desetak članova Porodice zbijenih oko male vatre od kukuruznih klipova i ljuski. Kilin ni malo nije voleo garave mrlje koje je ovaj običaj ostavljao po brodskim zidovima, ali razumeo je potrebu za zajedničkom vatrom. Pucketavi žuti plamenovi poigravali su u polumraku kao podivljale aveti, bacajući lelujave senke preko lica zadubljenih u razgovor.
<BR>&nbsp;&nbsp;&nbsp;&nbsp;&nbsp;Očekivao je da će sada biti sve više razgovora; brod je odjekivao od rasprava i ogovaranja. Iznenadio se kad je u skupini badavadžija ugledao poručnika Džoslin.
<BR>&nbsp;&nbsp;&nbsp;&nbsp;&nbsp;"Kapetane!" pozdravila ga je. Bila je žilava, sredovečna žena brzih, lukavih očiju. Nosila je kombinezon pogodan za brodske poslove, prekriven džepovima i nimalo izgužvan. Porodične veštine šivenja i oblikovanja metala došle su do punog izražaja tokom poslednje dve godine puta sa Snegobara, pa je svaki pripadnik Porodice dobio dovoljno čvrste odeće od organotkanja i od biljnih vlakana iz životne zone.
<BR>&nbsp;&nbsp;&nbsp;&nbsp;&nbsp;Kilin je odgovorio polusalutiranjem, pozdravom koji je davno usavršio. To je bilo dovoljno kao pozdrav, ali je i podsećalo da je on Kapetan, a ne samo još jedan član Porodice. Već je hteo da pođe dalje kad mu se Džoslin obratila. "Spremamo se da zauzmemo onu postaju, jel'bre?"
<BR>&nbsp;&nbsp;&nbsp;&nbsp;&nbsp;Kilin se iznenadio. "Kako..." počeo je, a onda se predomislio. Ne sme pokazati koliko se začudio što je vest o postaji tako brzo obigrala brod. Ogovaračke mogućnosti su neiscrpne. "...znaš?" završio je.
<BR>&nbsp;&nbsp;&nbsp;&nbsp;&nbsp;Znao je da bi po pravilima starog, zvaničnog jezika trebalo da koristi punu rečenicu, "kako to znaš", jer dugi sati provedeni sa Aspektima učinili su mu taj jezik gotovo normalnim, i namerno ga je koristio da bi naglasio svoj položaj. Ali u ovom trenutku bi možda bilo bolje da koristi svakodnevni jezik posade.
<BR>&nbsp;&nbsp;&nbsp;&nbsp;&nbsp;"Čujemo da nas čeka veliki satelit maški", polako je rekao neko.
<BR>&nbsp;&nbsp;&nbsp;&nbsp;&nbsp;"Vesti se šire", priznao je Kilin, spustivšii se na pete. To je bio drevni položaj, koga je Porodica usvojila dok je bila stalno u pokretu, uvek spremna da skoči i pođe u slučaju iznenađenja. Ovde je bio besmislen, razume se, ali je naglašavao njihovu zajeničku prošlost i jednakost. Svi oko vatre takođe su čučali, neki su držali bočice mirisne vode. Jedan desetar je ponudio svoju Kilinu i ovaj je otpio: bogati ukus kajsije, voća koje je dobro uspevalo u životnim zonama.
<BR>&nbsp;&nbsp;&nbsp;&nbsp;&nbsp;"Dabre", rekla je Džoslin. "Hoćemo imati skup?"
<BR>&nbsp;&nbsp;&nbsp;&nbsp;&nbsp;"Što bi?" oprezno je odgovorio Kilin.
<BR>&nbsp;&nbsp;&nbsp;&nbsp;&nbsp;"Plan bitke!" glasno je uzviknuo jedan krupajlija.
<BR>&nbsp;&nbsp;&nbsp;&nbsp;&nbsp;"Kakve bitke?" tiho je odvratio Kilin.
<BR>&nbsp;&nbsp;&nbsp;&nbsp;&nbsp;"Pa sa tim maškogradom", rekao je čovek. Iz grupe je doprlo odobravajuće mrmljanje.
<BR>&nbsp;&nbsp;&nbsp;&nbsp;&nbsp;"Siguran si da je maškograd?" blago je upitao Kilin.
<BR>&nbsp;&nbsp;&nbsp;&nbsp;&nbsp;"A šta bi bio?" upitala je jedna žena.
<BR>&nbsp;&nbsp;&nbsp;&nbsp;&nbsp;Kilin je slegnuo ramenima, pažljivo ih odmeravajući. Sve ih je uzbudila mogućnost napada, svi su bili napeti. "Videćemo."
<BR>&nbsp;&nbsp;&nbsp;&nbsp;&nbsp;"Mogli su ga napraviti ili ljudi ili maške", rekla je Džoslin, "a ljudi sigurno nisu."
<BR>&nbsp;&nbsp;&nbsp;&nbsp;&nbsp;"Nećemo napasti nikog dok ga dobro ne odmerimo", rekao je Kilin.
<BR>&nbsp;&nbsp;&nbsp;&nbsp;&nbsp;"Da ga iznenadimo!" promuklo je rekao krupajlija. Kilin je podozrevao da je ovaj popio i nešto drugo sem mirisne vode. I zaista, na nekoliko lica primetio je sjaj, nesigurno podrhtavanje očiju ili kapaka, što mu je mnogo govorilo. Jasno narušavanje propisa. Ali znao je da nije pravi trenutak za optužbu. Dešavalo se nešto ozbiljno i morao je da sazna o čemu je reč.
<BR>&nbsp;&nbsp;&nbsp;&nbsp;&nbsp;"Da se obrušimo na njega sa crnog neba - to je iznenađenje?" nasmejao se.
<BR>&nbsp;&nbsp;&nbsp;&nbsp;&nbsp;"Pobili smo maške na brodu!" uzvratio je krupajlija.
<BR>&nbsp;&nbsp;&nbsp;&nbsp;&nbsp;"Tada smo im priredili pravo iznenađenje. Nisu očekivale napad pri uzletanju. Imali smo samo tu šansu da očistimo brod, i iskoristili smo je." Kilin je odmahnuo glavom. "Nećemo je imati ponovo."
<BR>&nbsp;&nbsp;&nbsp;&nbsp;&nbsp;To je ućutkalo većinu; poslednjih minuta skupina je uznemireno mrmljala. Kilin i dalje nije shvatao odakle potiču njihove ideje. Već duže vreme gledao je kako Porodica poprima uobičajene loše navike nomadskog naroda primoranog da predugo obitava u zatvorenom prostoru; bilo je pića, stimulatora, kockanja, čestih besmislenih svađa.
<BR>&nbsp;&nbsp;&nbsp;&nbsp;&nbsp;Osim tih poroka, sa kojima je mogao da se razračuna na uobičajene načine, postepeno se izdvojio jedan ozbiljniji problem. Pričali su jedni drugima sočne priče o davnim bitkama i velikim pustolovinama, po pravilu strašno naduvane. Kilin se odlično sećao godina provedenih u bekstvu preko Snegobara - koliko često je osećao ledeni strah, mučnu neodlučnost, koliko često su morali žurno da se povlače posle ponižavajućih poraza. A u ovim pričama svi su (a pogotovo onaj ko priča) bili odvažni, vešti, brzi i uporni, pravi tamanitelji maški.
<BR>&nbsp;&nbsp;&nbsp;&nbsp;&nbsp;Nisu u pitanju bile samo prazne priče. Gledao je plamen, a dim mu je štipao oči što je bilo gotovo prijatno. Miris paljevine donosio je bezbrojna sećanja na teške noći koje je provodio piljeći u vatru, plašeći se svakog neobičnog zvuka koji bi se začuo u tami. Kukuruz je davao prijatniji dim nego drvo, ali skupina je ipak bila obavijena plavičastom zavesom, što je označavalo koliko zavise jedni od drugih.
<BR>&nbsp;&nbsp;&nbsp;&nbsp;&nbsp;Osetio je da nastupa popuštanje pa je namerno produžio ćutanje, puštajući da se strasti smire. Tek je Džoslin prekinula tišinu. "Kol'ko se ja sećam, Fani je govorila da ne treba ostaviti maškograd za sobom dok napredujemo."
<BR>&nbsp;&nbsp;&nbsp;&nbsp;&nbsp;Svi su počeli da klimaju. Kilin je otpio gutljaj kajsije da bi prikrio iznenađenje. Znači, Džoslin širi te ideje, i to pozivajući se na nekadašnjeg Kapetana, Fani. Fani je bila mrtva već godinama, Bogomoljka ju je sasekla na Snegobaru, ali i dalje je uživala veliko poštovanje Porodice. I Kilin ju je neizmerno poštovao i voleo. Bezbroj puta se, tokom dugog putovanja, pitao: Šta bi Fani sada učinila? i odgovor mu je pomagao da se odluči.
<BR>&nbsp;&nbsp;&nbsp;&nbsp;&nbsp;Ali ovo je bilo drugačije. Džoslin je koristila uspomenu na Fani kako bi izazvala nevolje.
<BR>&nbsp;&nbsp;&nbsp;&nbsp;&nbsp;"Takođe je govorila da ne stvaraš neprijatelje koji ti nisu potrebni." Kilin se polako osvrnuo, zagledavši se svakom ponaosob u oči. "A pogotovo ako su veći od tebe."
<BR>&nbsp;&nbsp;&nbsp;&nbsp;&nbsp;Začulo se odobravajuće mrmljanje. Džoslin nije gledala Kilina, ali je nastavila. "Ako ne možemo da zauzmemo postaju, kako ćemo da sredimo čitavu planetu?"
<BR>&nbsp;&nbsp;&nbsp;&nbsp;&nbsp;Kilin je znao da sada mora da bude oprezan. Vladalo je napeto iščekivanje, kao da je Džoslin izrekla ono što su svi mislili. Ovo je bio razgovor Porodice, a ona je pazila da ne prekorači granice brodske discipline. Mogao bi odmah da je prekine, da pokaže bes, ali to bi ostavilo nerazrešena pitanja i nervozu u posadi. Odlučio je da se ne poziva na svoj čin. Umesto toga se nasmejao.
<BR>&nbsp;&nbsp;&nbsp;&nbsp;&nbsp;Džoslin to nije očekivala. Smeh ju je iznenadio.
<BR>&nbsp;&nbsp;&nbsp;&nbsp;&nbsp;"To mora da govori onaj tvoj Aspekt ubica", nasmešio se Kilin. Potom se obratio ostalima. "Džoslin je lane dobila pet novih čipova sa Aspektima. Jedan od njih je Kapetan koji se specijalizovao za napade na maške - to je verovatno bio jedini manevar koji je znao, ali ni njega nije usavršio, jer nije dugo poživeo. Taj Aspekt daje sjajan savet, zaista - ali uvek isti."
<BR>&nbsp;&nbsp;&nbsp;&nbsp;&nbsp;Nekoliko lica se nasmešilo. Činjenica je da Porodica nikada ne bi preživela ovo putovanje bez ogromnog znanja i čestih saveta Aspekata po pitanju ljudskog tehna koji je sačinjavao 'Argo'. Ali njihovo stalno prisustvo čeznulo je da se što češće priključuje na puna čula svog domaćina, da se gladno nadiše vazduha i nagledaju života. Aspekti nikada nisu sasvim zadovoljni. Potiču iz mnogih razdoblja i često daju suprotne savete. Ponekad neko od njih nadjača svog domaćina i počne da misli umesto njega. Ponižavajuće je prepustiti kontrolu jednom Aspektu.
<BR>&nbsp;&nbsp;&nbsp;&nbsp;&nbsp;Džoslin je stezala snažne vilice. "Govorim u svoje ime, a ne kao neki prašnjavi Aspekt", prasnula je.
<BR>&nbsp;&nbsp;&nbsp;&nbsp;&nbsp;"Onda bi trebalo da izbegavaš borbu dok god možeš." Kilin je pazio da mu glas bude miran i prijazan.
<BR>&nbsp;&nbsp;&nbsp;&nbsp;&nbsp;"Kao sada?"
<BR>&nbsp;&nbsp;&nbsp;&nbsp;&nbsp;Znači, shvatila je nagoveštaj, ali je ipak rešila da izazove javni sukob. Pa dobro. "Sad kad si to pomenula..."
<BR>&nbsp;&nbsp;&nbsp;&nbsp;&nbsp;"Neki od nas misle da čast Porodice zahteva..."
<BR>&nbsp;&nbsp;&nbsp;&nbsp;&nbsp;"Čast je prva stvar koju gubiš u boju", suvo ju je prekinuo Kilin.
<BR>&nbsp;&nbsp;&nbsp;&nbsp;&nbsp;Smesta je zažalio što ju je prekinuo, jer je Džosliln besno začkiljila. "Treba da sredimo maškograd pre nego što on napadne nas."
<BR>&nbsp;&nbsp;&nbsp;&nbsp;&nbsp;"Naš cilj je svet, a ne kutija u svemiru", polako je rekao Kilin. Znao je da će izgubiti ako joj dopusti da se stvarno naljuti.
<BR>&nbsp;&nbsp;&nbsp;&nbsp;&nbsp;"Ako ga osvojimo, kontrolisaćemo čitavu površinu!" uzbuđeno je rekla ona.
<BR>&nbsp;&nbsp;&nbsp;&nbsp;&nbsp;"I uzbunićemo ono što na toj površini živi, pre nego što stignemo da spustimo 'Argo'", dodao je Kilin.
<BR>&nbsp;&nbsp;&nbsp;&nbsp;&nbsp;"Fani nikada..."
<BR>&nbsp;&nbsp;&nbsp;&nbsp;&nbsp;"Poručniče Džoslin, mani se te priče o Fani. Sada sam ja Kapetan."
<BR>&nbsp;&nbsp;&nbsp;&nbsp;&nbsp;To ju je uzdrmalo. Oduvek je znao da je ona najbolja kada može da se pridržava predviđene taktike. Kada je trebalo promeniti pravac napada, uvek je bila nesigurna. "Da, ovaj, razumem, ali..."
<BR>&nbsp;&nbsp;&nbsp;&nbsp;&nbsp;"I kažem da idemo pravo dole. Jasno? Zaobići ćemo postaju."
<BR>&nbsp;&nbsp;&nbsp;&nbsp;&nbsp;"Pobogu, ta postaja mogla bi da nam..."
<BR>&nbsp;&nbsp;&nbsp;&nbsp;&nbsp;- Kapetane!" -
<BR>&nbsp;&nbsp;&nbsp;&nbsp;&nbsp;Uzvik nije potekaoo iz skupine nego iz Kilinovog pojasa. Trgao ga je glasić koji je progovorio iz komunikatora: Šibo.
<BR>&nbsp;&nbsp;&nbsp;&nbsp;&nbsp;"Dabre", javio se. Džoslin je smesta prestala da ga zanima. Šibo ga je retko zvala preko brodskog koma. Mora da je nešto važno.
<BR>&nbsp;&nbsp;&nbsp;&nbsp;&nbsp;- Kontrole - počela je Šibo, ali Kilin je smesta isključio prekidač. Nikada nije dozvoljavao da posada sluša razgovore među oficirima, osim ako je namerno želeo da nešto procuri u javnost.
<BR>&nbsp;&nbsp;&nbsp;&nbsp;&nbsp;Ustao je, kratko klimnuo Džoslini i pošao uz spiralu, ka kontrolnoj sobi. Nije voleo što ostavlja raspravu sa Džoslin nedovršenu. Taman ju je uzdrmao, ali jezgro pobune ostalo je nedirnuto. I ambicija.
<BR>&nbsp;&nbsp;&nbsp;&nbsp;&nbsp;Kada je prošao kroz vrata, Šibo je stajala neobično nepokretna i zamišljena; obmotala je ruke oko sebe, zakačivši palčeve za rebra svetlucavog crnog spoljkostura. Inače je neumorno preletala rukama preko kontrola, prizivajući 'Argove' energije i mikroumove.
<BR>&nbsp;&nbsp;&nbsp;&nbsp;&nbsp;"Kapetane, imam problem. Sasvim nov." Po očima i usnama videlo se da ne preteruje.
<BR>&nbsp;&nbsp;&nbsp;&nbsp;&nbsp;"Postaja?"
<BR>&nbsp;&nbsp;&nbsp;&nbsp;&nbsp;"Možda." Spoljkost se pomerio, nalik na kavez od crnih kostiju, prateći njen pokret: nešto između sleganja ramenima i nemoćnog širenja ruku. "Kontrole su zakočene. Ne mogu više da određujem putanju."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Nešto je premostilo komande."
<BR>&nbsp;&nbsp;&nbsp;&nbsp;&nbsp;"Odakle?"
<BR>&nbsp;&nbsp;&nbsp;&nbsp;&nbsp;"Možda bolje pitaj od kada."
<BR>&nbsp;&nbsp;&nbsp;&nbsp;&nbsp;"Bogomoljka?"
<BR>&nbsp;&nbsp;&nbsp;&nbsp;&nbsp;"Može biti. Sada idemo putanjom koja baš ne odgovara za sletanje na planetu."
<BR>&nbsp;&nbsp;&nbsp;&nbsp;&nbsp;"Ne možeš da je premostiš?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Kada Šibo priznaje poraz, jasno je da je pokušala sve što je u njenoj moći. Kilin se nasmrštio. "Kuda sad idemo?"
<BR>&nbsp;&nbsp;&nbsp;&nbsp;&nbsp;"Prema onoj postaji. Protiv naše volje."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
