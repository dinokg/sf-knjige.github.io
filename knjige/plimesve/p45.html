<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Kvat je progonula Ništake obuzeta neobičnim raspoloženjem.
<BR>&nbsp;&nbsp;&nbsp;&nbsp;&nbsp;Uživala je u brzim udarima koje je mogla da izvede, jureći od jedne skupine upaničenih Ništaka do druge, sekući ih, pržeći i bušeći. Bio je to vrhunac njenog plana, i velika radost.
<BR>&nbsp;&nbsp;&nbsp;&nbsp;&nbsp;Ipak, prožimala su je neobična osećanja. Osećala je bol zbog svakog umirućeg Ništaka. Kad bi preplašeno pobegli, osećala je trenutak grozničavog drhtanja.
<BR>&nbsp;&nbsp;&nbsp;&nbsp;&nbsp;To ju je uznemirilo, malo joj usporilo ruke, pomerilo nišan. Odmah se javila Bek'dal. #Prebačaji! Unesi korekciju!#
<BR>&nbsp;&nbsp;&nbsp;&nbsp;&nbsp;#Da, da#, odgovorila je Kvat, nadajući se da nošci neće primetiti koliko je uzdrmana.
<BR>&nbsp;&nbsp;&nbsp;&nbsp;&nbsp;#Gonite ih!# začuo se gromki poklič naoružanih nožaca. Kvat se pridružila jurišu.
<BR>&nbsp;&nbsp;&nbsp;&nbsp;&nbsp;Uz neravne grebene, kroz sive ruševine maški i počupane zelene šume, pa preko uništenih stepa ovog oštećenog mesta, gonili su glupe, bezumne Ništake.
<BR>&nbsp;&nbsp;&nbsp;&nbsp;&nbsp;Kvatin vešti plan potpuno je uspeo. Njen zarobljeni Ništak, pušten u oblasti gde su primećena najveća stada Ništaka, smesta je potražio sebi slične. Sićušan aparat pričvršćen na Ništaka davao je nekoliko puta dnevno signal za lociranje. Kvat ih je pratila i pogodila je da nameravaju ponovo da napadnu neke od magnetnih postaja koje kontrolišu kretanje Kosmičkog Kruga.
<BR>&nbsp;&nbsp;&nbsp;&nbsp;&nbsp;A sada se klopka koju im je postavila zatvorila, uhvativši hiljade štetočina. Dok je žurila kroz fabriku maški, tragajući za skrivenim Ništacima, u njenu auru probio se gromki Tukar'raminin glas.
<BR>&nbsp;&nbsp;&nbsp;&nbsp;&nbsp;*Ti si zaista lukava i vešta*, rekla je. *Pratila sam odvijanje tvog plana. Ipak, pazi da ne rizikuješ mnogo u ovim obračunima.*
<BR>&nbsp;&nbsp;&nbsp;&nbsp;&nbsp;#Pojačani smo oružjem, velika. Ne strahuj#, odgovorila je Kvat.
<BR>&nbsp;&nbsp;&nbsp;&nbsp;&nbsp;*Imam za tebe i lepe vesti. Druga šifrovana ploča, od dve koje si donela sa broda Ništaka, sada je dešifrovana koliko se moglo. Veoma je vredna.*
<BR>&nbsp;&nbsp;&nbsp;&nbsp;&nbsp;Kvat je osetila kako se Bek'dal, koja se penjala obližnjom padinom, puši žućkastom ljubomorom. Pravila se da je ne primećuje. #O? Onda sam dvostruko srećna. Ali... ko ih je preveo?#
<BR>&nbsp;&nbsp;&nbsp;&nbsp;&nbsp;*Prosvetljeni.*
<BR>&nbsp;&nbsp;&nbsp;&nbsp;&nbsp;Kvatini podumovi počeli su nekontrolisano da brbljaju od zaprepašćenja.
<BR>&nbsp;&nbsp;&nbsp;&nbsp;&nbsp;*Vešto su prošli kroz guštaru sabijenog značenja u tim pločama.*
<BR>&nbsp;&nbsp;&nbsp;&nbsp;&nbsp;#Zar ovde obitavaju i Prosvetljeni?#
<BR>&nbsp;&nbsp;&nbsp;&nbsp;&nbsp;*Te dve ploče bave se velikim pitanjima.*
<BR>&nbsp;&nbsp;&nbsp;&nbsp;&nbsp;#Govoriš direktno sa njima... sada?#
<BR>&nbsp;&nbsp;&nbsp;&nbsp;&nbsp;*Da, preko mora sunaca. Primila sam uputstva od svih onih Prosvetljenih koji se nalaze dovoljno blizu u ovom sistemu da poruka može da stigne od njih, s obzirom na ograničenu brzinu svetlosti. Dvoje ih je ovde, nadgledaju našu gradnju u orbiti. Čak i sada raspravljaju među sobom.*
<BR>&nbsp;&nbsp;&nbsp;&nbsp;&nbsp;#Da li Prosvetljeni znaju odgovore na ono što me toliko muči?# požurila je Kvat.
<BR>&nbsp;&nbsp;&nbsp;&nbsp;&nbsp;*Kvat...*
<BR>&nbsp;&nbsp;&nbsp;&nbsp;&nbsp;#Šta je sa smrću? Ima li značenja u ovome što radimo, značenja mimo naših konačnih dostignuća? Šta je sa...#
<BR>&nbsp;&nbsp;&nbsp;&nbsp;&nbsp;*Odgovore u koje svi mi verujemo - Sumaciju - dali su sami Prosvetljeni. Ta mudrost je istinski drevna. Oni se više ne bave ttm pitanjima. Pokušavaju da ostvare naš veliki cilj. Sećaš li se šta sam ti ranije otkrila, ono o tvojoj prirodi?*
<BR>&nbsp;&nbsp;&nbsp;&nbsp;&nbsp;Kvat je, zbunjena, zastala da razmisli. Upravo se probijala kroz šumu izuvijanog drveća, sa čijih debala je bila oguljena kora (jesu li je pojeli Ništaci? upitala se). Tražila je mete. Ali Bek'dal je već sredila dvoje Ništaka koje je Kvat pratila, i sada je glasno objavljivala svoju bednu pobedu, iz čiste uobražnosti. Kvat se okrenula i sjurila niz padinu. #Razume se, sećam se svega što mi je otkrila Tukar'ramin. Ja sam Filozof, tako si rekla.#
<BR>&nbsp;&nbsp;&nbsp;&nbsp;&nbsp;*Odnosiš se prema toj temi sa oklevanjem?*
<BR>&nbsp;&nbsp;&nbsp;&nbsp;&nbsp;#Da... pitam se zašto sam baš ja izdvojena.#
<BR>&nbsp;&nbsp;&nbsp;&nbsp;&nbsp;*Tako su odlučili geni. U nama se nalaze delići one drevne rase; večito izbijaju na površinu u nama.*
<BR>&nbsp;&nbsp;&nbsp;&nbsp;&nbsp;#Više bih volela da budem čist, žestok borac!#
<BR>&nbsp;&nbsp;&nbsp;&nbsp;&nbsp;*Ništa ne možeš biti čisto, Kvat. Takvo je nasleđe one izgubljene vrste - da se svi aspekti života prepliću.*
<BR>&nbsp;&nbsp;&nbsp;&nbsp;&nbsp;#Ali meni se to ne dopada!#
<BR>&nbsp;&nbsp;&nbsp;&nbsp;&nbsp;*Nije bitno. Tvoj bol, tvoja neodlučnost, tvoje postavljanje pitanja čak i posle konačnih odgovora - to je tvoje iskušenje, tvoj posao i tvoja sudbina.*
<BR>&nbsp;&nbsp;&nbsp;&nbsp;&nbsp;#Više bih volela da budem sigurna!#
<BR>&nbsp;&nbsp;&nbsp;&nbsp;&nbsp;*Sigurnost pripada onima koji ne postavljaju pitanja. Takvi su gotovo svi nošci. Savladali smo materijalni svet, razumemo kako deluje. Ali ne postavljamo pitanja kao ti, Kvat.*
<BR>&nbsp;&nbsp;&nbsp;&nbsp;&nbsp;"Volela bih da sam kao ti!# povikala je Kvat obuzeta čudnim usamljeničkim gnevom.
<BR>&nbsp;&nbsp;&nbsp;&nbsp;&nbsp;*Kao Filozof, sada bi već trebalo da znaš da su davno usađene genetske osobine u tebi izazvale posledice koje su nepredvidljive i uznemirujuće. Štaviše, vremenom će se pojačavati. Možda ćeš steći prirodu tih drevnih bića, ili ćeš imati kombinaciju njihovih i naših osobina.*
<BR>&nbsp;&nbsp;&nbsp;&nbsp;&nbsp;#Ne vidim načina da saznam odgovore na moja pitanja.#
<BR>&nbsp;&nbsp;&nbsp;&nbsp;&nbsp;*Ima i drugih pitanja, Kvat, možda i važnijih. O tome ti donosim vesti. Ploče koje si mi donela sadrže dovoljno podataka da Prosvetljeni zamisle odvažnu pustolovinu, nešto što se nošci nikada nisu usuđivali da pokušaju: putovanje do samog središta Galaksije.*
<BR>&nbsp;&nbsp;&nbsp;&nbsp;&nbsp;#Ali svi tekstovi kažu da je to nemoguće - i sama si to rekla. Maške tamo drže ogromne snage.# Kvat se gegala kroz blatnjavu močvaru, ispresecanu jarugama. Veliki potresi ozbiljno su razorili ove planine.
<BR>&nbsp;&nbsp;&nbsp;&nbsp;&nbsp;*Ploče govore u vremenu kada su organska bića - možda oni sa kojima smo spojili svoje gene - prišla blizu crnoj rupi u samom središtu. Možda postoji način da se uđe, bez uplitanja maški. To će, doduše, zahtevati sve naše snage.*
<BR>&nbsp;&nbsp;&nbsp;&nbsp;&nbsp;Kvat je stala pred provalijom. Sa druge strane bili su ljudi koje je tražila. Oznaka koju je postavila blesnula je za mikrosekundu; i njen Ništak se nalazio u ovoj družini. Ali sada nije mogla da misli na lov.
<BR>&nbsp;&nbsp;&nbsp;&nbsp;&nbsp;#Prijavljujem se, telom i dušom, za takav poduhvat.#
<BR>&nbsp;&nbsp;&nbsp;&nbsp;&nbsp;*To će možda zaista biti potrebno.*
<BR>&nbsp;&nbsp;&nbsp;&nbsp;&nbsp;Nešto u Tukar'ramininom glasu nateralo je Kvat da pita dalje. #Možemo li.... mnogo da naučimo u središtu Galaksije?#
<BR>&nbsp;&nbsp;&nbsp;&nbsp;&nbsp;*Nadajmo se. Maške kriju svoje aktivnosti u nekoliko unutrašnjih svetlosnih godina. Prosvetljeni su milenijumima nagađali razloge njihove večite trke za pulsarima i njihovih skrivenih opita. Ne možemo se ni nadati da iskorenimo ta stvorenja dok ne saznamo njihove najdublje, možda najopasnije sposobnosti.*
<BR>&nbsp;&nbsp;&nbsp;&nbsp;&nbsp;#Moje sposobnosti su osrednje. Ne znam ništa o...#
<BR>&nbsp;&nbsp;&nbsp;&nbsp;&nbsp;*Imaš nešto što je nama neophodno.*
<BR>&nbsp;&nbsp;&nbsp;&nbsp;&nbsp;#Šta? Kako je to moguće?#
<BR>&nbsp;&nbsp;&nbsp;&nbsp;&nbsp;*Tvog Ništaka.*
<BR>&nbsp;&nbsp;&nbsp;&nbsp;&nbsp;#Ja... ja ga ne...#
<BR>&nbsp;&nbsp;&nbsp;&nbsp;&nbsp;*Osetila sam tvog malog putnika još dok si bila u Košnici.*
<BR>&nbsp;&nbsp;&nbsp;&nbsp;&nbsp;#Ovaj... nameravala sam da...#
<BR>&nbsp;&nbsp;&nbsp;&nbsp;&nbsp;*Znaj da ja razumem tvoja unakrsna strujanja i tamna raspoloženja, Kvat. Odavno nismo imali Filozofa u Košnici. Odlučila sam da te pustim da pratiš svoj unutrašnji kompas.*
<BR>&nbsp;&nbsp;&nbsp;&nbsp;&nbsp;#Moj Ništak...#
<BR>&nbsp;&nbsp;&nbsp;&nbsp;&nbsp;*Možda si ga zadržala kao ljubimca; nošci su već radili takve stvari. To nije zločin. Zapravo, upravo tvoje tajno zadržavanje jednog štetočine dokaz je tajanstvene mudrosti koju Filozofi često imaju. Čak i nehotice. Dobro se staraj o svom ljubimcu.*
<BR>&nbsp;&nbsp;&nbsp;&nbsp;&nbsp;#Ne, ja...#
<BR>&nbsp;&nbsp;&nbsp;&nbsp;&nbsp;*Da?*
<BR>&nbsp;&nbsp;&nbsp;&nbsp;&nbsp;#Nemam ga više.#
<BR>&nbsp;&nbsp;&nbsp;&nbsp;&nbsp;*Šta?*
<BR>&nbsp;&nbsp;&nbsp;&nbsp;&nbsp;#Koristim ga da otkrivam druge Ništake.#
<BR>&nbsp;&nbsp;&nbsp;&nbsp;&nbsp;Kroz Tukar'ramininu projektovanu auru proneo se alarm. *Sami Prosvetljeni ga žele! On je bio zapovednik broda kojim su došli ovamo - broda koji moramo osvojiti.*
<BR>&nbsp;&nbsp;&nbsp;&nbsp;&nbsp;#Ali, ja...#
<BR>&nbsp;&nbsp;&nbsp;&nbsp;&nbsp;*Nađi ga!*
<BR>&nbsp;&nbsp;&nbsp;&nbsp;&nbsp;Posle tog naređenja Tukar'raminina aura je izbledela i nestala kao da ju je odneo vetar. Kvat je osećala da Tukar'ramin žuri kako bi prenela podatak nekuda daleko.
<BR>&nbsp;&nbsp;&nbsp;&nbsp;&nbsp;Trebalo bi da oseća oduševljenje zbog ovakvog preokreta. Ploče koje su našle ona i Bek'dal sada su se pokazale važnijim nego u veličanstvenom snu. Njen Ništak je nekako ispao ključ za njih zbog broda. Kvatin prekršaj - što je krila Ništaka i što je prećutala o njemu u razgovoru sa Tukar'ramin - kao da nije ni primećen.
<BR>&nbsp;&nbsp;&nbsp;&nbsp;&nbsp;Ali ipak je bila ozbiljna i zamišjlena dok je žurila ka šumi. Ako Prosvetljeni ne znaju da odgovore na njena pitanja, ko među nošcima može? Je li moguće da je užasna vizija potpuno praznog i besmislenog svemira tačna, čak i na najvišem nivou?
<BR>&nbsp;&nbsp;&nbsp;&nbsp;&nbsp;Nemirno je raširila auru, nadajući se da će osetiti oštar ukus svog Ništaka. Neće biti lako da ga nađe oslanjajući se samo na nekoliko brzih bleskova njegovog označivača. Ubacila ga je u njegovu grubu opremu, u elementarna pojačanja nalik na grubu karikaturu moćnih aparata nožaca.
<BR>&nbsp;&nbsp;&nbsp;&nbsp;&nbsp;Nikad nije ni pomislila da će morati opet da pronađe baš tog Ništaka, nego samo stado kome se pridruži. Kakva gužva!
<BR>&nbsp;&nbsp;&nbsp;&nbsp;&nbsp;Uhvatila je elektro-miris Ništaka raširenih po gustoj, lisnatoj masi šume. Ovako na otvorenom bilo je teško utvrditi da li je među njima i njen. Pojačala je ulazne signale - i jeknula.
<BR>&nbsp;&nbsp;&nbsp;&nbsp;&nbsp;Na sve strane ružne horizontale i vertikale. Nepromenljivo, prigušeno svetlo. A uz njih kovitlaci snažnih plima.
<BR>&nbsp;&nbsp;&nbsp;&nbsp;&nbsp;Neme nijanse iscrpljenosti i bola. Gorko crveni zadasi straha. Žuti sram.
<BR>&nbsp;&nbsp;&nbsp;&nbsp;&nbsp;Grebuckavi ponos. Glasna, treskajuća zbunjenost. Smrdljiva zavist, gorka zloba i nerazumljive, blatnjave čežnje.
<BR>&nbsp;&nbsp;&nbsp;&nbsp;&nbsp;I sve se to kuvalo, nerazumljivo, pod uljastim mrljama čula. Bilo je teško poverovati da su Ništaci toliko beslovesni!
<BR>&nbsp;&nbsp;&nbsp;&nbsp;&nbsp;Kroz njihove umove lebdeo je čudan polurazum. Neprekidno su ih mučila rastrzana čula. Čitav tok misli stalno su im prekidale poruke o okolini, o gladi, o večitom polnom signaliziranju (čak i tako iscrpljeni!) - njihovi pretrpani, naopaki, mali svetovi.
<BR>&nbsp;&nbsp;&nbsp;&nbsp;&nbsp;Kvat je nesigurno uperila auru ka jednom Ništaku koji je ležao nekoliko bregova dalje. Je li to njen?
<BR>&nbsp;&nbsp;&nbsp;&nbsp;&nbsp;Nije mogla da razabere, zapljusnuta brzim talasanjem kratkih, grubih opažaja. U ovoj lepljivoj močvari nije čak uspevala da izdvoji njegove podumove. Potrudila se da mu se mišići ukoče, kako bi ustao sa mesta gde je čučao. Da li joj je to bilo poznato?
<BR>&nbsp;&nbsp;&nbsp;&nbsp;&nbsp;Jedan od njegovih gornjih udova pritiskao je neku meku stvar na lice. Ne, u lice. Užasan slankasti nalet rekao joj je da su to bila usta, možda njegova glavna. Nema sumnje da je uživao u neviđeno uvećanom sistemu ukusa, jer je hrana slala prodorne nalete kao lava tople pljuvačke preko cele unutrašnjosti usta.
<BR>&nbsp;&nbsp;&nbsp;&nbsp;&nbsp;Ostali su zurili u tog Ništaka. Primetila je da bi ih uznemirilo pljuvanje hrane na zemlju, gde bi možda oštetila bilje. Ovi Ništaci su mršavi; traćenje hrane izazvalo bi podozrenje. Ne sme ih poplašiti pre nego što nađe svog Ništaka, inače će pobeći u panici. Kvat je naterala stvorenje da proguta hranu, samo da bi se oslobodila ukusa.
<BR>&nbsp;&nbsp;&nbsp;&nbsp;&nbsp;Šta rade ovako primitivni oblici? Nije ovako ušla u svog Ništaka; postajala je veštija. Radoznalost ju je gurala dalje.
<BR>&nbsp;&nbsp;&nbsp;&nbsp;&nbsp;Naterala je Ništaka da stane na jednu nogu, pa na drugu. Osećanje dvonožne nestabilnosti bilo je neobično i uzbudljivo. Naterala ga je da zakorači, da se zadrži kad se zateturao da padne, a potom je privukla drugu nogu do prve. Osećanje opasnosti koja vreba, opasnosti od pada i povrede, donosilo joj je divno uzbuđenje.
<BR>&nbsp;&nbsp;&nbsp;&nbsp;&nbsp;Zakoračila je ponovo, pa ponovo. Udari od hodanja pronosili su se uz noge, i brzo je naučila da ih kompenzuje preko trapavih kolena. Imala je utisak da jedina, čvornovata kičma leži na tapaciranom jastučetu kukova i stražnjice.
<BR>&nbsp;&nbsp;&nbsp;&nbsp;&nbsp;Još gore, donji deo leđa je boleo. Tu su mišići bili čvrsto zgrčeni, kao da im je to trajno stanje. Kakav jadan dizajn! A toliko su nemaštoviti da prosto trpe te strašne bolove!
<BR>&nbsp;&nbsp;&nbsp;&nbsp;&nbsp;Okrenula je glavu i ugledala iznenađujuće veliki deo onoga što je inače znala da se nalazi oko Ništaka - ali nije bilo sitnozrnaste strukture, i sve je bilo obojeno prelivima osećanja.
<BR>&nbsp;&nbsp;&nbsp;&nbsp;&nbsp;Ovaj Ništak nije mogao ništa da pogleda bez direktne reakcije. Prošao je kraj niskog žbuna sa sićušnim crvenim bobicama i odmah je osetio glad. Tamno nebo trebalo je pregledati u potrazi za opasnošću. Vlažni povetarac uvukao se u primarne nozdrve i pojavilo se upozorenje na kišu. Obližnje lice probudilo je sećanje na srećnija vremena, na smeh, toplu vatru...
<BR>&nbsp;&nbsp;&nbsp;&nbsp;&nbsp;Kvat je primetila da to lice prilazi i emituje zvuke koji su uznemirili Ništaka domaćina. Na licu su se videli znaci uznemirenosti. Naboranost ispod gornjeg krzna. Jedina usta su se otvorila i usne su pocrvenele, izlažući zube. Kratki čuperci krzna iznad očiju približili su se jedan drugom.
<BR>&nbsp;&nbsp;&nbsp;&nbsp;&nbsp;Kvat očito nije dobro upravljala ovim Ništakom, uprkos uzbudljivom otkriću dvonožnog hodanja. Činilo joj se da je sasvim vešta. Koliko spretno uopšte i može da se kreće tako primitivna konstrukcija?
<BR>&nbsp;&nbsp;&nbsp;&nbsp;&nbsp;Ovaj novi Ništak rekao je nešto nerazumljivo. Glavna poruka je ležala u akustici govora, u glasu koji se podizao sve više dok su udari akustike postajali sve brži. Kvat nije želela da uplaši čitavo stado pre nego što ga pretraži. Osim toga, u njima je postojalo nešto duboko, element koga nije mogla da razluči. Do sada bi se pojavili čak i skriveni podumovi. Mora da su ukljopljeni na neki čudan način.
<BR>&nbsp;&nbsp;&nbsp;&nbsp;&nbsp;Ostavila je to za kasnije i odlučila da napusti Ništaka. Nema potrebe da uznemirava ostale. Glatko se isključila. Sledećeg časa nalazila se u sopstvenoj elektro-auri.
<BR>&nbsp;&nbsp;&nbsp;&nbsp;&nbsp;Kiša je padala po njoj, topla i neobično prijatna. Podsećala ju je na primamljive tokove hrane u Košnici. Uživala je u mekom milovanju vetra i vazduha. Potom je polako pošla dalje. Ova potraga za njenim Ništakom može postati problem. Požalila je što mu nije stavila stalni, jasan signal. Plašila se da bi čak i tako tupo stvorenje moglo da ga primeti. Pa dobro; nastavila je da se probija kroz sve jaču kišu.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
