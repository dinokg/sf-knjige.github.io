<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Kilin je bio u dubokom snu kada je planinu protresao prvi snažan trzaj. Smesta se probudio i iskotrljao iz šatora, podigavši se na noge dok ga je Šibo sledila. Drugi udar ga je opet oborio.
<BR>&nbsp;&nbsp;&nbsp;&nbsp;&nbsp;Očima je trebalo nekoliko trenutaka da se prilagode. Automatski su prešle na najosetljiviji sistem, pošto ih je sinoć ostavio podešene na noćni vid. Ali od toga je predeo zaplamteo kao pod podnevnim suncem.
<BR>&nbsp;&nbsp;&nbsp;&nbsp;&nbsp;Svetlucanje se obrušavalo, izbleđujući boje i senke. Čitava nebeska kapa blistala je kao zlato.
<BR>&nbsp;&nbsp;&nbsp;&nbsp;&nbsp;Sifon. Kosmička nit se opet pokrenula, isisavajući bogatu rudu iz središta planete. Obrušavanje stena u dubini slalo je ogromne talase. Osećao je kroz stopala lagano talasanje ogromnih pokreta hiljadama kilometara duboko.
<BR>&nbsp;&nbsp;&nbsp;&nbsp;&nbsp;"Napolje!" povikao je u kom. "Ostavite jaruge. Iziđite na otvoreno!"
<BR>&nbsp;&nbsp;&nbsp;&nbsp;&nbsp;I on i Šibo spavali su u punoj opremi. Pokupili su rance i pošli iz jaruge kada je primetio da Tobi i Besen još sede i obuvaju se.
<BR>&nbsp;&nbsp;&nbsp;&nbsp;&nbsp;"Pustite to!" povikao je. Zemlja je pod njim uzdrhtala, i bilo je teško ostati na nogama. "Trčite bosi."
<BR>&nbsp;&nbsp;&nbsp;&nbsp;&nbsp;Tobi je zbunjeno gledao u oca, još se nije bio sasvim razbudio. Dali su mu ono malo lekova protiv bola i infekcije koje je Porodica još imala.
<BR>&nbsp;&nbsp;&nbsp;&nbsp;&nbsp;Kilin je zgrabio Tobijev ranac, a Šibo Besenin. "Hajde!" povikala je.
<BR>&nbsp;&nbsp;&nbsp;&nbsp;&nbsp;Kamen veličine čoveka došao je tutnjeći kroz klisuru. Prešao je pravo preko dva šatora nešto iznad njih. Šuplje je tresnuo i projurio. Ivice su se drobile, i u prolazu ih je zasuo šljunkom. Odneo je i njihove šatore.
<BR>&nbsp;&nbsp;&nbsp;&nbsp;&nbsp;Potrčali su uzbrdo dok nisu stigli do zaravni. Kilin je pomagao Tobiju da se tetura preko delova gde je nedavno nanešeni pesak bio klizav. Dečak je još bio omamljen i čuvao je levu ruku. Kilin je pazio na kamenje koje se odronjavalo i sklanjao Tobija u stranu.
<BR>&nbsp;&nbsp;&nbsp;&nbsp;&nbsp;Jasni sjaj na nebu omogućavao im je da izbegavaju stenje i otpad koji je tutnjao kraj njih. Nisu svi bili dovoljno brzi ni sretni; iz jaruge su dopirali krici bola i iznenađenja.
<BR>&nbsp;&nbsp;&nbsp;&nbsp;&nbsp;Zaustavili su se kad su izbili na ravnu, otvorenu kamenu ploču. Visoke granitne padine i neravni prevoj nad njima izgleda da su stresli svo slobodno kamenje. "Usmerite se ovamo!" javio je Kilin preko koma.
<BR>&nbsp;&nbsp;&nbsp;&nbsp;&nbsp;- Umukni! - besno je povikala Džoslin. - Bišopovi! Krenite prema mom položaju! -
<BR>&nbsp;&nbsp;&nbsp;&nbsp;&nbsp;"Džoslin, ovde je sasvim čisto", rekao je Kilin.
<BR>&nbsp;&nbsp;&nbsp;&nbsp;&nbsp;- Mene slušajte! Ne idite ka Kilinu! -
<BR>&nbsp;&nbsp;&nbsp;&nbsp;&nbsp;Zemlja se tresla, talasala i drhtala. Bišopovi su puzali i trčali uz prevoj, bežeći od jaruga kroz koje je tutnjalo kamenje. Kilin više nije upotrebio kom.
<BR>&nbsp;&nbsp;&nbsp;&nbsp;&nbsp;Džoslin se nalazila u blizini, na uzanoj raščišćenoj strmini. Izgledala je bezbedno, osim ako se obruši čitava masa planine odozgo. Pridružilo joj se nekoliko Bišopovih. Ostali su kako-tako stigli do Kilina. Potresi su polako jenjali. Džoslinino mesto je izdržalo. Posle nekog vremena sišla je niz padinu i povela svoju grupicu preko prevoja. Izišla je na kamenu ploču gde je preko stotinu Bišopovih stajalo na velikim razmacima, kako bi mogli da izbegavaju obrušeno kamenje.
<BR>&nbsp;&nbsp;&nbsp;&nbsp;&nbsp;"Podrivaš moj položaj", rekla je Džoslin, dašćući, čim se približila.
<BR>&nbsp;&nbsp;&nbsp;&nbsp;&nbsp;Kilin je odmahnuo glavom; nije imao dovoljno poverenja u sebe da bi progovorio. Odozdo su dopirali tresci i uzvici. Planinom se pronosila duboka, spora tutnjava, kao da se čitava planeta grči u bolnim uzdasima.
<BR>&nbsp;&nbsp;&nbsp;&nbsp;&nbsp;- Okupljanje! Okupljanje! - začuo se oštar poziv Njegove Vrhovnosti.
<BR>&nbsp;&nbsp;&nbsp;&nbsp;&nbsp;"Hajdemo!" povikala je Džoslin Bišopovima.
<BR>&nbsp;&nbsp;&nbsp;&nbsp;&nbsp;"Ovde je bezbednije", rekao je Kilin.
<BR>&nbsp;&nbsp;&nbsp;&nbsp;&nbsp;"Radićeš onako kako naredi Njegova Vrhovnost!" obrecnula se Džoslin.
<BR>&nbsp;&nbsp;&nbsp;&nbsp;&nbsp;Tobi i Besen su se obuli i sredili rančeve. Svo četvoro pošli su preko granitne ravnice prošarane klizećim kamenom. Drhtaji su malo jenjali, kao da je glodanje u središtu planete prestalo. Kilin se zagledao u zlatasto sveltucanje na nebu, ali nije uspeo ni da nazre izvučeni metal iz jezgra. Nešto tamno kretalo se visoko gore, obična ogrebotina u sjaju, ali ništa više.
<BR>&nbsp;&nbsp;&nbsp;&nbsp;&nbsp;Kada su stigli na narednu kamenu površinu, Njegova Vrhovnost je već govorio Porodicama koje su se još postrojavale pred njim. "Ovo je samo još jedan pokušaj demona i đavola puštenih na nas, neuspešan pokušaj da nas razbiju, da pokidaju vezu sa jedinom preostalom niti nade. Nebeski Sejač će uskoro doći, proračunali su moji Aspekti. Pripremite se!"
<BR>&nbsp;&nbsp;&nbsp;&nbsp;&nbsp;Ostale Porodice počele su da skupljaju čvornovate grane i grmlje za veliku vatru. Spoticali su se i padali jer se zemlja tresla, ali nastavljali su. Kilin i ostali su ih posmatrali sa nevericom.
<BR>&nbsp;&nbsp;&nbsp;&nbsp;&nbsp;"Pazite!" povikao je Njegova Vrhovnost. "Trenutak je tu!"
<BR>&nbsp;&nbsp;&nbsp;&nbsp;&nbsp;Kilin je pogledao uvis. Nad planinom je lebdela tanka traka, vidljiva samo kao crna mrlja u sjaju. Kretala se. Gotovo prava linija polako se skraćivala i širila.
<BR>&nbsp;&nbsp;&nbsp;&nbsp;&nbsp;Kilinu se činilo da gleda u nešto mnogo veće nego što izgleda na prvi pogled. Traka se blago zakrivila, gotovo ljupko. Paučinasti sjaj iza nje pojačavao je utisak da se traka brzo kreće, hitajući preko neba kao crni prst koji se ozbiljno i umešno okreće. Kilinu se činilo da izgleda kao štap bačen tako visoko da, okrećući se iz sve snage, nikada neće pasti.
<BR>&nbsp;&nbsp;&nbsp;&nbsp;&nbsp;Potom se začuo i zvuk. Kilin je isprva pomislio da čuje onaj duboki bas ton kroz đonove čizama, ali brzo je shvatio da spori, teški zvuk dopire sa neba. Prolamao se, jedan jedini ton prelomljen u hor nižih zvukova, tonući sve dublje i dublje u frekvence koje se više osećaju nego čuju, talasne dužine koje pulsiraju čitavom dužinom, tako da je slušao čitavim telom. Ličilo je na udare velikih talasa iz same vaseljene, vođenih plimama svetlosti kako bi zapljuskivali kamičke planeta i zvezda, prelivajući se preko njih u potočićima.
<BR>&nbsp;&nbsp;&nbsp;&nbsp;&nbsp;Nešto se spuštalo sa neba.
<BR>&nbsp;&nbsp;&nbsp;&nbsp;&nbsp;Spori, kotrljavi tonovi donosili su davno prisutne strahove. Stena pod njima prekršila je vekovima staro obećanje čvrstine, a sada je i čudna, tamna traka nad njim otvarala svoj ambis sumnje. Kilin se upitao nije li to neka naprava Kibera, nalik na kosmičku strunu. Ako je tako, onda nema načina da pobegnu. Očito se uputila pravo naniže ka njima, na golom, izloženom planinskom vrhu. Osetio je ogromne razmere te stvari iako nije bio u stanju da razabere nikakve pojedinosti.
<BR>&nbsp;&nbsp;&nbsp;&nbsp;&nbsp;Potom je počeo da čuje brujanje tonova koji su lebdeli u vazduhu. Podizali su se kao zvuk vetra kroz visoko drveće, kao da orkan nosi tu stvar u visini, kao da je načinjena od drveta i lišća.
<BR>&nbsp;&nbsp;&nbsp;&nbsp;&nbsp;Njegova Vrhovnost je vikao nešto, neke verske fraze koje Kilinu nisu ništa značile.
<BR>&nbsp;&nbsp;&nbsp;&nbsp;&nbsp;"Pazite, sejač je došao da seje. Odabranima će pružiti saznanje o misterijama carstva nebeskog. A mehaničkim stvarima to neće biti dato!"
<BR>&nbsp;&nbsp;&nbsp;&nbsp;&nbsp;Odjednom je primetio da se traka u visini postepeno širi i polako zakrivljuje, uperivši kraj pravo ka zemlji. Ka njima.
<BR>&nbsp;&nbsp;&nbsp;&nbsp;&nbsp;Sad kad je prišla bliže, Kilin je mogao da razabere pojedinosti pri sjaju sa neba. Velike tetive, nalik na užad, protezale su se naniže, isprekidane čvornovatim oteklinama, nalik na pršljenove neke ogromne kičme. I ječalo je. Jurilo je ka njima preko nebesa, sve glasnije brujeći. Isružene čvrste grane ispunjavale su vazduh glasnim pucketanjem. Simfonija krckanja i čudnog šuštanja narastala je do užasne buke...
<BR>&nbsp;&nbsp;&nbsp;&nbsp;&nbsp;...i nešto je palo na kamen blizu njih. Zdrobilo se, polivši Kilina mirišljavim sokom koji mu se zadržao u bradi. Trgao se unazad, ali miris je bio prijatan, sladak, privlačan.
<BR>&nbsp;&nbsp;&nbsp;&nbsp;&nbsp;Još jedan udar o planinu, pa još i još. Čitava padina bila je zasuta. Porodice su radosno povikale, bez ikakvog straha, kada su po njima počela da pljušte krupna, ovalna obličja.
<BR>&nbsp;&nbsp;&nbsp;&nbsp;&nbsp;Kilin je nejasno shvatio da ni sam nije osećao strah dok je traka hitala ka njima. Na neki način odmah je osetio da to ne potiče od Kibera, da nije opasno.
<BR>&nbsp;&nbsp;&nbsp;&nbsp;&nbsp;Pucketanje i šuštanje ih je i dlaje zasipalo, ali sve slabije, a tanka linija, blago zakrivljena, počela je da se povlači. Izgledalo je da se spušta pravo naniže, prosecajući nebesa kao da upire optužujući prst - ili da poziva nekoga? - na čovečanstvo zbijeno pod planinskim vrhom.
<BR>&nbsp;&nbsp;&nbsp;&nbsp;&nbsp;Začuđen, pošao je ka najbližem palom predmetu. Jajasti oblik se razbio, šireći vlagu na sve strane. Sa sokom su bile pomešane sitne sive kugle. Kilin je podigao nekoliko i onjušio ih - bile su lake i slatke. Bez razmišljanja, zanemarivši uobičajenu opreznost, zagrizao je jednu. Usta mu je ispunio prijatan, uljast ukus.
<BR>&nbsp;&nbsp;&nbsp;&nbsp;&nbsp;"Ne! Ne!" zaustavila ga je jedna Trica. "Sačuvaj - za kuvanje."
<BR>&nbsp;&nbsp;&nbsp;&nbsp;&nbsp;Kilin je gledao čoveka kako podiže slomljeno jaje i odlazi sa njim, teturajući se pod težinom. Ljudi su jurili po čitavoj padini da sve prikupe. Drugi su podsticali sve jače vatre. Neki su već natakli kugle na štapove i počeli da ih peku nad plamenom.
<BR>&nbsp;&nbsp;&nbsp;&nbsp;&nbsp;Kilin je pustio da ga slavlje ponese. Plemenu, izmorenom dugim povlačenjem i nedostatkom hrane, slavlje je zaista bilo potrebno. Ne pitajući zašto, znao je da je ova bukvalno nebeska mana dobra i zdrava. Gust, slatkast miris pečenja obećavao je uživanje i nosu i ustima. Čak ni stalni potresi koji su se još osećali nisu mu više smetali.
<BR>&nbsp;&nbsp;&nbsp;&nbsp;&nbsp;Gledao je za tamnom oštricom koja se sve više udaljavala preko neba, polako se zakrivljujući dok se pela. Zadržala se za trenutak na najdaljoj vidljivoj tačci, lebdeći nad planinskim vrhom kao da im prenosi blagoslov - što je i učinila.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
