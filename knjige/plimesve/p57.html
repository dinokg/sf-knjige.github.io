<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Kvat je i u žaru bitke znala da je samo jedno važno: Ništak. Njen Ništak.
<BR>&nbsp;&nbsp;&nbsp;&nbsp;&nbsp;Pokret Ništaka spustio se sa planine dosta daleko od Kvat, jer su je iznenadili brzinom. Bek'dal i njena banda pošli su da ih presretnu. Kvat ih je gledala kako hitaju prostranom, uništenom dolinom.
<BR>&nbsp;&nbsp;&nbsp;&nbsp;&nbsp;Ona je napredovala mnogo sporije, preko otvorenih klizišta u visini. Pozvala je Tukar'ramin da zatraži pomoć.
<BR>&nbsp;&nbsp;&nbsp;&nbsp;&nbsp;*Ovde vlada haos, Kvat'jut'kal'ton. Sukobi su zahvatili našu Košnicu.* Tukar'raminini teški, ozbiljni mirisi potpuno su zavladali Kvatinom elektro-aurom.
<BR>&nbsp;&nbsp;&nbsp;&nbsp;&nbsp;#Treba mi pomoć!#
<BR>&nbsp;&nbsp;&nbsp;&nbsp;&nbsp;*Znaj da te razumem. Ali opkoljena sam ovde, u onome što je nekada bilo moje.*
<BR>&nbsp;&nbsp;&nbsp;&nbsp;&nbsp;#Pošalji makar nekoliko.# Kvat je odašiljala očajničke prepletaje potrebe.
<BR>&nbsp;&nbsp;&nbsp;&nbsp;&nbsp;*Nemam više koga. Dvaput sam ti slala pomoć, ali obe skupine upale su u zasedu. Pobunjeni nošci koji skaču na svaki znak pogrešne skupine Prosvetljenih - oni drže sve prolaze. Kakva jeres! Kakva izdaja!*
<BR>&nbsp;&nbsp;&nbsp;&nbsp;&nbsp;Kvat se spoticala preko razrovanih leševa maški, ni ne primećujući da ih drobi. Nije sumnjala da je Tukar'ramin u pravu, ali sada će imati samo razboritost da je vodi. #Šta da radimo?#
<BR>&nbsp;&nbsp;&nbsp;&nbsp;&nbsp;*Ostani verna svojim naređenjima! Veličanstveni Prosvetljeni, vođe prave Staze - i dalje kažu da moramo naći Ništake sa drevnog broda.*
<BR>&nbsp;&nbsp;&nbsp;&nbsp;&nbsp;#Mogu da dođem do glavnog Ništaka#, odgovorila je Kvat. #Šta onda?#
<BR>&nbsp;&nbsp;&nbsp;&nbsp;&nbsp;*Moraš pobeći sa njim. Vrati se na njihov stari brod.*
<BR>&nbsp;&nbsp;&nbsp;&nbsp;&nbsp;#Pošalji mi šatl. Mogu da ga dočekam na...#
<BR>&nbsp;&nbsp;&nbsp;&nbsp;&nbsp;*Pobunjeni nošci zauzeli su sva uzletišta za šatlove. Ima ih svuda!*
<BR>&nbsp;&nbsp;&nbsp;&nbsp;&nbsp;Kvat je uvidela da je imala beznadežno uzak uvid u situaciju. Patila se oko pitanja sudbine i smrti, a svuda oko nje nošci su se udruživali i kovali zavere. Pobuna protiv Tukar'ramin! Što je još gore, do toga je došlo zbog sukoba među Prosvetljenima. To nikako još nije mogla da svari.
<BR>&nbsp;&nbsp;&nbsp;&nbsp;&nbsp;#Ne možeš da otmeš šatl?#
<BR>&nbsp;&nbsp;&nbsp;&nbsp;&nbsp;*Jedva se održavam i u Košnici.* Ovo priznanje stiglo je nošeno teškim strujanjima crnih strepnji.
<BR>&nbsp;&nbsp;&nbsp;&nbsp;&nbsp;#Bek'dal ima velike snage. Neću moći da ih dugo zadržavam!#
<BR>&nbsp;&nbsp;&nbsp;&nbsp;&nbsp;*Bolje si opremljena od njih. Seti se, oni su se na brzinu pripremali za svoj pokvareni posao.*
<BR>&nbsp;&nbsp;&nbsp;&nbsp;&nbsp;#Čak i da uspem da uhvatim mog Ništaka za vreme bitke, oni će me goniti dok ne padnem od iscrpljenosti.#
<BR>&nbsp;&nbsp;&nbsp;&nbsp;&nbsp;*Ne mogu ti pomoći, Kvat.*
<BR>&nbsp;&nbsp;&nbsp;&nbsp;&nbsp;Hormonski obojena poruka otreznila je Kvat dok je silazila niz planinu. Ništaci su se razbili i raširili po nižim bregovima. Onako pokretni, bili su teške mete. Mnogo su brži i veštiji od stada koje je pobila tako davno, braneći izdajicu Bek'dal.
<BR>&nbsp;&nbsp;&nbsp;&nbsp;&nbsp;Sada je videla i Bek'dal, bledunjavu maglu kako leluja između nekih razrušenih zgrada maški. Znači, ima dobru odbranu. Ako hoće da ih uspori, Kvat će morati da upotrebi i veštinu i lukavstvo.
<BR>&nbsp;&nbsp;&nbsp;&nbsp;&nbsp;Pružila je među Ništake kupu elektroprobe. Sada, kad su njihove male aure spremno pulsirale, mogla je da prodre dublje u njih. Učinila je to - i trgla se.
<BR>&nbsp;&nbsp;&nbsp;&nbsp;&nbsp;Kako je mogla to ranije da propusti? Mnogobrojni ukusi Ništaka delili su se u dve skupine. Ne grubo razgraničene, kao digitalno/analogno ili akustično/magetno, već prema drevnoj razlici: polu.
<BR>&nbsp;&nbsp;&nbsp;&nbsp;&nbsp;Znala je da Ništaci još poseduju rudimentirani mehanizam utemeljen običnom evolucijom. Iskusila je to ranije, kada je ušla u mužjaka Ništaka. Sada je uvidela zašto nije uspevala da se izvuče iz njegovog lepljivog stiska. Za njih je pol temelj svega. Kvatina nesposobnost da rasplete primarne čvorove u Ništakovom umu zamalo ju je odvela u propast.
<BR>&nbsp;&nbsp;&nbsp;&nbsp;&nbsp;Kako to da nisu naučili da zanemare tako primitivne i zaslepljujuće sile unutar ličnosti? Nošci su odavno uvideli da su mužjaci nebitni, da ih je lako stvoriti genetskim prekrajanjem. Držali su nekolicinu na matičnom svetu, ali samo istorije radi.
<BR>&nbsp;&nbsp;&nbsp;&nbsp;&nbsp;Međutim, među Ništacima je oštri miris pola zaklanjao svako opažanje, svaku procenu. Kako mogu da misle u toj urličućoj oluji?
<BR>&nbsp;&nbsp;&nbsp;&nbsp;&nbsp;Pretraživala je rasute mirise i sazvučja stada Ništaka koje se spremalo za bitku. Koliko sukobljenih osećanja! A nisu čak prepuštena ni podumovima. Umesto toga, bezbroj impulsa bori se i prenosi preko otvorene pozornice jednog jedinog uma. Unutar svakog Ništaka traje sudar sukobljenih strana. Nagon, razum, gomila raznoraznih hormonskih emocija - a sve umotano u velove polnosti koja začinjava svaki grozničavi trenutak.
<BR>&nbsp;&nbsp;&nbsp;&nbsp;&nbsp;Kakva nemoguća složenost! Nikakvo čudo što izgledaju tako drevni. Njihov unutrašnji svet je pozornica beskrajnih bitki.
<BR>&nbsp;&nbsp;&nbsp;&nbsp;&nbsp;To joj je još više otežavalo potragu. Baš kad je počela da očajava, nanjušila je svog Ništaka. Eno ga - bezbedan je! Njene antene uhvatile su njegove mirise kako se brzo kreću.
<BR>&nbsp;&nbsp;&nbsp;&nbsp;&nbsp;Njegova aura stopila se sa drugom - onog Ništaka koga je Kvat ranije zaposela. Počeli su da zaobilaze jednog nošca. Kvat je požurila nizbrdo. Kad bi mogla da uđe u domet...
<BR>&nbsp;&nbsp;&nbsp;&nbsp;&nbsp;Dva Ništaka očito su nameravali da napadnu šestonošca. Kvat je bila predaleko da bi bila sigurna da će pogoditi nošca a Ništake ostaviti nedirnute. Umesto toga, počela je da pretražuje maglovite slojeve uma svog Ništaka, tražeći neki ulaz.
<BR>&nbsp;&nbsp;&nbsp;&nbsp;&nbsp;Eno. Brzo je ubacila grudvu znanja o šestonošcu. Ništaka će to zbuniti, ali valjda će moći da iskoristi podatke.
<BR>&nbsp;&nbsp;&nbsp;&nbsp;&nbsp;Da - gledala je kako Ništak pogađa nošca preciznim hicima i onesposobljava ga.
<BR>&nbsp;&nbsp;&nbsp;&nbsp;&nbsp;Dobro je. Moći će bar donekle da pomogne. Ali ne bi li bilo pametnije da ga lepo pokupi i udalji se?
<BR>&nbsp;&nbsp;&nbsp;&nbsp;&nbsp;Ne, bilo je tu još nečeg. Dok se smeštala u tamne dubine elektro-aure svog Ništaka, osećala je kako se ispredaju niti povezanosti. Njen Ništak je bio povezan sa drugima u okolini. Mreža je vibrirala i njihala se od neobične pesme gustih osećanja i divljih, smaragdnih nagona.
<BR>&nbsp;&nbsp;&nbsp;&nbsp;&nbsp;Dok su Ništaci žurili nizbrdo Kvat je pokušavala da svari ovo novo otkriće. Iako svaki Ništak smatra sebe posebnom jedinkom, duboko ispod svesti imaju debele, žilave veze. Ponosno funkcionišu kao samostalni, ali ipak čeznu za jedinstvom. Zato im je pol toliko važan. Izdvajanje Ništaka od okruženja ostalih nanelo bi mu ozbiljnu povredu. Mada je od Tukar'ramin dobila izričito naređenje da uzme samo ovog jednog Ništaka, sada joj je bilo jasno da to ne bi uspelo. Ništaci ne žive samo glavom.
<BR>&nbsp;&nbsp;&nbsp;&nbsp;&nbsp;Jedva da je i osetila išta od dubine u ovom Ništaku dok ga je spuštala iz orbite. Nije obraćala pažnju na njegov bol zbog odvajanja od ostalih. Sada joj je bilo jasno da veze među Ništacima, ako su oštećene, uništavaju sve ostalo.
<BR>&nbsp;&nbsp;&nbsp;&nbsp;&nbsp;Dva Ništaka sreli su drugu skupinu. Jedan je emitovao oštar, željan šiljak koji je prostrelio Kvat. Ovde je postojala istinska rezonanca. Njen Ništak osetio je simfoniju potreba, duboko prepletenih sa složenim ukusom pola.
<BR>&nbsp;&nbsp;&nbsp;&nbsp;&nbsp;Ne, neće moći da ga iščupa iz ovih čudnih temelja. Moraće da smisli neki bolji način.
<BR>&nbsp;&nbsp;&nbsp;&nbsp;&nbsp;U međuvrmenu su se kroz bregove prolamali glasni hici i zveketavi promašaji. Kvat je očajnički hitala ka dnu doline, gde je otpočinjala bitka. Neko iz Bek'daline bande nišanio je na njenog Ništaka. Kvat je poslala pucketavi udar pravo u nošca. Ovaj se preturio i počeo da se dimi.
<BR>&nbsp;&nbsp;&nbsp;&nbsp;&nbsp;Dobro je. Ovaj nožac joj nije bio poznat, i mogla je da odbaci kajanje koje je počelo da nadire iz podumova. Ali u dolini je bila i Bek'dal, a Kvat nije znala šta će moći da učini. Osećala je kako u njoj narasta čvrst, žilav čvor neodlučnosti. Pokušala je da ga preda podumovima, ali ovi nisu hteli da ga prime. Pritiskao ju je kao krvava, ružičasta cista. Može li zaista da ubija svoju vrstu braneći jednog Ništaka?
<BR>&nbsp;&nbsp;&nbsp;&nbsp;&nbsp;Nije mogla da razreši čekinjasti čvor. Potrčala je dalje.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
