<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Kilin je jedva mogao da diše.
<BR>&nbsp;&nbsp;&nbsp;&nbsp;&nbsp;Plivao je u lepljivoj tečnosti, ali kad bi otvorio usta da udahne nisu mu se punila kiselkastim želatinoznim sirupom koji ga je okružavao, davio, otežavao mu svak pokret.
<BR>&nbsp;&nbsp;&nbsp;&nbsp;&nbsp;Tumbao se, kao u snu. Plivao je. Besno je lupao po smrdljivom vazduhu koji mu je zaustavljao pesnice mekoćom paučine, prekidajući svaki pokret.
<BR>&nbsp;&nbsp;&nbsp;&nbsp;&nbsp;Kao beba u nekom košmarnom inkubatoru, pomislio je. Bespomoćna i uplašena od rađanja.
<BR>&nbsp;&nbsp;&nbsp;&nbsp;&nbsp;Koža mu je bila izložena i živa. Opekotine koje je pretrpeo sad su ga sve više bolele. Pokrivao ga je vreli, bodljikavi sloj, čvrsto, živo tkanje. Prelazio je utrnulim dlanovima preko grudi i butina, i svaki dodir je izazivao bolan ubod od koga su ga obuzimali talasi vreline.
<BR>&nbsp;&nbsp;&nbsp;&nbsp;&nbsp;Nešto mu je grebalo po umu.
<BR>&nbsp;&nbsp;&nbsp;&nbsp;&nbsp;Bodljikavi svrab napredovao je sve dublje. Osećao je podrhtavanje duž kičme.
<BR>&nbsp;&nbsp;&nbsp;&nbsp;&nbsp;Hladan, tečni bol. Pokušao je da se odupre iznenadnom napadu.
<BR>&nbsp;&nbsp;&nbsp;&nbsp;&nbsp;Oklevajuće, teleskopsko prisustvo skliznulo je kraj njega u mračnu senku.
<BR>&nbsp;&nbsp;&nbsp;&nbsp;&nbsp;Blagi topli talasi su ga lizali, razbarušujući mu kosu.
<BR>&nbsp;&nbsp;&nbsp;&nbsp;&nbsp;Oko njega je kružilo nešto ogromno i odlučno. Kretalo se kroz svetlosne plime, ispresecano poigravanjem senki koje su se lelujale kao sitne, poludele ptice preko okana njegovog uma.
<BR>&nbsp;&nbsp;&nbsp;&nbsp;&nbsp;Iznenada više nije bio u tesnom, gumastom vazduhu. Pred njim je izviralo prostrano zračenje. Crveno i ružičasto, izmešano i pokretno. Podizali su se mehuri, zaklanjajući jedan drugog kao sluzave planete. Senke su im plavičasto poigravale.
<BR>&nbsp;&nbsp;&nbsp;&nbsp;&nbsp;Začkiljio je, ili je bar mislio da jeste. Ruke i noge su mu još plivale u strpljivoj, lepljivoj tečnosti koja je sprečavala sve pokrete, ali nanjušio je smrdljivi vetar. Čuo je oštro pucketanje i škripanje. Okusio je krv i hladan, gorak žele. Nazro je zamagljeni tunel koji je vodio dalje od njega, crven, zadimljen i veličanstven.
<BR>&nbsp;&nbsp;&nbsp;&nbsp;&nbsp;Shvatio je da se kiborg priključio na njegova čula. Uzimao je uzorke - mogao je da oseti grubo, ledeno, nespretno traganje. Oporo svetlo poigravalo je po obližnjim neravnim zidovima. Negde je svirala ljigava harmonika, vrebajući tik izvan domašaja sluha.
<BR>&nbsp;&nbsp;&nbsp;&nbsp;&nbsp;A zauzvrat dobio je simetrični pristup u njegov izopačeni svetu. Kraj njega je proleteo ispust načičkan raznolikim izraštajima. Pošto nije mogao da ga poredi ni sa čim, nije znao koliko je pokret bio brz, ali mučan pritisak u želucu obaveštavao ga je o velikom ubrzavanju, o naglim zaokretima oko ugla, o skokovima uz naizgled nepristupačne strmine.
<BR>&nbsp;&nbsp;&nbsp;&nbsp;&nbsp;Odasvuda su padale smeđe, lepljive kuglice - oble i masne, lebdele su na toplom vetru. Kilin je shvatio da je osetio daleki odjek kiborgove gladi, jer potekla mu je voda na usta. Ukusna kap udarila je o zid i odskočila, privlačna, masna i izazovna.
<BR>&nbsp;&nbsp;&nbsp;&nbsp;&nbsp;Kiborg ju je pojeo. Prožeo ga je oštar ukus, ne u ustima nego nekako preko grudi, a onda je osetio jak udar u udu, i na kraju mu se stražnjica stegla u izvrsnom, nehotičnom refleksu. Kilin je osećao kako nešto pada kroz njega, nasumce menjajući pravac.
<BR>&nbsp;&nbsp;&nbsp;&nbsp;&nbsp;Kiborg je ubrzavao. Kilin se osećao kao da hita, otvorenih usta, ka zatupljenom belo-narandžastom cilindru. Kiborg nije usporio i Kilin se nagonski ukočio očekujući sudar - do koga nije došlo.
<BR>&nbsp;&nbsp;&nbsp;&nbsp;&nbsp;Umesto toga, cilindar ih je progutao. On što je izgledalo kao istureni vrh zapravo je bio otvor. Dok su hitali kroz šestougaone tunele, odbijajući se od bočnih zidova centrifugalnom lakoćom, Kilin je počeo da stiče predstavu o spoljašnjem svetu. Javio se Artur:
<BR>&nbsp;&nbsp;&nbsp;&nbsp;&nbsp;Tvoje oči su videle cilindar kao da je uperen ka nama zbog položaja senki. Grej kaže da su ljudske oči evoluirale tako da vide pri svetlosti sa neba, i zato uvek tako tumače senke. Ovde svetlo dopire sa poda, a pomalo i iz zidova. Stoga su senke obrnute, i znače suprotno od onoga što tvoje automatske reakcije pretpostavljaju.
<BR>&nbsp;&nbsp;&nbsp;&nbsp;&nbsp;"Možeš li to da promeniš?"
<BR>&nbsp;&nbsp;&nbsp;&nbsp;&nbsp;Ne - to je usađeno duboko u mozak. Pretpostavljam da kiborg gleda infracrveno. Na uvek oblačnoj planeti tlo je često toplije od neba, i zato je pri infracrvenom svetlije. Takav evolucioni položaj objasnio bi zašto su ovi tuneli osvetljeni odozdo. Pošto dobijamo kiborgove sirove podatke, obrađujemo ih po našim pretpostavkama i dobijamo naopak rezultat. Da bi videli kao on, morali bismo da izokrenemo tvoje usađene navike opažanja.
<BR>&nbsp;&nbsp;&nbsp;&nbsp;&nbsp;"Slušaj, kako da se izvučem odavde?"
<BR>&nbsp;&nbsp;&nbsp;&nbsp;&nbsp;Razmisli - ovakva sposobnost verovatno znači da je originalna vrsta, pre nego što se kiborgovala, često živela pod zemljom. Svakako je tražila hranu i na površini, ali infracrveni vid joj je omogućio da gleda iza toplih zidova svojih jazbina. Jednom oslobođena, njihova telesna toplota bi im omogućila izvesno blago zračenje iz zidova. Takva ekološka niša naglašava sposobnosti gradnje i trodimenzinalne orijentacije. Možda je to i objašnjenje zašto grade one ogromne stvari u orbiti.
<BR>&nbsp;&nbsp;&nbsp;&nbsp;&nbsp;"Kolju planetu, samo da bi sagradili veći mravinjak?"
<BR>&nbsp;&nbsp;&nbsp;&nbsp;&nbsp;Možda; oduvek sam smatrao da je evolucija isto što i sudbina. Ali ima i drugih značenja.
<BR>&nbsp;&nbsp;&nbsp;&nbsp;&nbsp;"Možemo li nešto da iskoristimo?" Kilinu je bilo dosta praznih priča.
<BR>&nbsp;&nbsp;&nbsp;&nbsp;&nbsp;Moj prvi zaključak je da se nesumnjivo nalazimo pod zemljom. Ako bismo izišli iz ovog odeljka koji nas nosi, naslepo bismo lutali kroz lavirint tunela. Bojim se da ne bi bilo šanse za beg.
<BR>&nbsp;&nbsp;&nbsp;&nbsp;&nbsp;Kilin je mračno gunđao.
<BR>&nbsp;&nbsp;&nbsp;&nbsp;&nbsp;Savetujem ti opreznost.
<BR>&nbsp;&nbsp;&nbsp;&nbsp;&nbsp;"Ne vidim zašto bi bilo važno šta radim."
<BR>&nbsp;&nbsp;&nbsp;&nbsp;&nbsp;Dok ne saznamo zašto te je doneo ovamo, treba da ostanemo fleksibilni.
<BR>&nbsp;&nbsp;&nbsp;&nbsp;&nbsp;Kilin je pokušao da se odvoji od osećanja koja su ga zapljuskivala, pokušavao je da misli. Očajan, upitao se šta se desilo sa Porodicom. Dobio je daleki utisak, dok ga je kiborški brod usisavao, da se mnogi brodići brzo kreću po nebu. Kom mu je dvaput zazujao ljudskim glasovima, slabim i nerazumljivim.
<BR>&nbsp;&nbsp;&nbsp;&nbsp;&nbsp;Je li iko preživeo? Jedno je da Kapetan pogine u slučajnom susretu sa maškama, ili sa nečim nalik na ovaj ogromni sklop živih i mašinskih delova, a sasvim je drugo ostati odsečen od Porodice, ostati živ dok su svi koje si voleo i poštovao mrtvi, ubijeni zbog tvoje nesposobnosti.
<BR>&nbsp;&nbsp;&nbsp;&nbsp;&nbsp;Naterao je sebe da zamisli mogućosti. Možda se kiborzi nisu potrudili da izvuku Džoslin iz Konjica. Ali ako ona ne dospe na površinu, Cermo će automatski postati Kapetan. On nije brz vođ za krize. Pokušaće on, naravno, ali teške odluke će verovatno morati da donosi Šibo. Ona i Cermo će održati Porodicu na okupu u tuđinskoj zemlji.
<BR>&nbsp;&nbsp;&nbsp;&nbsp;&nbsp;Ako je iko od njih još živ...
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
