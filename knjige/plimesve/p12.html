<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Kilin isprva nije poverovao da je slika na velikom ekranu stvarna.
<BR>&nbsp;&nbsp;&nbsp;&nbsp;&nbsp;"Proverio si da nije greška?" upitao je Cerma.
<BR>&nbsp;&nbsp;&nbsp;&nbsp;&nbsp;"Da, Kapetane, prob'o sam..." Cermo se zabrinuto mrštio. Naporno je radio i mnogo se trudio, ali za njega su komandne ploče predstavljale nerazrešivu zagonetku. Šibo je preuzela kontrolu, talasavo prelećući šakama preko dugmića što se aktiviraju na dodir.
<BR>&nbsp;&nbsp;&nbsp;&nbsp;&nbsp;"Sve je u redu", ubrzo je rekla. "Ono tamo je stvarno."
<BR>&nbsp;&nbsp;&nbsp;&nbsp;&nbsp;Kilin nije želeo da veruje u blistavi krug, koji se pretapao u ogroman luk u praznom prostoru a dobrom trećinom obima bio zariven u planetu. Nije morao da ga razume, nagonski je znao da je ovo tehno nezamislive veličine. Ako su maške ovo činile, stigli su na mesto mnogo opasnije nego u njegovim najcrnjim košmarima.
<BR>&nbsp;&nbsp;&nbsp;&nbsp;&nbsp;"Uvećaj", kruto je rekao. Znao je da ne sme da pokaže strah.
<BR>&nbsp;&nbsp;&nbsp;&nbsp;&nbsp;Obruč je bio tri puta veći od Novog Bišopa. Toliko je blistao da je pomračivao čak i oštri sjaj Abrahamove Zvezde. Dok je slika rasla, Kilin je očekivao da će ugledati pojedinosti. Ali dok je ivica Novog Bišopa rasla i ispravljala se na ekranu, zlatni prsten nije postao ništa deblji, i dalje je predstavljao samo tanku svetlucavu crtu zagrebanu kroz prostor.
<BR>&nbsp;&nbsp;&nbsp;&nbsp;&nbsp;Osim mesta gde je dodirivao površinu planete. Odatle je izvirao kovitlac gustog zračenja. Kilin je smesta video da se oštre ivice prstena zarivaju u planetu. Tanki pokrivač vazduha na Novom Bišopu kovitlao se i hujao oko oštre ivice prstena.
<BR>&nbsp;&nbsp;&nbsp;&nbsp;&nbsp;"Maksimalno uvećaj", napeto je rekao. "Usmeri u podnožje, gde se dodiruju."
<BR>&nbsp;&nbsp;&nbsp;&nbsp;&nbsp;Ne, nije dodirivao planetu. Sekao ju je.
<BR>&nbsp;&nbsp;&nbsp;&nbsp;&nbsp;Usijano plave iskre koje su izbijale na mestu dodira najavljivale su ogormnu katastrofu. Izvirali su smeđi oblaci. Na oba mesta obrazovao se tornado - debeo, rotirajući disk, oivičen rastrzanim oblacima. U samom središtu neka sila podrhtavala je u divljim crvenim mlazevima.
<BR>&nbsp;&nbsp;&nbsp;&nbsp;&nbsp;Ali čak i pri ovom uvećanju zlatni obruč ostao je tanka, svetlucava linija. Ovako približen, izgledao je potpuno prav; jedina kruta geometrija u vrtlogu mračnih oluja i uskovitlane energije.
<BR>&nbsp;&nbsp;&nbsp;&nbsp;&nbsp;Tobi, Besen i Loren pošli su za njima do kontrolne sobe i sada su stajali kraj zida. Osećao je za leđima njihovo prisustvo.
<BR>&nbsp;&nbsp;&nbsp;&nbsp;&nbsp;"Pa to se kreće", zapanjeno je šapnula Besen.
<BR>&nbsp;&nbsp;&nbsp;&nbsp;&nbsp;Kilin je jedva uspevao da razabere tačku u podnožju koja je progrizala put kroz planinu. Njen oštri sjaj naišao je na kamenu liticu i jednostavno skliznuo kroz nju. Duž reza izbili su oblaci sivog dima. Vetar ih je brzo razneo. Potom je obruč prosekao put kroz vrh visoke, snegom pokrivene planine, nimalo ne usporavajući.
<BR>&nbsp;&nbsp;&nbsp;&nbsp;&nbsp;Pažljivo je začkiljio kroz oluju. Štete zapravo i nije bilo; stalno kovitlanje oblaka i vetra ostavljalo je utisak katastrofe, ali sam uzrok mirno je nastavljao dalje, potpuno ravnodušan prema preprekama.
<BR>&nbsp;&nbsp;&nbsp;&nbsp;&nbsp;"Uzmakni", rekao je.
<BR>&nbsp;&nbsp;&nbsp;&nbsp;&nbsp;Šibo je učinila da se ekran odmakne od neverovatno oštre linije. Obruč je mirno napredovao ka središtu Novog Bišopa. Više nije bio savršen krug, nego je postajao sve pljosnatiji na strani koja se probijala unutra.
<BR>&nbsp;&nbsp;&nbsp;&nbsp;&nbsp;"Poravnat je sa polom", rekla je Šibo. "Gledaj - napraviću projekciju."
<BR>&nbsp;&nbsp;&nbsp;&nbsp;&nbsp;Kraj stvarne slike pojavila se shema.
<BR>&nbsp;&nbsp;&nbsp;&nbsp;&nbsp;Očišćena od oblaka, slika planete jasno je sijala. Ravna strana obruča bila je paralelna sa osom rotacije Novog Bišopa.
<BR>&nbsp;&nbsp;&nbsp;&nbsp;&nbsp;"Nije prirodna tvorevina", rekao je Cermo.
<BR>&nbsp;&nbsp;&nbsp;&nbsp;&nbsp;Kilin se jedva savladao da ne prsne u histeričan smeh. Nije prirodna! Kako ste samo došli do tog zaključka, poručniče Cermo?
<BR>&nbsp;&nbsp;&nbsp;&nbsp;&nbsp;Ipak, nagonski je uočavao pojedinosti. Obruč je imao istu glatku zakrivljenost kao planeta, istu veličinu, istu ogromnu, nehajnu ljupkost. Kilin se trudio da misli na njega kao na nešto planski načinjeno. Ovaj tehno prevazilazio je svaku maštu. Znao je da maške mogu da obrađuju i uobličuju čitave planine u svoje tuđinske, pucketave gradove - ali ovo...
<BR>&nbsp;&nbsp;&nbsp;&nbsp;&nbsp;"Kreće se ka polovima", rekla je Šibo, potpuno mirnim glasom nalik na jezero bez talasa.
<BR>&nbsp;&nbsp;&nbsp;&nbsp;&nbsp;Obruč je bio sve pljosnatiji i sve blistaviji kako se unutrašnja ivica približavala središtu Novog Bišopa. Kilin je sav obamro, sve njegove nade i planovi nestajali su u zaboravu pred ovom ogromnom, jednostavnom stvari koja je tako lako prodirala kroz planetu.
<BR>&nbsp;&nbsp;&nbsp;&nbsp;&nbsp;"Odakle... odakle je to došlo?"
<BR>&nbsp;&nbsp;&nbsp;&nbsp;&nbsp;Cermo se uznemireno ugrizao za usnu. "Niotkuda, Kapetane, kunem se. Kad sam ga prvi put video bio je nejasan, jedva prisutan."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Upravo je počeo da proseca vazduh. Mora da je došao odnekud spolja i prosto se zario u Novi Bišop."
<BR>&nbsp;&nbsp;&nbsp;&nbsp;&nbsp;Kilin nije mogao da poveruje. Mrštio se.
<BR>&nbsp;&nbsp;&nbsp;&nbsp;&nbsp;"Zasvetleo je pri dodiru?" upitala je Šibo.
<BR>&nbsp;&nbsp;&nbsp;&nbsp;&nbsp;Cermo je klimnuo. "Da je sijao, video bih ga ranije."
<BR>&nbsp;&nbsp;&nbsp;&nbsp;&nbsp;"Znači, izvlači svetlost iz onoga što radi planeti", zaključila je ona, odsutnog pogleda. "Zato ga nismo ranije primetili."
<BR>&nbsp;&nbsp;&nbsp;&nbsp;&nbsp;Kilin se za trenutak upitao kako ona može da ostane tako smirena dok posmatra ovakav događaj. Njegova mašta bila je otupljena. Trudio se da nekako iziđe na kraj sa događajima upuštajući se u pojedinosti. "Ko... koliko je to debelo?"
<BR>&nbsp;&nbsp;&nbsp;&nbsp;&nbsp;Šibin pogled mu je otkrio da je i ona primetila neobičnu oštrinu. "Manje od 'Arga', rekla bih", rekla je, čkiljeći.
<BR>&nbsp;&nbsp;&nbsp;&nbsp;&nbsp;"Tako mali", zamišljeno je rekao Cermo, "a vidi kroz šta sve seče."
<BR>&nbsp;&nbsp;&nbsp;&nbsp;&nbsp;"Planeta se ne raspada", rekla je Šibo.
<BR>&nbsp;&nbsp;&nbsp;&nbsp;&nbsp;Cermo je klimnuo. "Drži se na okupu. Na nekim mestima se vidi gde je ovo prošlo kroz stenu i ostavilo ožiljak. Ali stene se stapaju iza njega."
<BR>&nbsp;&nbsp;&nbsp;&nbsp;&nbsp;"Pritisak opet stapa ivice", složila se Šibo.
<BR>&nbsp;&nbsp;&nbsp;&nbsp;&nbsp;"Nikad nisam video takav nož", rekao je Kilin, i smesta zažalio zbog isprazne izjave. Kada se nađe pred ovakvom pojavom posada mora verovati da njihov Kapetan nije zapanjen koliko i oni. Sigurno su mnogi i iz drugih delova broda videli zlatni obruč. Može ih baciti u slepu paniku. Kilinova prva pomisao bila je da pobegnu što dalje. To bi verovatno i bilo pametno. Ali došli su tako daleko...
<BR>&nbsp;&nbsp;&nbsp;&nbsp;&nbsp;"Šta misliš..." upitao je Tobi. "Možda to uopšte nije nož. Možda je nešto što živi od planeta? Jede ih?"
<BR>&nbsp;&nbsp;&nbsp;&nbsp;&nbsp;Ideja je i apsurdna i relativno razumna, pomislio je Kilin. Ovde se ne treba oslanjati na logiku.
<BR>&nbsp;&nbsp;&nbsp;&nbsp;&nbsp;"Ako jede toliki kamen, kako to da je ostala tanka?" upitao je što je opuštenije mogao. Besen se vedro nasmejala, i besmislena šala je ipak opustila čitavu skupinu.
<BR>&nbsp;&nbsp;&nbsp;&nbsp;&nbsp;"Zašto bi je maške napravile?" Tobi je bio uporan.
<BR>&nbsp;&nbsp;&nbsp;&nbsp;&nbsp;Kilin je primetio da niko ni za trenutak nije pomislio da su ljudi napravili ovako nešto. Svetlucavi Svećnjaci, nalik na dragulje, bili su vrhunac ljudskog preduzetništva, pre bezbroj godina. Zapanjujuća jednostavnost ovog svetlucavog prstena jasno je govorila da ga je stvorio tuđinski um, oslanjajući se na veličanstvene perspektive.
<BR>&nbsp;&nbsp;&nbsp;&nbsp;&nbsp;Nema ravodušnost ove svetlucave stvari predstavljala je konačnu presudu protiv svih njih, pomisli Kilin. Njihova beskonačna razmišljanja i čežnje dali su njihovom odredištu ogroman značaj, a sada je nešto mirno presecalo njihov novoimenovani svet i time prekidalo sva nagađanja. Krhko čovečanstvo ne može opstati na mestu gde se igraju nepojmljive sile. Pohod se završio propašću pre nego što su uspeli i da stupe nogom na tle svog novog raja.
<BR>&nbsp;&nbsp;&nbsp;&nbsp;&nbsp;"Hej, možda 'Argo' zna nešto o toj stvari", zagrejao se Tobi.
<BR>&nbsp;&nbsp;&nbsp;&nbsp;&nbsp;Loren mu se pridružio. "Dabre, pitajte sisteme mogu li da prepoznaju ovo ovde."
<BR>&nbsp;&nbsp;&nbsp;&nbsp;&nbsp;Kilin je morao da se nasmeši, mada nije skidao pogled sa ekrana. Dečaci od šesnaest godina ne poznaju granice, ne mogu da zamisle problem s kojim ne bi mogli da izđu na kraj s dovoljno znanja i ogromnom mladalačkom energijo. A ko je on da im zabrani?
<BR>&nbsp;&nbsp;&nbsp;&nbsp;&nbsp;"Probaj", rekao je Šibi.
<BR>&nbsp;&nbsp;&nbsp;&nbsp;&nbsp;Zadubila se u kontrolne ploče, lica naboranog od koncentracije. Na kraju je podigla pogled i odmahnula glavom. "Nema memorije. 'Argo' ne poznaje ovo."
<BR>&nbsp;&nbsp;&nbsp;&nbsp;&nbsp;Kilin je prizvao sve svoje Aspekte. Bili su srećni što makar za trenutak obraća pažnju na njih, ali samo jedan je imao korisnu ideju. Bila je to Grej, žena iz ere Velikih Arkologija. Njena ličnost bila je do izvesne mere skresana, izgubila je sposobnost konstrukcije rečenica zbog neke greške u prenosu pre stotinjak godina. Poznavala je naučne i istorijske podatke iz svog i ranijih vremena. Glas joj je bio isprekidan i šuštav od nakupljenih smetnji, i imala je neobičan naglasak sa druge strane vremena.
<BR>&nbsp;&nbsp;&nbsp;&nbsp;&nbsp;Verujem da je... ovo nešto što su... teoretičari nazvali... "kosmička struna". Znali su za njih... u eri Svećnjaka... ali samo u teoriji... hipotetički... proučavala sam... te stvari... u mladosti...
<BR>&nbsp;&nbsp;&nbsp;&nbsp;&nbsp;"Meni izgleda stvarno", promrmljao je Kilin.
<BR>&nbsp;&nbsp;&nbsp;&nbsp;&nbsp;Verovali smo... da su načinjene... u najranijim trenucima... nastanka svemira. Možeš da zamisliš... u to vreme... masu koja se... hladi i širi. Nije uspela... da bude sasvim... simetrična i jedinstvena. Mala strujanja su stvorila... defekte u vakuumu... stanje izvesnih elementarnih čestica...
<BR>&nbsp;&nbsp;&nbsp;&nbsp;&nbsp;Šta joj to, do đavola, znači? nervozno je pomislio Kilin. Gledao je obruč kako polako proseca put kroz sivu i bezličnu ravnicu. U kontrolnoj sobi je vladala mukla tišina. Javio se Aspekt Artur:
<BR>&nbsp;&nbsp;&nbsp;&nbsp;&nbsp;Verujem da bi stvari išle bolje ako bih ja prevodio Grej. Ona ima problema.
<BR>&nbsp;&nbsp;&nbsp;&nbsp;&nbsp;Kilin je osetio oštar, nadureni prizvuk kakav Aspekti ponekad imaju kada smatraju da su suviše retko pozivani. Setio se kako mu je otac jednom rekao: "Aspekti bolje mirišu ako ih povremeno provetriš", pa je odlučio da ih češće pušta da se priključe na njegov vid i ostala čula, kako bi ih sačuvao od zatvorske groznice. Poluglasno je pozvao Aspekta da nastavi.
<BR>&nbsp;&nbsp;&nbsp;&nbsp;&nbsp;Zamisli led kako se zamrzava na površini bare. Dok se stvara nema dovoljno mesta, možda, pa se pojavljuju kružići i pretapanja. Ti slojevi gušćeg leda označavaju granice između područja koja su uspela da se glatko smrznu. Sve greške, da tako kažem, stisnute su u male oblasti. Tako je bilo i sa nastankom svemira. Ovi egzotični ostaci predstavljaju nabore u prostoru, topološke čvorove. Imaju masu, ali ih na okupu drži uglavnom napon. Liče na užad istkanu od samog smotanog vreme-prostora.
<BR>&nbsp;&nbsp;&nbsp;&nbsp;&nbsp;"Pa šta?"
<BR>&nbsp;&nbsp;&nbsp;&nbsp;&nbsp;Pa, to su izuzetni objekti, vredni divljenja i sami po sebi. Grej mi kaže da čitavom svojom dužinom ne pružaju nikakav otpor kretanju. To ih čini superprovodnicima! - i zato snažno reaguju na magnetna polja. Isto tako, ako su zakrivljeni - kao ovaj ovde - ispoljavaju plimni uticaj na materiju oko sebe. Samo na vrlo kratkom rastojanju, doduše - nekoliko metara. Rekao bih da baš taj plimni talas dozvoljava da vrše pritisak na čvrstu materiju i da je prosecaju.
<BR>&nbsp;&nbsp;&nbsp;&nbsp;&nbsp;"Kao nož?"
<BR>&nbsp;&nbsp;&nbsp;&nbsp;&nbsp;Upravo tako - najbolji nož je onaj koji je najoštriji, a kosmičke strune su tanje od jednog atoma. Mogu da prođu između molekulskih veza.
<BR>&nbsp;&nbsp;&nbsp;&nbsp;&nbsp;"I zato prolaze kroz sve", promrmljao je Kilin.
<BR>&nbsp;&nbsp;&nbsp;&nbsp;&nbsp;Da, ali - pomisli samo čemu sada prisustvujemo! Greška u kontinuitetu samih zakona koji vladaju materijom. Priroda ostavlja vrlo malo prostora za ovakve greške, a diskontinuitet stvara napetost sopstvenom prirodom, ubačen kao klin - napon koji se prenosi duž čitave ose. I zato i možemo da vidimo ovo neuporedivo retko čudo, jer je po dužini veće od čitave planete.
<BR>&nbsp;&nbsp;&nbsp;&nbsp;&nbsp;"I zašto sad ovo seče Novi Bišop? Je li samo slučajno naišlo na njega?"
<BR>&nbsp;&nbsp;&nbsp;&nbsp;&nbsp;Duboko sumnjam da bi ovako neprocenjiv objekat tek tako lutao okolo. Svakako ne u Središtu Galaksije, gde postoje dovoljno prefinjena bića koja shvataju korist od njih.
<BR>&nbsp;&nbsp;&nbsp;&nbsp;&nbsp;"Neko ga koristi? Za šta?"
<BR>&nbsp;&nbsp;&nbsp;&nbsp;&nbsp;To ne bih znao.
<BR>&nbsp;&nbsp;&nbsp;&nbsp;&nbsp;Preko Arturovog glasa prelio se Grejin:
<BR>&nbsp;&nbsp;&nbsp;&nbsp;&nbsp;Slušala sam o astronomima... koji su posmatrali daleke strune... ali nije bilo dokaza... o korišćenju. Stvorene su kao... relativistički objekti... ali usporene... zbog sudara sa... Galaksijama... konačno se zaustavljaju... ovde... u Središtu...
<BR>&nbsp;&nbsp;&nbsp;&nbsp;&nbsp;Kada je zaćutala Artur je nastavio:
<BR>&nbsp;&nbsp;&nbsp;&nbsp;&nbsp;Pretpostavljam da je rukovanje ovolikom masom veliki tehnički problem. Pošto je u pitanju savršeni superprovodnik, držanje magnetnim poljima nemeće se samo po sebi. To bi moglo da se dokaže ukoliko postoje fluktuirajuća magnetna polja u području oko spoljašnjeg dela obruča.
<BR>&nbsp;&nbsp;&nbsp;&nbsp;&nbsp;Kilin je prepoznao Arturovo uobičajeno ponašanje - objasni, predskaži, potom izigravaj ponizno povlačenje dok Kilin ili neko drugi ne proveri predviđanje. Slegnuo je ramenima. Zamisao je zvučala blesavo, ali vredelo je pokušati.
<BR>&nbsp;&nbsp;&nbsp;&nbsp;&nbsp;Obratio se Šibi. "Može li 'Argo' da analizira magnetna polja oko te stvari?"
<BR>&nbsp;&nbsp;&nbsp;&nbsp;&nbsp;Šibo nije odgovorila, nego je počela da razrađuje problem. Kad bi se skoncentrisala na nešto, Šibo je vrlo retko govorila.
<BR>&nbsp;&nbsp;&nbsp;&nbsp;&nbsp;Tobi se nagnuo napred. "Magnetna polja! Pa da, trebalo je da se setim. To je magnetno biće, je li? Sećaš se na Snegobaru? Još onda nam je reklo - tražite 'Argo', tako je reklo. Misliš da nas je možda pratilo dovde, tata?"
<BR>&nbsp;&nbsp;&nbsp;&nbsp;&nbsp;Smesta se oglasio Aspekt Ling:
<BR>&nbsp;&nbsp;&nbsp;&nbsp;&nbsp;Suočen si sa ozbiljnom krizom. Ne dozvoli da ti se posada otme kontroli, jer ćeš tako imati još više problema.
<BR>&nbsp;&nbsp;&nbsp;&nbsp;&nbsp;Kilin je razumeo Tobijevo oduševljenje, ali Ling je bio u pravu: disciplina je disciplina. "Desetaru, budi ljubazan i ćuti."
<BR>&nbsp;&nbsp;&nbsp;&nbsp;&nbsp;"Da, Kapetane, ali..."
<BR>&nbsp;&nbsp;&nbsp;&nbsp;&nbsp;"Šta to bi?"
<BR>&nbsp;&nbsp;&nbsp;&nbsp;&nbsp;"Uf... razumem, Kapetane. Ali ako je ovo stvarno elektrom..."
<BR>&nbsp;&nbsp;&nbsp;&nbsp;&nbsp;"Stani mirno, desetaru, tamo uza zid." Kilin je video da se Besen i Loren smejulje što njihov drug izvlači deblji kraj. "Sve troje - mirno! Dok ne kažem drugačije."
<BR>&nbsp;&nbsp;&nbsp;&nbsp;&nbsp;Okrenuo im je leđa baš kad je Šibo završila. "Detektori na 'Argu' prijavljuju postojanje snažnih polja. I brzo se menjaju."
<BR>&nbsp;&nbsp;&nbsp;&nbsp;&nbsp;"Ah-ha", neutralno je promljmljao Kilin. Ispričao je Cermu i Šibi, puštajući desetare da prisluškuju, šta mu je Artur rekao. Držao se jednostavnih slika, opisujući magnetna polja kao pružene ruke koje hvataju i stiskaju. Nije bilo potrebno ništa više: naučna objašnjenja vredela su koliko i prizivanje duhova. Niko od njih nije imao jasnu predstavu kako magnetna polja deluju na materiju, niti o geometriji strujanja i potencijalima koje takva pojava zahteva, niti o komplikovanim pojmovima proizvoda unakrsnih vektora. Magnetna polja su nevidljivi činioci u svetu koji je ljudima nerazumljiv, isto kao što su nevidljivi vetrovi na Snegobaru donosili promene vremena i mrsili im kosu.
<BR>&nbsp;&nbsp;&nbsp;&nbsp;&nbsp;"Ali... ali čemu to služi?" upitao je Cermo.
<BR>&nbsp;&nbsp;&nbsp;&nbsp;&nbsp;"Samo pažljivo gledaj", strogo je odvratio Kilin. Kapetani ne nagađaju.
<BR>&nbsp;&nbsp;&nbsp;&nbsp;&nbsp;"Možda je to stvorilo ona siva, mrtva područja na planeti." Šibo je pokazala opustošena polarna područja, kojima se obruč upravo približavao.
<BR>&nbsp;&nbsp;&nbsp;&nbsp;&nbsp;"Ah-hmmm", neutralno je promrmljao Kilin.
<BR>&nbsp;&nbsp;&nbsp;&nbsp;&nbsp;Nagonski je osećao da se ne smeju zadržati na jednoj ideji, nego da treba da ostanu otvoreni. Ako Novi Bišop nije dobro pribežište za njih, želeo je da bude prokleto siguran u tu činjenicu pre nego što pođu na novo putovanje ka nekom slučajnom odredištu na nebu. Sada kad je imao vremena da se pribere, čak ni ovaj ogromni blistavi obruč nije uspeo da mu potpuno sruši nadu da će uspeti da se izbore za opstanak ovde.
<BR>&nbsp;&nbsp;&nbsp;&nbsp;&nbsp;"Zašto se ovo dešava baš sada?" upitala se Šibo.
<BR>&nbsp;&nbsp;&nbsp;&nbsp;&nbsp;"Baš kad smo stigli?" Kilin joj je pogodio misli. "Možda nas je Bogomoljka zato i poslala ovamo."
<BR>&nbsp;&nbsp;&nbsp;&nbsp;&nbsp;"Nadam se da nije", sarkastično je rekla Šibo.
<BR>&nbsp;&nbsp;&nbsp;&nbsp;&nbsp;"I do sada nas baš nije pratila sreća", rekao je Cermo.
<BR>&nbsp;&nbsp;&nbsp;&nbsp;&nbsp;Šibo se zagledala u kontrole. "Primam još nešto."
<BR>&nbsp;&nbsp;&nbsp;&nbsp;&nbsp;"Odakle?"
<BR>&nbsp;&nbsp;&nbsp;&nbsp;&nbsp;"Odnekud blizu južnog pola. Brzi signali."
<BR>&nbsp;&nbsp;&nbsp;&nbsp;&nbsp;"Kakvi?"
<BR>&nbsp;&nbsp;&nbsp;&nbsp;&nbsp;"Kao brod."
<BR>&nbsp;&nbsp;&nbsp;&nbsp;&nbsp;Kilin je začkiljio u ekran. Veličanstveni spljošteni krug zario se malo dublje u planetu. I dalje je bio postavljen dužom osom paralelno sa rotacijom. Pretpostavljao je da unutrašnja strana neće stići do ose planete još nekoliko sati. Što dalje bude napredovala, moraće da proseca sve više i više kamenja, što će joj verovatno usporiti napredovanje.
<BR>&nbsp;&nbsp;&nbsp;&nbsp;&nbsp;Šibo je promenila sliku, tražeći područje južnog pola. Bela mrlja svetlosti brzo je rasla, prbiližavajući im se. Predstavljala je sivu tačkicu u poređenju sa blistavom kosmičkom strunom.
<BR>&nbsp;&nbsp;&nbsp;&nbsp;&nbsp;"Ide ka nama", rekla je.
<BR>&nbsp;&nbsp;&nbsp;&nbsp;&nbsp;"Možda tovar upućen na postaju, ako još rade kao i obično." Smesta je prekinuo; nije vredelo naglas nagađati. Posada voli da Kapetan bude čvrst i odlučan; setio se kako je Kapetan Fani puštala mlade poručnike da istrtljaju sve svoje ideje, a da sama ne kaže šta misli i da se nikada ne povede za njihovim nagađanjima.
<BR>&nbsp;&nbsp;&nbsp;&nbsp;&nbsp;Obratio se Cermu. "Objavi opštu pripravnost. Zauzmite položaje da zarobite brod gde god se bude pojavio."
<BR>&nbsp;&nbsp;&nbsp;&nbsp;&nbsp;Cermo je brzo salutirao i nestao. Mogao je da pozove odrede Porodice i iz kontrolne sobe, ali voleo je da to učini pešice. Kilin se nasmešio tolikom uživanju u prilici da se nešto radi; i njega je držalo slično raspoloženje. Otmica transporta maški bila je bezazlena zabava u poređenju sa nemoćnim posmatranjem obruča koji se zariva u srce njihovog sveta.
<BR>&nbsp;&nbsp;&nbsp;&nbsp;&nbsp;Troje desetara žurno je izišlo, i svako se još jednom osvrnuo ka ekranu na kome su lebdele dve potpuno različite misterije, svetlucave i preteće.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
