<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Sećanja su navrla dok je sedeo za svečanom večerom. Voha, dobra članica posade koju je slabo poznavao. Platila je cenu za njegove odluke, a on nikada neće saznati da li je cena mogla da bude manja.
<BR>&nbsp;&nbsp;&nbsp;&nbsp;&nbsp;Na sreću, njen genetski materijal i jajašca sačuvani su u laboratorijama 'Arga'. Moramo preduzeti korake kako bi osigurali da svi članovi Porodice doprinesu genetskoj raznovrsnosti budućih pokolenja. Savetujem...
<BR>&nbsp;&nbsp;&nbsp;&nbsp;&nbsp;"Umukni!" promrmljao je Kilin. Aspekt Artur uopšte nije imao osećanje za vreme, mesto niti pristojnost, a Kilin nije bio raspoložen za njegovo hladno, analitičko razmišljanje. Podigao je pogled sa porcije ukusnog pečenog patlidžana i uverio se da niko nije primetio njegov uzvik, ili su bili dovoljno učtivi da to ne pokažu. Ignorisanje spoljašnjih manifestacija razgovora sa Aspektima sada je smatrano lepim vaspitanjem. Miran život na 'Argu' bare je kultivisao Porodicu.
<BR>&nbsp;&nbsp;&nbsp;&nbsp;&nbsp;Nehotice je ponovo preživljavao bitku; tu naviku stekao je tokom godina povlačenja po Snegobaru. Porodica je uvek održavala Svedočenje ako je neki član bio ranjen ili ubijen u napadu, a ovog puta stradali su Voha i Liverbrok, oboje pogođeni električnim oružjem. Zato je sazvano Svedočenje radi žaljenja, a potom se Porodica razbila u manje grupice za obrok koji će ostaviti mrtve iza njih i polako se pretvoriti u proslavu pobede. Kilin je prisustvovao mnogim ovakvim svečanostima, kada se uglavnom nije proslavljalo ništa osim bekstva iz još jedne zasede maški ili izbegavanje potere. Bilo je prijatno predsedavati večerom kao Kapetan koji je upravo uspešno izvršio svoju prvu akciju i lako odneo pobedu.
<BR>&nbsp;&nbsp;&nbsp;&nbsp;&nbsp;"Nadam se da ćeš sledeći put nataći skaner nekom drugom", rekao je Tobi, dodajući mu činiju zapečenog karfiola.
<BR>&nbsp;&nbsp;&nbsp;&nbsp;&nbsp;Kilin je dozvolio sebi da se nasmeši. "Sitne odluke oko zaduženja poverene su Cermu", mirno je rekao.
<BR>&nbsp;&nbsp;&nbsp;&nbsp;&nbsp;"Ma hajde, tata", pobunio se Tobi. "Samo mi dramiš."
<BR>&nbsp;&nbsp;&nbsp;&nbsp;&nbsp;"Šta radim?"
<BR>&nbsp;&nbsp;&nbsp;&nbsp;&nbsp;"Dramiš", objasnila je Besen, pažljivo izgovarajući reč. "To znači preterivati."
<BR>&nbsp;&nbsp;&nbsp;&nbsp;&nbsp;"Novi jezik za mlade Turke?" upitala je Šibo.
<BR>&nbsp;&nbsp;&nbsp;&nbsp;&nbsp;Tobi i Besen su je belo pogledali, ali treći mladi gost, desetar Loren, sav je sinuo. "Pa, kan'da imamo k'o neki naš jezik, znate, kad pričamo o svemu."
<BR>&nbsp;&nbsp;&nbsp;&nbsp;&nbsp;"Turci?" Tobi je ipak bio uporan.
<BR>&nbsp;&nbsp;&nbsp;&nbsp;&nbsp;"Stari izraz", objasnila je Šibo. "Turci su bili stara Porodica koja je živela vrlo dinamično."
<BR>&nbsp;&nbsp;&nbsp;&nbsp;&nbsp;To je i Kilinu bilo novo, jer ni on nije čuo za to, ali pazio je da se ne oda. Bio je prilično siguran da, ako je i postojala Porodica Turci, to svakako nije bilo na Snegobaru. Možda su obitavali na Svećnjacima, ili čak i na drevnoj Zemlji. Šibo je dobro iskoristila godine putovanja, često je razgovarala sa svojim Aspektima, mnogo je naučila. Osim što su pomagali oko tehna, Aspekti, pa čak i Lica, često su brbljali o svojim, davno izgubljenim vremenima i tradiciji.
<BR>&nbsp;&nbsp;&nbsp;&nbsp;&nbsp;"Dabre", rekao je Kilin, "Turci su se odvažno borili i brzo bežali." Primetio je Šibin sumnjičavi pogled ali je ipak nastavio. "Ipak, nikada nisu imali lepši dan nego ovaj koji ste nam vi omogućili."
<BR>&nbsp;&nbsp;&nbsp;&nbsp;&nbsp;"Dabre, sredili smo ih", rekao je Loren, blistavih očiju.
<BR>&nbsp;&nbsp;&nbsp;&nbsp;&nbsp;"Prosto smo počistili maške", složio se Tobi.
<BR>&nbsp;&nbsp;&nbsp;&nbsp;&nbsp;Besen je klimnula. "I to novu vrstu maški."
<BR>&nbsp;&nbsp;&nbsp;&nbsp;&nbsp;"Primetila si", rekla je Šibo sa odobravanjem, dodajući joj tacnu dvopeka sa ukusom senfa.
<BR>&nbsp;&nbsp;&nbsp;&nbsp;&nbsp;Tobi je delovao uvređeno. "Razume se. Zar misliš da se ne sećamo, da ne možemo da razlikujemo servera od Njuške?"
<BR>&nbsp;&nbsp;&nbsp;&nbsp;&nbsp;Besen je bila umerenija. "To su bile maške Snegobara. Zašto bi ovde bile iste takve?"
<BR>&nbsp;&nbsp;&nbsp;&nbsp;&nbsp;"Maške su uvek iste", rekao je Tobi.
<BR>&nbsp;&nbsp;&nbsp;&nbsp;&nbsp;Loren je bio viši od Tobija ali mršaviji, i zato je njegovo oštro srezano lice uvek imalo izraz usredsređenosti. "Ko to kaže?"
<BR>&nbsp;&nbsp;&nbsp;&nbsp;&nbsp;Tobi je frknuo. "Porodično znanje. Maške su iste po čitavom Središtu Galaksije."
<BR>&nbsp;&nbsp;&nbsp;&nbsp;&nbsp;"Možda su prilagođene za svaku zvezdu", razumno je rekao Loren.
<BR>&nbsp;&nbsp;&nbsp;&nbsp;&nbsp;Tobi na to nije imao odgovor, ali Besen je bila spremna. "Maške mogu lako da se prilagode planeti. Živim oblicima je mnogo teže."
<BR>&nbsp;&nbsp;&nbsp;&nbsp;&nbsp;"Živim?" Tobi je bio uvređen. "Možemo mi da jurcamo brže od bilo koje maške."
<BR>&nbsp;&nbsp;&nbsp;&nbsp;&nbsp;"Ma ne", strpljivo je rekla Besen. "Mislila sam na pravo prilagođavanje. Na promene tela i tako to."
<BR>&nbsp;&nbsp;&nbsp;&nbsp;&nbsp;Kilin je krišom dobacio Šibi pogled odobaravanja. Znali su mnogo više nego on u njihovim godinama. "Kakve su bile ove maške?"
<BR>&nbsp;&nbsp;&nbsp;&nbsp;&nbsp;"Spore kao sunce", frknuo je Tobi.
<BR>&nbsp;&nbsp;&nbsp;&nbsp;&nbsp;Loren je bio pronicljiviji. "Delovale su neorganizovano. Nisu mogle da se saberu."
<BR>&nbsp;&nbsp;&nbsp;&nbsp;&nbsp;"Nemoj misliti da su to bili ratnici", rekla je Besen.
<BR>&nbsp;&nbsp;&nbsp;&nbsp;&nbsp;"Sasvim dobro su se borile", rekao je Tobi. "Sećam se da si i ti morala da izbegavaš mnogo udaraca."
<BR>&nbsp;&nbsp;&nbsp;&nbsp;&nbsp;Kilin se sa zanimanjem nagnuo napred. "Besen, zašto misliš da nisu bile ratnici?"
<BR>&nbsp;&nbsp;&nbsp;&nbsp;&nbsp;Zastala je, svesna da ih Kapetan pušta da slobodno iznose svoje mišljenje, i sada kao da joj je za trenutak bilo neprijatno. "Pa... imale su hvataljke, odvrtače, poli-ruke. Radnu opremu."
<BR>&nbsp;&nbsp;&nbsp;&nbsp;&nbsp;"Probale su da nas sprže", ljutnuo se Tobi.
<BR>&nbsp;&nbsp;&nbsp;&nbsp;&nbsp;Besen se nije dala. "Ti mikrotalasni diskovi verovatno su oprema za kom, a ne oružje."
<BR>&nbsp;&nbsp;&nbsp;&nbsp;&nbsp;"A ono što nas je gotovo uhvatilo kod naduma?" gnjavio je Tobi.
<BR>&nbsp;&nbsp;&nbsp;&nbsp;&nbsp;Besen se zamislila. "Nisam sigurna."
<BR>&nbsp;&nbsp;&nbsp;&nbsp;&nbsp;Kilin ju je pažljivo gledao. Šta god da je vrebalo kod naduma, raspalo se kada je eksplodirao svežanj mina. Porodica je pronašla samo beznačajne deliće. Bilo je dosta nečega nalik na meso, ali maške su na Snegobaru često koristile delove nalik na samoobnavljajuću hemiju života.
<BR>&nbsp;&nbsp;&nbsp;&nbsp;&nbsp;Besen je nastavila. "Mislim da nećemo saznati sve dok ne nađemo maške koje su napravile postaju."
<BR>&nbsp;&nbsp;&nbsp;&nbsp;&nbsp;"Ma 'ajde, izmišljaš babaroge", nasmejao se Tobi.
<BR>&nbsp;&nbsp;&nbsp;&nbsp;&nbsp;"Umem da prepoznam servo maške kad ih vidim", rekla je Besen. "U postaji su bile samo takve. Maška više klase bila je samo kod naduma."
<BR>&nbsp;&nbsp;&nbsp;&nbsp;&nbsp;"Ne mož' ti to znati", rekao je Tobi. "Nismo stigli da je pogledamo."
<BR>&nbsp;&nbsp;&nbsp;&nbsp;&nbsp;"Ali je logično." Besen je pogledala Tobija sa ljubavlju, ali kao da je mnogo mlađi. "Postaja je već bila oštećena. Valjda su je jedne maške otele od drugih. Upali smo pre nego što su stigle da opet organizuju odbranu."
<BR>&nbsp;&nbsp;&nbsp;&nbsp;&nbsp;Kilin je gledao Tobija kako se rve s tom idejom. Dečko je bio bistar, ali je puštao da mu oduševljenje utiče na misli - čak i da ih zameni.
<BR>&nbsp;&nbsp;&nbsp;&nbsp;&nbsp;"Čak i ako je to bio nadglednik ili tako neka maška", počeo je Tobi, "mi smo bili brži."
<BR>&nbsp;&nbsp;&nbsp;&nbsp;&nbsp;"Imali smo sreće", odgovorila je Besen.
<BR>&nbsp;&nbsp;&nbsp;&nbsp;&nbsp;"Sreće?" Tobi se uvredio. "Bili smo brzi!"
<BR>&nbsp;&nbsp;&nbsp;&nbsp;&nbsp;"Da nam Kapetan nije rekao da sve bacimo i bežimo, ne bismo bili ovde."
<BR>&nbsp;&nbsp;&nbsp;&nbsp;&nbsp;Kilinu je bilo drago što Besen nije samo poslušni potvrđivač svega što Tobi kaže. U Porodici se javljala žalosna sklonost mladih devojaka da prihvataju mišljenja svojih momaka o svemu. Do toga su dovela mnoga pokolenja mirnog života u Citadelama. Dugo Povlačenje posle pada Citadele Bišop kao da je to izbrisalo, ali posle samo par godina na 'Argu' izgledalo je da se takvi običaji vraćaju. On bi mnogo više voleo da njegove članice posade ne popuštaju uobičajenoj muškoj nadobudnosti, nego da razvijaju sopstvenu sposobnost procene i vođstva. U slučaju bitke, njihova pitomost mogla bi da bude pogubna.
<BR>&nbsp;&nbsp;&nbsp;&nbsp;&nbsp;Kilin je delio tradicionalno mišljenje Porodice da su žene obično najbolji Kapetani. Kad jednom prođu kroz šiparičko-romantičnu fazu, kad podignu decu, opet dolaze do izražaja njihove sposobnosti, pogotovo diplomatija i sporazumevanje. Lako mogu da preko oficira i pomoćnika postanu Kapetani. Međutim, Porodica sada nije imala vremena za razvijanje tako dugačkih i tananih i verovatno nepotrebnih metoda. On mora da podstiče nezavisno razmišljanje, i dođavola sa prastarim igrama parenja.
<BR>&nbsp;&nbsp;&nbsp;&nbsp;&nbsp;"I ja tako mislim", rekao je.
<BR>&nbsp;&nbsp;&nbsp;&nbsp;&nbsp;Besen je sinula. Tobi kao da se iznenadio, mada je to brzo prikrio srkanjem krompir čorbe. "Voha i Liverbrok verovatno se ne bi složili."
<BR>&nbsp;&nbsp;&nbsp;&nbsp;&nbsp;Besen se smračila. Kilin je smesta zažalio što je bio tako otvoren. Nikako nije uspevao da obuzda svoju mladu posadu. "Možda imaš pravo. Mislim da su njih dvoje pogrešili."
<BR>&nbsp;&nbsp;&nbsp;&nbsp;&nbsp;Loren je smrknuto klimnuo. "Nisu zastali, nisu zakrpili odelo kad su pogođeni."
<BR>&nbsp;&nbsp;&nbsp;&nbsp;&nbsp;"Tako je", složila se i Šibo. Kilin je primetio da ga je krišom pogledala i shvatio da mu je pritekla upomoć iako je videla koliko je trapav. "Laseri su im otvorili put do unutrašnjih žica u odelu. Nisu se potrudili da stave zakrpu. Voltaža je ušla unutra."
<BR>&nbsp;&nbsp;&nbsp;&nbsp;&nbsp;Kilin još nije bio načisto u čemu se sastoji razlika između Volta, moćnih duhova što obitavaju u maškama, i Ampa, tajanstvene sile brzog toka koja nekako pomaže Voltima da traže i kreću se u svetu mašina. Volti oličavaju nameru, a Ampi su trkači koji ispunjavaju te namere, boreći se protiv Oma. Pretpostavljao je da nikada neće uspeti da savlada to znanje. Čuo je naučna objašnjenja, ali nije uspeo da ih rauzme.
<BR>&nbsp;&nbsp;&nbsp;&nbsp;&nbsp;Umesto toga, kao i svi u Porodici, ponašao se prema naučnoj osnovi svog sveta kao prema skupini živopisnih duhova i ličnosti, kao prema jedinkama čija volja usmerava događaje koje on nije u stanju da vidi. Kad bi hteo da ih koristi morao bi da se upusti u dosadno učenje odgovarajućih obreda - povezivanje žica, ukucavanje brojeva i komandi, ređanje provodnika, prekidača i sićušnih čipova - što je izazivalo odgovarajuće ponašanje jedinki koje nastanjuju beskrajno složenu unutrašnjost 'Arga'.
<BR>&nbsp;&nbsp;&nbsp;&nbsp;&nbsp;Osećao je životne namere u mrtvoj materiji, ali zamišljao je da je za to odgovorno čovečanstvo koje je oživelo drevni ljudski tehno svežom silom. Mašinski tehno je, opet, bio od početka mrtav i za ljude nepojmljiv. Poticao je iz skorije i više evolucije Galaksije, to je znao, ali ga je prezirao zbog onoga što je učinio čovečanstvu - i zbog ravnodušnnosti prema bolu, zbog užasa i neobjašnjivog prezira koji ljudi nagonski osećaju, za razliku od maški koje u svojoj nemilosrdnoj sigurnosti uopšte nisu za to sposobne.
<BR>&nbsp;&nbsp;&nbsp;&nbsp;&nbsp;"Dabre", nastavio je Kilin. "Volti su se krili u hodnicima. Kao mine; maške nemaju projektore. Vohu i Liverbruka ubila je nepažnja."
<BR>&nbsp;&nbsp;&nbsp;&nbsp;&nbsp;Ova izjava izazvala je ćutanje i ukočene, oborene poglede duž čitavog stola. Kilin se ugrizao za usnu, požalivši što nije malo pažljivije uobličio izjavu. Ipak, bolje da se ovo što pre završi, pre nego što utisci izblede. "I tako je to bilo", veselo je rekao. "Ali vas troje - bili ste brzi, sigurni i prokleto dobri."
<BR>&nbsp;&nbsp;&nbsp;&nbsp;&nbsp;Podigao je čašu alko-soka i svi su se poveli za njim. Postojala je tradicionalna zdravica na svakoj večeri posle Svedočenja, i to mu se činilo kao dobar način da se promeni raspoloženje. Svi su odgovorili mrmljanjem. "I počistite sto", rekao je Kilin. Svi su ga zbunjeno pogledali.
<BR>&nbsp;&nbsp;&nbsp;&nbsp;&nbsp;"Zar Porodica Najt nije imala takav običaj?" upitao je Šibo.
<BR>&nbsp;&nbsp;&nbsp;&nbsp;&nbsp;"Da pojedu svu hranu?"
<BR>&nbsp;&nbsp;&nbsp;&nbsp;&nbsp;"Posle Svedočenja, dabre. To pokazuje poverenje u budućnost, skupljanje energije za nove bitke i pobede."
<BR>&nbsp;&nbsp;&nbsp;&nbsp;&nbsp;Šibo je odmahnula glavom. "Porodica Bišop je poznata po jedenju."
<BR>&nbsp;&nbsp;&nbsp;&nbsp;&nbsp;"Prasići, u poređenju sa Najtovima", bocnuo je Tobi.
<BR>&nbsp;&nbsp;&nbsp;&nbsp;&nbsp;"Pretpostavljam da je to počelo sa lošim godinama u Citadeli Bišop", rekao je Kilin. "Bio sam mali, jedva se sećam. Kraj obroka bio je najbolji - slano i krckavo."
<BR>&nbsp;&nbsp;&nbsp;&nbsp;&nbsp;Šibo izvi obrve. "Šta to?"
<BR>&nbsp;&nbsp;&nbsp;&nbsp;&nbsp;"Hrana? Bube."
<BR>&nbsp;&nbsp;&nbsp;&nbsp;&nbsp;Svi su delovali šokirano. Šibo ga je gedala u neverici. "To ste jeli?"
<BR>&nbsp;&nbsp;&nbsp;&nbsp;&nbsp;"Oh, dabre. Ponekad nije bilo ništa drugo."
<BR>&nbsp;&nbsp;&nbsp;&nbsp;&nbsp;"Jeli ste bube?" zpaanjeno je pitao Tobi.
<BR>&nbsp;&nbsp;&nbsp;&nbsp;&nbsp;"Pošteno - pojedeš one koje hoće da ti pojedu useve, tvoju pravu hranu. Dobar način da se uzvrati, dabre?"
<BR>&nbsp;&nbsp;&nbsp;&nbsp;&nbsp;Oni su ga i dalje zapanjeno gledali. "Solili smo ih", nastavio je, "i pržili nad Porodičnom vatrom. U velikim korpama, pomešane sa usevom koji su htele da pojedu."
<BR>&nbsp;&nbsp;&nbsp;&nbsp;&nbsp;Loren je s mukom progutao knedlu, a i ostali su se nešto zagledali u tanjire. "A sad lepo pojedite do kraja", rekao je Kilin, jedva se uzdržavajući od smeha.
<BR>&nbsp;&nbsp;&nbsp;&nbsp;&nbsp;Na Šibinim usnama je za trenutak zatreperio osmeh, a onda se opet uozbiljila. Ova glupost im je skrenula misli sa Vohe i Liverbroka. Osim toga, Kilin je znao da će uskoro čitava posada saznati da je Kapetan jeo bube i radovao se tome. Nije ništa smetalo da brodom kruže priče o starim vremenima, a time se izgrađivalo i osećanje zajedništva koje će im svakako biti potrebno.
<BR>&nbsp;&nbsp;&nbsp;&nbsp;&nbsp;Kilin je dokrajčio patlidžan i pasulj. Nije progovarao, mada su ostali opet počeli s razgovorom; mračno raspoloženje ga je ponovo obuzelo bez ikakvog upozorenja.
<BR>&nbsp;&nbsp;&nbsp;&nbsp;&nbsp;Uživao je što večera sa sinom i njegovim drugovima, ali ipak nije uspeo da ostane samo otac. Nije bio u stanju da se otrese uloge Kapetana kad bi skinuo tuniku i amblem. Loren i Besen su Tobijevi drugovi ali i članovi posade, a dobar Kapetan koristi svaku priliku da obučava posadu. Ma koliko se opustili tokom dugog putovanja, sada nije više bilo mesta za olako ponašanje.
<BR>&nbsp;&nbsp;&nbsp;&nbsp;&nbsp;To što je posmatrao Tobija kako se provlači i juri mračnim, tuđinskim prolazima ispunilo je Kilina užasom. Tada ga je suzbio, ali sada mu se sve vratilo kroz mračno raspoloženje koje ga je obuzelo dok su se drugi još veselili. Nagađali su koliko je Porodica morala da se prehranjuje groznim jelima u prošlosti - i hoće li morati i u budućnosti, i znao je da pokušavaju da ga oraspolože. Međutim, nije mogao da se otrese slika iz borbe.
<BR>&nbsp;&nbsp;&nbsp;&nbsp;&nbsp;Za ovo troje desetara što su se veselo gurkali, akcija je bila uzbudljiva pobeda. Za Kilina je predstavljala podsećanje na desetine borbi i sav bol koji su one donele. Mladi još nisu naučili da smrt nije dramatični ishod herojskog juriša. Ne - ona stiže sa naglim zvukom i jedan pripadnik Porodice pada, već spržen ili sprašen ili raznesen neprijateljskim projektilom. Obično umru a da ni ne znaju šta ih je snašlo. A ko će biti pogođen zavisi od hiljadu činilaca koji se ne mogu unapred proceniti: položaj, teren, brzina, boja opreme, ćudi pokreta i nišanjenja kod maški, beskrajne gomile pojedinosti koje se svakog časa menjaju. Dakle, smrt je slučajna i besmislena - to se nauči u boju. I sva Svedočenja i svečane večere ne mogu da ponište tu strašnu činjenicu.
<BR>&nbsp;&nbsp;&nbsp;&nbsp;&nbsp;Kako li je njegov otac izlazio na krjaj sa tim saznanjem? Abraham kao da se nikada nije uzbuđivao zbog gubitaka na pohodima iz Citadele koje je vodio. Čak ni najgori događaji kao da nisu uspevali da ga pogode. Ali svakako jesu. To je razlika između mene i Abrahama, pomislio je Kilin. Kilin mora da se trudi da uđe u ulogu Kapetana. Abrahamu je to savršeno ležalo. Abraham je bio ono pravo.
<BR>&nbsp;&nbsp;&nbsp;&nbsp;&nbsp;Primetio je da predugo ćuti, i zaustio je da se pridruži razgovoru. Pre nego što je stigao da progovori, začuo je Cermovu kom šifru na ručnom zviždaču. Čuli su je svi za stolom i zaćutali, znajući da Cermo, koji je ostao na straži, ne bi zvao osim ako je nešto važno.
<BR>&nbsp;&nbsp;&nbsp;&nbsp;&nbsp;Kilin je dotakao ručni zglob. "Izveštaj?"
<BR>&nbsp;&nbsp;&nbsp;&nbsp;&nbsp;- Kapetane, nešto se dešava na planeti. - Svi su čuli napetost u Cermovom glasu.
<BR>&nbsp;&nbsp;&nbsp;&nbsp;&nbsp;"Stiže još jedan brod?" Jedan brod je već bio stigao sa površine planete. Porodica je lako savladala dve maške pilota. Brod je bio pun mašinskih delova.
<BR>&nbsp;&nbsp;&nbsp;&nbsp;&nbsp;- Nebre, to je... to je... bolje da sam vidiš. -
<BR>&nbsp;&nbsp;&nbsp;&nbsp;&nbsp;"Stižem", rekao je Kilin, ustajući. Iznervirao se što mora ovako da prekine večeru. "Morao bi da poboljšaš svoje moći opisivanja", dodao je. Rečenica je nosila u sebi pravu dozu govora iz starih, Kapetanskih vremena, i osetio je zadovoljstvo zbog toga.
<BR>&nbsp;&nbsp;&nbsp;&nbsp;&nbsp;- Izvini, Kapetane. - Cermov glasić je bio ojađen. - Kako bi rek'o... pa, kao nekakav prsten oko planete. I sve je sjajniji. -
<BR>&nbsp;&nbsp;&nbsp;&nbsp;&nbsp;Kilin je osetio jezu. "U orbiti?"
<BR>&nbsp;&nbsp;&nbsp;&nbsp;&nbsp;- Nebre. Izgleda kao da... kao da proseca. -
<BR>&nbsp;&nbsp;&nbsp;&nbsp;&nbsp;"Kroz šta?"
<BR>&nbsp;&nbsp;&nbsp;&nbsp;&nbsp;- Kroz čitavu prokletu planetu, Kapetane. -
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
