<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kilin je kruto koračao kroz keramo-hodnike 'Arga', lica neprozirnog kao zidovi oko njega. Operacija protiv maške bila je uspešna, u smislu da je moguća pretnja po brod uklonjena. Aktivirali su mine koje je Đanini postavila na mašku, i brod se raspao u desetine komada.
<BR>&nbsp;&nbsp;&nbsp;&nbsp;&nbsp;Ali on, zapravo, nije predstavljao nikakvu opasnost, a Kilin je izgubio članicu posade da bi to otkrio.
<BR>&nbsp;&nbsp;&nbsp;&nbsp;&nbsp;Dok je ponavljao u sebi razgovor sa njom, bio je siguran da nije mogao ništa više ni da kaže ni da učini, ali ishod je ipak bio isti - trenutak nepažnje, neko nepotrebno približavanje nadumu broda, spržili su Đanini. I lišili su Porodicu Bišop jednog nezamenljivog pojedinca.
<BR>&nbsp;&nbsp;&nbsp;&nbsp;&nbsp;Pošto ih je bilo manje od dve stotine, bili su opasno blizu minimalnom broju genotipova potrebnih za koloniju. Ako još koji od njih nestane, naredna pokolenja počeće da zaostaju, opterećena genetskim nedostacima.
<BR>&nbsp;&nbsp;&nbsp;&nbsp;&nbsp;Kilin je to znao nagonski, nije morao čak ni površno da poznaje nauku koja se time bavila. 'Argovi' kompjuteri sadržali su i nešto što se zvalo 'Baza podataka za operacije sa DNK'. Postojala je laboratorija za bioinženjering. Međutim, Porodica Bišop nije imala Aspekte vične kalemljenju gena. Osnovni bioinženjering nije im bio preko potreban. Nije imao ni vremena ni sklonosti da se trudi oko toga.
<BR>&nbsp;&nbsp;&nbsp;&nbsp;&nbsp;Ali Đanini, nestala Đanini - nije mogao tek tako da izbriše sećanje na nju, da je smatra samo za važnog nosioca genetskih informacija. Ona je bila puna života, vredna, sposobna - a sada se pretvorila u ništavilo. Pre godinu dana prošla je postupak uskladištenja u čipove, pa su njene sposobnosti ostale sačuvane za budućnost. Ipak, njen avetinjski Aspekt možda stolećima neće oživeti.
<BR>&nbsp;&nbsp;&nbsp;&nbsp;&nbsp;Kilin nije mogao da je zaboravi. Nije mogao.
<BR>&nbsp;&nbsp;&nbsp;&nbsp;&nbsp;Dok se kretao brodom po uobičajenom rasporedu - sve je kasnilo zbog napada - pokušao je da odagna mračne misli. Kasnije će biti vremena za to.
<BR>&nbsp;&nbsp;&nbsp;&nbsp;&nbsp;Mudro postupaš. Komandant može da žali i da preispituje svoja naređenja - ali to posada ne sme da vidi.
<BR>&nbsp;&nbsp;&nbsp;&nbsp;&nbsp;Kilin je zaškrgutao zubima. Usta su mu bila puna žuči i to nije mogao da ukloni.
<BR>&nbsp;&nbsp;&nbsp;&nbsp;&nbsp;Njegov Aspekt Ling bio je dobar vodič u svemu ovom, ali ipak nije voleo smirenost i samouverenost drevnog Kapetana kada je izlagao propise vezane za komandovanje. Svet je mnogo složeniji, pun mračnih strujanja, nego što je Ling pristajao da prizna.
<BR>&nbsp;&nbsp;&nbsp;&nbsp;&nbsp;Suviše pretpostavljaš. Poznajem sve plime koje te sada zapljuskuju, jer i ja sam bio od krvi i mesa. Ali one često samo smetaju, a ne pomažu.
<BR>&nbsp;&nbsp;&nbsp;&nbsp;&nbsp;"Meni su potrebne, makar i smetale, mali Aspekte!"
<BR>&nbsp;&nbsp;&nbsp;&nbsp;&nbsp;Kilin je odgurnuo Linga dublje. Imao je posla, a mali hor mikroumova koji su mu se obraćali sada mu ne može biti od pomoći. Poslušao je Lingov savet i odlučio da nastavi s normalnim aktivnostima na brodu, uprkos dramatičnom napadu. Povratak redovnom rasporedu, kao da su ovakvi događaji normalan deo života na brodu, pomoći će posadi da se smiri.
<BR>&nbsp;&nbsp;&nbsp;&nbsp;&nbsp;I zato je rekao Cermu da nastavi prema planu. Tek potom je shvatio šta je to značilo.
<BR>&nbsp;&nbsp;&nbsp;&nbsp;&nbsp;Kilin je zašao za ugao i pošao ka otvorenoj odaji gde je čekala posada iz jutarnje smene. Na pola puta presreo ga je Cermo. "Vreme za kaznu, Kapetane?"
<BR>&nbsp;&nbsp;&nbsp;&nbsp;&nbsp;Kilin je pazio da ne stegne zube dok je klimao, setivši se jučerašnjeg prekršaja.
<BR>&nbsp;&nbsp;&nbsp;&nbsp;&nbsp;Cermo je uhvatio jednu članicu posade u mašinskom odeljenju. Ne posavetovavši se prethodno sa Kapetanom, Cermo ju je bez kerefeka izvukao - žilavu, crnokosu ženu po imenu Radanan - u životnu zonu, likujući zbog ulova. Prekršaj je postao opšte poznat pre nego što je Kilin imao priliku da sve sredi na neki drugi način. Bio je primoran da podrži svog oficira, zbog discipline; njegov Aspekt Ling mu je to utuvio u glavu.
<BR>&nbsp;&nbsp;&nbsp;&nbsp;&nbsp;"Dabre. Nastavi."
<BR>&nbsp;&nbsp;&nbsp;&nbsp;&nbsp;"Mogao si joj dati još."
<BR>&nbsp;&nbsp;&nbsp;&nbsp;&nbsp;"Rekao sam da nastaviš."
<BR>&nbsp;&nbsp;&nbsp;&nbsp;&nbsp;Čvrsto je odlučio da sa oficirima što manje razgovara dok su na dužnosti. Bio je kao pijanac svestan da ne može da se drži umerenih količina. Na sastancima Porodice bar se malo opuštao. Tamo su upućenost i držanje govora imali smisla. Znao je da nije dobar govornik, i što je kraće govorio to je ostavljao bolji utisak. Kako se 'Argo' prbiližavao ovom zvezdanom sistemu, postajao je sve napetiji. Bilo je dana kada bi posada od njega čula samo poneko kratko "a-hmmm" kad bi se namerno nakašljao zbog nečije sitne greške.
<BR>&nbsp;&nbsp;&nbsp;&nbsp;&nbsp;Dok su se približavali središnjoj osi, Kilin je pazio da mu lice bude kao kamen. Stideo se što ne voli da gleda kažnjavanje. Znao je da je kažnjavanje člana posade zapravo znak njegovog neuspeha. Trebalo bi da primeti predznake u ponašanju pre nego što dođe do ovako nečeg. Ali kada se stvar već desi, nije bilo odstupanja.
<BR>&nbsp;&nbsp;&nbsp;&nbsp;&nbsp;U ovom slučaju, Radanan je pokušala da se ušunja u opasnu mašinsku zonu dok su usporavali. To bi samo po sebi predstavljalo manji, mada upadljivo glup prekršaj. Međutim, kada ju je Cermo uhvatio, ona se otimala, besnela, i pozvala je prijatelje upomoć, pokušavaši da izazove pobunu.
<BR>&nbsp;&nbsp;&nbsp;&nbsp;&nbsp;Mudar Kapetan donosi strožije presude od ove.
<BR>&nbsp;&nbsp;&nbsp;&nbsp;&nbsp;Aspekt Ling se opet javio bez poziva. "Samo je galamila i psovala", rekao je Kilin u sebi. "I bila je dovoljno glupa da pokuša da udari Cerma.
<BR>&nbsp;&nbsp;&nbsp;&nbsp;&nbsp;Pobuna je najgori prestup.
<BR>&nbsp;&nbsp;&nbsp;&nbsp;&nbsp;"Na 'Argu' nije."
<BR>&nbsp;&nbsp;&nbsp;&nbsp;&nbsp;Ovo će podstaći druge, izazvaće nezadovoljstvo...
<BR>&nbsp;&nbsp;&nbsp;&nbsp;&nbsp;"Tražila je hranu, to je sitan..."
<BR>&nbsp;&nbsp;&nbsp;&nbsp;&nbsp;Izgubićeš kontrolu ako...
<BR>&nbsp;&nbsp;&nbsp;&nbsp;&nbsp;Kilin je ućutkao ogorčenog Aspekta.
<BR>&nbsp;&nbsp;&nbsp;&nbsp;&nbsp;Radanan je tražila načina da se dokopa dodatne hrane, mada Kilinu nije bilo jasno šta je mislila da će naći. Posada je srazmerno često pokušavala da kraducka hranu, pošto je Kilin pre godinu dana uveo strogo racionisane obroke.
<BR>&nbsp;&nbsp;&nbsp;&nbsp;&nbsp;Stražari su se još malo ispravili kad je Kilin ušao. Radanan se nalazila u središtu velikog kruga, pošto se ovo ticalo i broda i Porodice. Skrušeno je stajala oborenog pogleda. Njene oči kao da su govorile da je već bila prihvatilaono što su podrazumevale lisice kojima je bila čvrsto vezana za uže.
<BR>&nbsp;&nbsp;&nbsp;&nbsp;&nbsp;Cermo je glasno izrecitovao presudu. Dvojica članova posade stajala su kraj Radanan, spremna da je drže za laktove ukoliko bi pokušala da se opre presudi. Tupo je gledala kako Cermo donosi kratku, blistavu motku.
<BR>&nbsp;&nbsp;&nbsp;&nbsp;&nbsp;Kilin je pazio da ne zaškrguće zubima. Morao je da nametne svoja pravila, inače mu niko više neće verovati. Sebe je smatrao krivim za ovo. Ta žena nije bila preterano pametna. Nekada je pripadala Porodici Ruk.
<BR>&nbsp;&nbsp;&nbsp;&nbsp;&nbsp;Po opštem dogovoru, svi koji su odlučili da putuju na 'Argu' obrazovali su novu Porodicu, sastavljenu od pripadnika Bišopovih, Rukovih i Kingovih. Glasanjem je odlučeno da se i dalje zovu Porodica Bišop, i Kilin još nije bio siguran je li to bilo njemu u čast, ili Bišopima, ili je naprosto tako bilo najzgodnije.
<BR>&nbsp;&nbsp;&nbsp;&nbsp;&nbsp;U svakom slučaju, dok je gledao kako se čvrsta motka spušta na Radananinu stražnjicu, mislio je kako je malo verovatno da će žena, dovoljno glupa da se uputi u opasnu oblast u potrazi za hranom, išta naučiti od tako okrutne kazne kao što je batinanje. Ali tradicija je tradicija. Malo šta drugo je moglo da ih vodi u ovoj ogromnoj tami.
<BR>&nbsp;&nbsp;&nbsp;&nbsp;&nbsp;Dvanaest udaraca motkom bila je kazna Porodice, i jedan desetar ih je glasno odbrojavao. Potom je usledilo još dvanaest kao kazna broda. Radanan je ukočeno istrpela prvih šest, a onda je počela da se trza, ječeći kroz stegnute zube. Kilin bi se najradije okrenuo da je ne gleda, ali naterao je sebe da misli na nešto, bilo šta, dok je Cermo nastavio do dvadeset.
<BR>&nbsp;&nbsp;&nbsp;&nbsp;&nbsp;Tada se žena srušila na pod.
<BR>&nbsp;&nbsp;&nbsp;&nbsp;&nbsp;"Dosta!" oštro je rekao Kilin, i grozan posao bio je okončan. Radanan je visila na vezanim doručjima. Tako nešto već nije mogao da podnese i imao je puno pravo da ukine poslednja četiri udarca.
<BR>&nbsp;&nbsp;&nbsp;&nbsp;&nbsp;Grozničavo je tražio šta bi mogao da kaže. "A-hmmm. Vrlo dobro, poručniče Cermo. Nastavljamo po programu za danas."
<BR>&nbsp;&nbsp;&nbsp;&nbsp;&nbsp;Kilin se okrenuo i brzo se udaljio, nadajući se da niko nije primetio koliko se preznojio.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
