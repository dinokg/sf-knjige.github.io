<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Poslednji zraci sunca probijali su se kroz mračne oblake, bacajući pruge blede svetlosti po brdu kojim se povlačila Porodica Bišop. Kilin se zaustavio da se osvrne. Zaštitnica je upravo stigla da podbrđa ovog skljokanog planinskog lanca i tu će se zaustaviti da im čuva leđa.
<BR>&nbsp;&nbsp;&nbsp;&nbsp;&nbsp;"Drži se dok stignemo do vrha", javio je Cermu.
<BR>&nbsp;&nbsp;&nbsp;&nbsp;&nbsp;- Dabre, - odgovorio je Cermo preko minimalnog koma. Pazili su da poruke budu retke i tihe, kako bi izbegli da ih otkrije potera Kibera. - Ponestaje nam puce. -
<BR>&nbsp;&nbsp;&nbsp;&nbsp;&nbsp;Kilin nije odgovorio jer nije mogao ništa da učini. Ni glavnina Porodice, gde se on nalazio, nije imala mnogo municije. Pošto su Kiberi mogli da napadnu iz svakog pravca, nije bilo smisla pojačavati ni prethodnicu ni zaštitnicu.
<BR>&nbsp;&nbsp;&nbsp;&nbsp;&nbsp;Cermo je morao da koristi ruke i energetske zalihe da poskida male, cevaste stvari koje su pratile Porodicu. Bile su veličine psa, nalik na malecke Kibere, sa crvenkastim kućištem i aluminijumskim nogama. Iako nenaoružane, pratile su Porodicu još od propasti kod postaja za generisanje magnetnih polja. A pokazale su se i pametne; držale su se pozadi i razilazile kad bi Cermo poslao ljude da ih pobiju, time još više usporavajući Porodicu.
<BR>&nbsp;&nbsp;&nbsp;&nbsp;&nbsp;Čak i jedan kiborgovani insekt mogao je da oda njihov položaj, a u dolini koju su upravo napustili bilo je hiljade dobrih skrovišta.
<BR>&nbsp;&nbsp;&nbsp;&nbsp;&nbsp;Nastavio je uzbrdo. Stopala su mu bila u plikovima i pokušavao je da malo poštedi levo, pa je hramao. Kroz nogavice na butinama ušlo mu je malo vode i ucedilo se u mrežaste čarape. Nikakav tehno čizama i kompresora nije mogao da umanji pritisak na bolno, zapaljeno tkivo njegovih peta.
<BR>&nbsp;&nbsp;&nbsp;&nbsp;&nbsp;Voda je došla iz gejzira koji su iznenada izbijali iz peskovitog kanjona. Prelazili su ga punom brzinom odmah posle bitke. Nije bilo vremena da se stane i proveri, i sada su desetine pripadnika Porodice hramali zbog iste povrede.
<BR>&nbsp;&nbsp;&nbsp;&nbsp;&nbsp;- Našla sam Džoslinin biper, - javila je Šibo. Ona je već prešla preko vrha, vodeći predvodnicu. Kilin je poslao kratak zvižduk umesto odgovora, nadajući se da će to biti manje upadljivo od ljudskog glasa ako Kiberi slušaju kom.
<BR>&nbsp;&nbsp;&nbsp;&nbsp;&nbsp;Poruka je izazvala slabašno veselje. Džoslin je vodila drugu porodice Porodice, odsečenu tokom bitke. Znači, rezervni plan za povlačenje je funkcionisao; Džoslin je našla put preko paralelnih grebena i kroz niske kanjone iza njih, ostavivši oznaku, prema planu. To je značilo da njena skupina nije morala da zaobilazi Kibere, što je opet značilo da tuđinci možda uopšte ne jure Bišopove. Slabačak dokaz, ali Kilin je dozvolio sebi malo nade. U ovom trenutku nada je bila neophodna koliko i energija.
<BR>&nbsp;&nbsp;&nbsp;&nbsp;&nbsp;Ali Šibo je nastavila, - Još mrtvih, - i Kilin se opet smračio.
<BR>&nbsp;&nbsp;&nbsp;&nbsp;&nbsp;Zagrabio je iz rezervne snage i preskočio poslednju liniju neravnog kamena pred samim vrhom. Crveni zalazak sunca se za trenutak probio kroz guste oblake, bacajući oštre senke u daleke plitke jaruge. Stigao je na vrh, sav zadihan. Za trenutak je raširio čula i uhvatio Šibinu zelenu tačku. Zumirao je i video da se njena skupina širi u stranu, zauzimajući odbrambene položaje.
<BR>&nbsp;&nbsp;&nbsp;&nbsp;&nbsp;Uključio je punu snagu i spustio se nizbrdo u nizu skokova. Kompresori su mu brujali, pa je pustio da većinu udara primaju potkolenice, ali stopala su mu urlikala od bola.
<BR>&nbsp;&nbsp;&nbsp;&nbsp;&nbsp;Jaruge su bile ispunjene biljem neobično nežnih listova. Usporio je da bi se probio. Bodljikavo drveće stvaralo je gust krov nad njim dok je prolazio pored članova Porodice u senkama. Debela, obrasla debla i dalje su se držala nesigurnog tla i već su počela ponovo da se uspravljaju, pokušavajući da dosegnu nebo duž novih vertikala. Mada su se u tihoj, začaranoj šumi videle sveže čistine i novi potoci, izgledalo je da je život u stanju sve da istrpi. Oštri otisci šapa govorili su o opstanku velikih životinja, mada ih je Kilin retko viđao sem izdaleka. Podjednako su se plašile maški, Kibera i ljudi.
<BR>&nbsp;&nbsp;&nbsp;&nbsp;&nbsp;Zatekao je Šibo kako sedi u podnožju padine, zagledana uvis. Pratio je njen pogled i ugledao telo kako visi sa velikog, čvornovatog drveta. "Neko naš?" upitao je.
<BR>&nbsp;&nbsp;&nbsp;&nbsp;&nbsp;"Nebre. Izgleda kao Pub", rekla je ona.
<BR>&nbsp;&nbsp;&nbsp;&nbsp;&nbsp;Nekoliko članova Porodice takođe se približilo drvetu. Ženino čvornovato telo njihalo se na užadima od čvrstog tkanja, vešto prepletenim. Čitave grudi i stomak ispupčili su se od onakvog staklastog, prozirnog plika kakav je Kilin već imao prilike da vidi. Ovom je sa vrha već curila mlečnobela tečnost.
<BR>&nbsp;&nbsp;&nbsp;&nbsp;&nbsp;"Izgleda spreman. Uskoro će da prsne", rekla je Šibo.
<BR>&nbsp;&nbsp;&nbsp;&nbsp;&nbsp;"Jeste. Koliko davno je Džoslin prošla ovuda?" upitao je Kilin.
<BR>&nbsp;&nbsp;&nbsp;&nbsp;&nbsp;"Par sati. Biper je već bio prilično tih."
<BR>&nbsp;&nbsp;&nbsp;&nbsp;&nbsp;"Gde je bio?"
<BR>&nbsp;&nbsp;&nbsp;&nbsp;&nbsp;"Tu gde sam sedela."
<BR>&nbsp;&nbsp;&nbsp;&nbsp;&nbsp;"Znači, ili ga je ostavila da bi mi videli ovo..."
<BR>&nbsp;&nbsp;&nbsp;&nbsp;&nbsp;"Ili ga je neko ostavio tu zbog bipera."
<BR>&nbsp;&nbsp;&nbsp;&nbsp;&nbsp;"Dabre - pošto je ona otišla."
<BR>&nbsp;&nbsp;&nbsp;&nbsp;&nbsp;Šibo ga je pogledala, a jagodične kosti kao da su joj zatezale potamnelu kožu. "Koje?" nesigurno je upitala.
<BR>&nbsp;&nbsp;&nbsp;&nbsp;&nbsp;Kilin je pokušao da razabere kako Kiberi razmišljaju. "Zašto bi nam Džoslin pokazivala ovo? Verovatnije je da bi želela da zaobiđemo."
<BR>&nbsp;&nbsp;&nbsp;&nbsp;&nbsp;Šibo je klimnula. "Znači, neki kiber je našao biper i ostavio ovo."
<BR>&nbsp;&nbsp;&nbsp;&nbsp;&nbsp;Kilin je zakoračio unazad i zagledao se u mrave što su se rojili preko lica leša koji se polako okretao na vetru. "Možda je ostavljen da nas zaplaši."
<BR>&nbsp;&nbsp;&nbsp;&nbsp;&nbsp;"Vidiš ono?" pokazala je Šibo.
<BR>&nbsp;&nbsp;&nbsp;&nbsp;&nbsp;Ruke i noge bile su probušene. Iz krvavih rana virile su zelene stabljike sa velikim žutim pupoljcima. Cveće kao da je raslo iz žene.
<BR>&nbsp;&nbsp;&nbsp;&nbsp;&nbsp;Kilin je osetio da ga zahvata jeza mučnine, jer setio se Bogomoljkinih grotesknih skulptura. Ista užasna tema. "Zašto bi Kiber to učinio?"
<BR>&nbsp;&nbsp;&nbsp;&nbsp;&nbsp;"Kombinovao je biljku i životinju", rekla je Šibo.
<BR>&nbsp;&nbsp;&nbsp;&nbsp;&nbsp;"Nekakva poruka?"
<BR>&nbsp;&nbsp;&nbsp;&nbsp;&nbsp;"Čemu?"
<BR>&nbsp;&nbsp;&nbsp;&nbsp;&nbsp;"Za tuđince je bitno što su tuđi." Besno je pljunuo na zemlju. Zašto i Bogomoljka i Kiberi stvaraju ovakvu 'umetnost' spajajući ljude i cveće?
<BR>&nbsp;&nbsp;&nbsp;&nbsp;&nbsp;Jedan muškarac je prišao i ispružio šaku sa nožem da preseče užad.
<BR>&nbsp;&nbsp;&nbsp;&nbsp;&nbsp;"Ne!" Kilin ga je brzo udario po šaci.
<BR>&nbsp;&nbsp;&nbsp;&nbsp;&nbsp;"Samo sam hteo..."
<BR>&nbsp;&nbsp;&nbsp;&nbsp;&nbsp;"Ne diraj."
<BR>&nbsp;&nbsp;&nbsp;&nbsp;&nbsp;"Da ga skinem, da ubijem tu stvar što raste unutra."
<BR>&nbsp;&nbsp;&nbsp;&nbsp;&nbsp;"Verovatno je ozvučena. Skineš je, zazvoni alarm, Kiberi se sjure ovamo."
<BR>&nbsp;&nbsp;&nbsp;&nbsp;&nbsp;Čovek je bio besan. "Ostavi da raste, izaći će napolje i postaće još jedan Kiber!"
<BR>&nbsp;&nbsp;&nbsp;&nbsp;&nbsp;"Nebre", rekla je Šibo. "U nama sade neke svoje pomoćnike, a ne njih lično."
<BR>&nbsp;&nbsp;&nbsp;&nbsp;&nbsp;Čovek je žmirnuo, prebledeo i udaljio se. Kilin se zagledao u šumu, gde su se Bišopovi skupljali posle dugog povlačenja. Samo bi se skljokali, ne trudeći se čak ni da se oslone o drveće, i ležali su sa rancem pod glavom.
<BR>&nbsp;&nbsp;&nbsp;&nbsp;&nbsp;"Iscrpljeni smo", zemišljeno je rekao.
<BR>&nbsp;&nbsp;&nbsp;&nbsp;&nbsp;"Ne smemo ovde da stanemo", odgovorila je Šibo. "Kiberi znaju ovo mesto."
<BR>&nbsp;&nbsp;&nbsp;&nbsp;&nbsp;Klimnuo je. "Mogli bi da se vrate."
<BR>&nbsp;&nbsp;&nbsp;&nbsp;&nbsp;Pitao se da li je Kiberima možda teže da se kreću i tragaju po mraku. Verovatno nije, jer setio se da se njihova urođena optika zasniva na infracrvenom. Što znači da sve gušći sumrak neće Bišopovima doneti nikakvu prednost.
<BR>&nbsp;&nbsp;&nbsp;&nbsp;&nbsp;Pošao je u sredinu skupine i seo sa olakšanjem jer je time dosta pomogao svojim stopalima. Zemljotresi su stresli većinu neobičnog, trouglastog lišća na zemlju, pružajući im veoma udoban ležaj za odmor. Nadolazeći Bišopovi uopšte se nisu čuli, a zalazeće sunce bacalo je na sliku blagu, umirujuću svetlost.
<BR>&nbsp;&nbsp;&nbsp;&nbsp;&nbsp;Stopala su mu vrištala od želje za odmorom, ali nije se usuđivao da skine čizme iz straha da kasnije, kad mu stopala oteknu, neće moći ponovo da ih obuje. Bio je u iskušenju da raširi čula i na brzinu vidi brojno stanje, ali obešeno telo
<BR>&nbsp;&nbsp;&nbsp;&nbsp;&nbsp;ga je nateralo da bude oprezan kada je bio u pitanju čak i najslabije elektromagnetno zračenje.
<BR>&nbsp;&nbsp;&nbsp;&nbsp;&nbsp;U svakom slučaju, znao je otprilike koliki su im gubici. Porodica Bišop bila je spoljašnje krilo u napadu, relativno manje opasan položaj s obzirom na otvoren put za povlačenje. Ušli su u bitku pošto su prednje jedinice iskočile iz skrovišta u tunelima Kibera. Bitka se odigravala na ravnici ispod zgrada magnetnog generatora. Skrivene jedinice su se pojavile tačno usred Kibera.
<BR>&nbsp;&nbsp;&nbsp;&nbsp;&nbsp;Kilin je bio svedok sudbine tih odvažnih Porodica. Odnos snaga mora da je bio bar jedna Porodica na jednog Kibera. Prvi juriš je oborio dva Kibera i sve je izgledalo dobro. A onda su muškarci i žene počeli da padaju po ravnici kao da ih je oduvao nekakav bezvučni vetar. Kilin nije uspevao da uhvati nikakav trag mikrotalasa, optičkog, pa čak ni kinetičkog oružja. Ljudi su padali usred koraka, kao da ih je uhvatio i tresnuo o tlo neki nevidljivi div.
<BR>&nbsp;&nbsp;&nbsp;&nbsp;&nbsp;Juriš se naglo prekinuo. Porodice su se pregrupisale iza oborenih, zadimljenih Kibera. Čak i tamo ih je neko oružje pogađalo, jednog po jednog. Pokušali su da se probiju prema magnetnim generatorima koji su se nadvijali nad njima nalik na praovugaone, blatom obojene bregove - i izginuli na desetine, a samrtni krici odzvanjali su preko koma.
<BR>&nbsp;&nbsp;&nbsp;&nbsp;&nbsp;Bišopi su odgovorili na znak za napad Njegove Vrhovnosti. Još Porodica pohrlilo je preko dalekih bregova. Raširili su se i pošli u kratkim trkovima između zaklona u jarugama, između drveća i iza stena. Bojno polje bilo je siva pustopoljina, nastala posle nedavnog izlivanja magme koje je uništilo sav život. Kilin nije znao je li to bila slučajnost ili namera. Kiberi su već izbušili tunele u tek ohlađenom jezeru lave. Pukotine u pokorici pružale su kakav-takav zaklon dok je Pleme silazilo i zasipalo vatrom četiri preostala Kibera.
<BR>&nbsp;&nbsp;&nbsp;&nbsp;&nbsp;Da su to bile maške, direktni pogoci bi im otkinuli noge i spržili antene. Ovako se nije dešavalo ništa. Kiberi bi zastali, kao da procenjuju situaciju, a onda bi nastavilli da pogađaju ljudske mete, kao da po njima ne pada ništa ozbiljnije od dosadne letnje kiše.
<BR>&nbsp;&nbsp;&nbsp;&nbsp;&nbsp;Kilin je trčao usred Porodice. Video je kad su prvi Bišopi pali i naredio je da svi nađu zaklon. Zasuli su zajedničkom vatrom najbližeg Kibera, i uspeli su da mu raznesu nekoliko dodataka. Ali čak i prirodna, naborana koža odbijala je sve hice.
<BR>&nbsp;&nbsp;&nbsp;&nbsp;&nbsp;Kilin nije poverovao u to dok nije sam tri puta uzastopce pogodio izloženi trbuh stvorenja. Tek posle tri neuspeha, jer zraci su se pretvorili samo u plavičasto svetlucanje u vazduhu, primetio je blago talasanje vazduha oko Kibera i osetio u čulima pucketanje jonizovanog vazduha.
<BR>&nbsp;&nbsp;&nbsp;&nbsp;&nbsp;Tada je naredio povlačenje. Njegova Vrhovnost se smesta ubacio u Kilinov kom i prokleo ga, zahtevajući novi napad svim snagama. Kilin je za trenutak oklevao, a Bišopi su umirali svuda oko njega. Haos bojnog polja besneo mu je u čulima, zaslepljujući ga samrtnim kricima i molbama za pomoć.
<BR>&nbsp;&nbsp;&nbsp;&nbsp;&nbsp;Morao je da se odupre stolećima dugoj tradiciji Porodica, apsolutnom pravilu prema kome Starešina Plemena mora da se sluša u svemu, naročito u žaru bitke. Zastao je, u agoniji, i tog trenutka ugledao je Lorena, dečaka Tobijevih godina, kako eksplodira. Dečak se jednostavno raspao na delove. Nešto ga je pogodilo u grudi i pretvorilo ga u krvavi cvet. Iako se Loren nalazio u naizgled dobrom zaklonu unutar pukotine lave, ni kamen nije uspeo da zaustavi oružje Kibera, kakvo god da je.
<BR>&nbsp;&nbsp;&nbsp;&nbsp;&nbsp;Tada je naredio povlačenje. Činilo mu se da čuje tiho ponavljanje sličnog naređenja i preko koma, znači od drugih Kapetana, ali nije mogao da bude siguran. Obezbedio je nekakvo pokrivanje vatrom za glavninu Bišopovih, ali oštro je naredio da niko ne sme ni pokušati da povrati tela palih. Izgubili su jedanaestoro povlačeći se iz ravnice, i još nekoliko provlačeći se kroz jaruge i preko grebena. Sve vreme se pravio da ne čuje besne, ludačke kletve Njegove Vrhovnosti.
<BR>&nbsp;&nbsp;&nbsp;&nbsp;&nbsp;Jedino dobro u svemu bilo je što su deca, trudnice i starci ostali sa kolonom za snabdevanje. To je bilo poboljašanje u odnosu na sukobe sa maškama na Snegobaru. Ipak, sposobnosti Kibera to su višestruko nadoknađivale.
<BR>&nbsp;&nbsp;&nbsp;&nbsp;&nbsp;Kilin se za trenutak upitao šta će biti kad sledeći put vidi Njegovu Vrhovnost. Hoće li čovečuljak narediti da Kilina razapnu, kao one nesrećnike koje je video u logoru Plemena? Bilo je sasvim verovatno. Ipak, Porodica Bišop morala je da stigne na predviđenu tačku okupljanja. Bez Plemena, Porodica će loše proći na otvorenom; suviše malo su znali o ovom svetu da bi dugo opstali u njemu.
<BR>&nbsp;&nbsp;&nbsp;&nbsp;&nbsp;Kilin je trenutak odmeravao svoju ličnu sudbinu u poređenju sa potrebama Porodice. Već je sasvim dovoljno upoznao taktiku Njegove Vrhovnosti. Primenjena na Kibere donosila je propast, a verovatno ni protiv maški nije bila mnogo efikasnija. Pobede Njegove Vrhovnosti odnesene su samo uz pomoć savezništva sa maškama. A posle Kilinove neposlušnosti na bojnom polju, Njegova Vrhovnost će svakako Bišopove ubuduće stavljati u prve redove, kako bi mogao bolje da ih kontroliše - bez obzira da li će Kilin i dalje biti živ da ih vodi.
<BR>&nbsp;&nbsp;&nbsp;&nbsp;&nbsp;Uzdahnuo je, a Šibo, koja je ležala pored njega, pogledala ga je prodorno i sa razumevanjem. Znala je šta ga muči, ali oćutala je. Kilin je izvadio žitnu kocku i zagrizao je. Pristigao je i Cermo sa zaštinicom. Kilin se namrštio na njega, što je bio uobičajeni znak da nije raspoložen za priču. Morao je da razmisli.
<BR>&nbsp;&nbsp;&nbsp;&nbsp;&nbsp;U svakom slučaju morao je da ih povede do tačke okupljanja. Bila je predviđena na planinskom vrhu, koji je izgleda imao neke veze sa lokalnim verskim simbolom. Tamo će ih čekati i kolona sa zalihama. Potom, ako odluče da napuste ludačko vođstvo Njegove Vrhovnosti, mogu da se izvuku sa punim rancima i trbusima. Radi toga je vredelo rizikovati sopstveni život; na kraju krajeva, nijedan pravi Kapetan ne bi drugačije odlučio.
<BR>&nbsp;&nbsp;&nbsp;&nbsp;&nbsp;Javio se Aspekt Artur:
<BR>&nbsp;&nbsp;&nbsp;&nbsp;&nbsp;Logično je očekivati versku groznicu, čak i zagriženi fundamentalizam, pred propašću kakvu je pretrpeo ovaj narod. Imaj na umu da njihov stav govori o dubokom strahu koga jedva savladvaju. Oterani su iz svojih domova...
<BR>&nbsp;&nbsp;&nbsp;&nbsp;&nbsp;"Kao i mi", promrmljao je Kilin.
<BR>&nbsp;&nbsp;&nbsp;&nbsp;&nbsp;Da, ali mi smo godinama živeli u udobnosti na 'Argu'.
<BR>&nbsp;&nbsp;&nbsp;&nbsp;&nbsp;"Nismo poludeli, čak ni u gorim vremenima na Snegobaru."
<BR>&nbsp;&nbsp;&nbsp;&nbsp;&nbsp;A Sekira? Zar on nije bio neuravnotežen?
<BR>&nbsp;&nbsp;&nbsp;&nbsp;&nbsp;Kilin se setio zatvorenog, napetog izraza na Sekirinom licu. "Nebre - samo je bio prost i zao. Mislio je da može da se pogađa sa maškama, a one su ga sve vreme koristile, i planirale su da naprave zoološki vrt od nas."
<BR>&nbsp;&nbsp;&nbsp;&nbsp;&nbsp;Ne bih se upuštao u pojedinosti. Ali zapamti da je Pleme ipak zabeležilo pobede nad maškama, kada su im međugradski sukobi pružili prednost. Doduše, potom je usledio silovit napad Kibera. Plus uništenje čitave planete. Njihova snažna reakcija, njihova potreba za savršenim vođom koji otelotvoruje njihove nade, koji im kaže da govori u ime Boga - takva reakcija je sasvim u okviru ljudskog.
<BR>&nbsp;&nbsp;&nbsp;&nbsp;&nbsp;"Pravdaš ga? Pa on kaže da je Bog!"
<BR>&nbsp;&nbsp;&nbsp;&nbsp;&nbsp;Samo ukazujem na to da Pleme i dalje može da bude efikasno, i da za Porodicu možda ne bi bilo dobro da ga napusti.
<BR>&nbsp;&nbsp;&nbsp;&nbsp;&nbsp;Kilin je besno prizvao Aspekta Linga. "Šta ti kažeš?"
<BR>&nbsp;&nbsp;&nbsp;&nbsp;&nbsp;Mudar Kapetan koristi slabosti svojih nadređenih. Ja...
<BR>&nbsp;&nbsp;&nbsp;&nbsp;&nbsp;"Kako slabosti?"
<BR>&nbsp;&nbsp;&nbsp;&nbsp;&nbsp;Manje karakterne mane. Disciplina posade je najvažnija, i ne bih mogao da krivim komandanta koji kazni Kapetana...
<BR>&nbsp;&nbsp;&nbsp;&nbsp;&nbsp;Kilin je sabio njegov glasić nazad u komoru i ustao. Treba da krenu pre nego što svetlosti sasvim nestane. Od odmora stopala su mu postala još osetljivija. Moraće da maršira neko vreme dok opet ne utrnu.
<BR>&nbsp;&nbsp;&nbsp;&nbsp;&nbsp;Izborana lica su ga posmatrala sa zanimanjem. Pogotovo jedno, žena Telamud, kao da je plamtela od energije. Ustala je i ukočeno pošla, krutih kolena. Raširila je oči i počela da trepće, osvrćući se. Nagnula se u stranu, a onda čučnula, kao da isprobava skočičizme. Potom je ponovo pošla, isplazivši jezik kao da liže vazduh, i ubrzano dišući. I drugi su je primetili. Ustao je jedan muškarac i upitao je da li je dobro. Telamud se osvrtala kao da ih nikad ranije nije videla. Počela je da drhti. Kilin se uplašio da će je zahvatiti oluja Aspekata, da će je male nošene inteligencije potpuno obuzeti. Drhtala je sve jače, a iz otvorenih usta dopiralo je duboko krkljanje. Potom je pala, potpuno mlitava.
<BR>&nbsp;&nbsp;&nbsp;&nbsp;&nbsp;Telamudini prijatleji su je pregledali, šamarali je, pokušavali da je osveste. Polako je došla k sebi, bleda i izmučena. Nije mogla da govori, ali izgledala je sposobna da hoda dalje.
<BR>&nbsp;&nbsp;&nbsp;&nbsp;&nbsp;Dok se Kilin osvrtao, kroz slojeve lišća i granja probile su se kapi kiše. Bila je svetlozelena, tuđinska i hladna, i kretala se u slojevima, nalik na finu čipku između drveća.
<BR>&nbsp;&nbsp;&nbsp;&nbsp;&nbsp;Porodica je ležala kao da su svi mrtvi. Neki su već izvadili hranu, kao da se spremaju za noćenje.
<BR>&nbsp;&nbsp;&nbsp;&nbsp;&nbsp;"Hejbre, kiša", zbunjeno je rekao neko.
<BR>&nbsp;&nbsp;&nbsp;&nbsp;&nbsp;"Nikad ne bih rek'o da ću mrzeti kišu", odgovorio je drugi glas. "Na Snegobaru je nikad nije bilo dosta. Ali sada..."
<BR>&nbsp;&nbsp;&nbsp;&nbsp;&nbsp;"Voda gore, voda dole", rekao je Kilin. "Imam je više u žuljevima nego što nebo može da iscedi."
<BR>&nbsp;&nbsp;&nbsp;&nbsp;&nbsp;"Bar će Kiberi odustati od izlaska", dobacio je neko.
<BR>&nbsp;&nbsp;&nbsp;&nbsp;&nbsp;Kilin je odmahnuo glavom. Ovo pametovanje bilo je bez osnove, ali u glasu se osećala duboka iscrpljenost. Prisetio se starih priča. "Sećate se Isusa?" upitao je. "Velikog Kapetana? E, pa ja sam još veći, jer hodam po više vode nego on."
<BR>&nbsp;&nbsp;&nbsp;&nbsp;&nbsp;Šala je izazvala smeh, i nekolicina je i ustala. Bili su preumorni da se mnogo opiru, ali Kilin je znao da će uskoro potrošiti sve rezerve. Onda će biti spremni na pravu pobunu.
<BR>&nbsp;&nbsp;&nbsp;&nbsp;&nbsp;"Ajdebre", pozvao je. "Hodajte ponosno! Večeras imamo duplo sledovanje."
<BR>&nbsp;&nbsp;&nbsp;&nbsp;&nbsp;Raspoloženje se malo popravilo i kolona je polako zašla u sve gušću tamu.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
