<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Kilin je pokušao da spava u improvizovanom čamcu, ali plitko kućište maške se okretalo, klizalo i ljuljalo bez kraja i konca. Jednom je zadremao, ali samo zato što ga je struja zanela u zaliv sa sporim virom. Nije imao pojma koliko dugo je kružio tamo.
<BR>&nbsp;&nbsp;&nbsp;&nbsp;&nbsp;Na prvi nagoveštaj svitanja odveslao je do obale. Isteturao se na kamenitu plažu, smrznut, bolan i ošamućen od premora.
<BR>&nbsp;&nbsp;&nbsp;&nbsp;&nbsp;Pažljivo šireći čula, uhvatio je maglovite tačke Kibera. Bili su daleko pozadi. Prečešljavali su obalu i brzo su se približavali.
<BR>&nbsp;&nbsp;&nbsp;&nbsp;&nbsp;Vratio se u čamac-kućište. Ovde je struja bila slabija. Ponela ga je, truckajući, preko kamenja što je štrčalo iz blatnjave vode nalik na ogromne pegave ribe.
<BR>&nbsp;&nbsp;&nbsp;&nbsp;&nbsp;Prošao je dva snažna brzaka pre nego što je pred sobom začuo duboku tutnjavu. Nije uopšte ličila na bitke kakve je dosad čuo. Kada je upitao Aspekta Artura, mali um je odgovorio:
<BR>&nbsp;&nbsp;&nbsp;&nbsp;&nbsp;Zaboravio sam da se Snegobar za tvog života toliko isušio. Sećam se ovog zvuka iz prijatnih dana sporta na rekama koje su nekada blagosiljale dolinu velike Citadele. To je vodopad - verovatno visok, sudeći po amplitudi.
<BR>&nbsp;&nbsp;&nbsp;&nbsp;&nbsp;Artur mu je na brzinu nacrtao šemu. Kilin je vodu oduvek zamišljao kao veličanstveno, retko, mirno postojanje. Da može da besni i ubija činilo mu se kao narušavanje nekog neizrečenog obećanja. Brzo je zaveslao protiv sve brže struje. Obala je bila blizu, ali je leteo kraj nje kao list na vetru.
<BR>&nbsp;&nbsp;&nbsp;&nbsp;&nbsp;Ruke su mu utrnule od vode. Nagnuo se daleko izvan nesigurnog čamca i počeo divlje da vesla. Obala se polako primicala. Tutnjava je sada bila svuda oko njega. Tik pred njim lebdela je izmaglica. Pogledao je u tom pravcu, ali reka kao da je nestajala. Nije bilo nade. Kućište je sve više ubrzavalo ka ivici.
<BR>&nbsp;&nbsp;&nbsp;&nbsp;&nbsp;Kilin je iskočio iz čamca. Voda je bila ledena. Glava mu je potonula baš kad je hteo da udahne. Udario je đonovima o nešto čvrsto. Mahao je rukama protiv struje da bi se održao u uspravnom položaju. Već je imao želju da diše.
<BR>&nbsp;&nbsp;&nbsp;&nbsp;&nbsp;Voda je predstavljala smeđi zid. Gde je obala? Struje su ga toliko puta okrenule da nije mogao da odredi. S teškom mukom je zakoračio i otkrio da je dno strmo. Uputio se nagore. Pošto je slabo poznavao vodu, jedin nadu video je u tome da masa njegove opreme ne dozvoli struji da ga odnese.
<BR>&nbsp;&nbsp;&nbsp;&nbsp;&nbsp;Skliznuo je. Tumbanje je trajalo kratko, ali ličilo je na agoniju. Uspeo je da napipa kamen, ali ovaj se prevrnuo. Voda je bila ledeno hladna. Povukao je rukama napred i našao dovoljan oslonac da se ispravi. Pluća su ga sve jače pekla. Bacio se napred, nadajući se da ide u dobrom pravcu. Čizma mu je skliznula, ali mahao je rukama protiv struje i uspeo da se održi. Još tri koraka - i glava mu je izbila na površinu. Isteturao se uz strminu i pao na šljunak.
<BR>&nbsp;&nbsp;&nbsp;&nbsp;&nbsp;Sedeo je, čekajući da hladnoća nestane, i gledao oblak vodene pare. Staklasto glatka voda obrušavala se u prazninu. Drveće i grmlje bi se zanjihalo na glatkoj, smeđoj površini - a onda bi nestalo u zaboravu.
<BR>&nbsp;&nbsp;&nbsp;&nbsp;&nbsp;Pošao je kroz tutnjavu i ošamućeno i zadivljeno gledao u visoki beli stub što se obrušavao naniže. Voda je delovala pustolovno - iz mirnog, blatnjavog potoka pretvarala se u strašnu i divnu silu, i to za samo trenutak. Pitao se da li je u nekom smislu zaista živa, da li ima prava na samostalnost koliko i sve biljke, manje životinje i ljudi.
<BR>&nbsp;&nbsp;&nbsp;&nbsp;&nbsp;Osetio je dodir u oslabljenim čulima. Trgao se, iznenada uplašen da su ga Kiberi već stigli.
<BR>&nbsp;&nbsp;&nbsp;&nbsp;&nbsp;Ali ne - bio je to slabi glas. Poziv za okupljanje Bišopovih.
<BR>&nbsp;&nbsp;&nbsp;&nbsp;&nbsp;Brzo se prekinuo, ali Kilin je već odredio pravac. Išao je neko vreme prema niskim bregovima. Neravno stenje izloženih slojeva kao da mu je grizlo čizme. Zateturao se i gotovo pao.
<BR>&nbsp;&nbsp;&nbsp;&nbsp;&nbsp;- Ovuda - javila je Šibo.
<BR>&nbsp;&nbsp;&nbsp;&nbsp;&nbsp;Nije smeo da koristi čula za traganje, iz straha da bi ga Kiberi mogli otkriti - ukoliko već i nisu.
<BR>&nbsp;&nbsp;&nbsp;&nbsp;&nbsp;- Tata! - Tobijev brzi šiljak bio je dovoljan da popravi pravac.
<BR>&nbsp;&nbsp;&nbsp;&nbsp;&nbsp;Potrčao je nizbrdo u naizgled dobar zaklon guste šume. Isto kišobranasto drveće stajalo je mirno i ozbiljno pod prvim sivilom zore. Tu se osećao bezbednije, zaklonjen ostacima života na ovom izmučenom mestu.
<BR>&nbsp;&nbsp;&nbsp;&nbsp;&nbsp;Rezerve energije bile su mu na ivici. Skljokao se kraj jednog drveta. Šuma je bila tiha i mirna, a onda je, bez ikakvog prelaza, Šibo je išla ka njemu a težina noći se podigla i oslobodila ga.
<BR>&nbsp;&nbsp;&nbsp;&nbsp;&nbsp;"Ti... ti..." Nije mogao da rečima izrazi šta oseća. Potom se pojavio i Tobi i sve je ličilo na raniji povratak u logor, sa Porodicom koja se skupljala oko njega bez reči.
<BR>&nbsp;&nbsp;&nbsp;&nbsp;&nbsp;Prepustio se i seo na zemlju. Vreme nije ništa značilo. Svet je postojao samo sada, bez prošlosti i budućnosti. Svako drvo i svaki grm bili su oštri i jasni. Pojavljivala su se lica sa širokim osmesima. Oštro svetlo slivalo se na sve, dajući podjednak, večni sjaj. Gutljaj vode mu je zapljusnuo grlo čistom svežinom. Zalogaji sledovanja su mu se topili u ustima kao eksplozije nepodnošljivog zadovoljstva. Mišići su mu brujali od olakšanja. Dodir Šibine ruke, Tobijeva mišica oko vrata - davali su značenje svakom trenutku, oivičavajući sve oreolom neugasivog postojanja.
<BR>&nbsp;&nbsp;&nbsp;&nbsp;&nbsp;Nije imao pojma koliko je to trajalo, ali došao je trenutak kada se uobičajeni svet vratio na svoje čvrsto mesto.
<BR>&nbsp;&nbsp;&nbsp;&nbsp;&nbsp;"Na noge", pozvala je Džoslin. Stajala je u skupini rasutih Bišopovih, naizgled umorna, stegnutih vilica. "Locirala sam Njegovu Vrhovnost. Uputili su se naniže, niz onaj greben tamo preko."
<BR>&nbsp;&nbsp;&nbsp;&nbsp;&nbsp;"A Kiberi?" upitao je Tobi.
<BR>&nbsp;&nbsp;&nbsp;&nbsp;&nbsp;"Bolje ćemo se nositi sa njima kad budemo imali Pleme uz sebe", rekla je Džoslin.
<BR>&nbsp;&nbsp;&nbsp;&nbsp;&nbsp;"Besen ne može brzo", rekao je Tobi.
<BR>&nbsp;&nbsp;&nbsp;&nbsp;&nbsp;Besen je stajala naslonjena na drvo. Oči su joj bile upale, a lice izmučeno.
<BR>&nbsp;&nbsp;&nbsp;&nbsp;&nbsp;Džoslin je klimnula. "Naizmenično ćemo pomagati ranjenicima."
<BR>&nbsp;&nbsp;&nbsp;&nbsp;&nbsp;"Neće valjati", rekao je Tobi. "Premoriće se."
<BR>&nbsp;&nbsp;&nbsp;&nbsp;&nbsp;"Nemamo izbora."
<BR>&nbsp;&nbsp;&nbsp;&nbsp;&nbsp;"Otkud sad da opet idemo kod one kopiladi?" pitao je Tobi.
<BR>&nbsp;&nbsp;&nbsp;&nbsp;&nbsp;"Trebaće nam pomoć kad nas Kiberi stignu."
<BR>&nbsp;&nbsp;&nbsp;&nbsp;&nbsp;Na to niko nije imao primedbe. Kilin je bio ponosan zbog načina na koji je Tobi branio Besen, ali znao je da Džoslin mora da ih pokrene.
<BR>&nbsp;&nbsp;&nbsp;&nbsp;&nbsp;Svi su ćutali dok su ustajali i umorno se spremali za marš. Nije bilo vremena da se Porodica okupi, prebroji mrtve i ožali ih. U mračnoj tišini osećalo se očajanje.
<BR>&nbsp;&nbsp;&nbsp;&nbsp;&nbsp;Kilin je utvrdio da ga stopala strašno bole. Čizme nisu propustile vodu, ali nogavice su mu još bile vlažne. To je bila prosta životna činjenica: takve sitnice brzo brišu svaku radost ili tugu koju je doneo prethodni dan. Svaki novi bol zahteva pažnju za sebe. Svaki zglob se buni. Dok je ustajao, Kilin je bio siguran da čuje samog sebe kako škripi.
<BR>&nbsp;&nbsp;&nbsp;&nbsp;&nbsp;Pomogao je Tobiju da namesti zavoj oko ruke. Nisu govorili. Tobi je sve vreme pazio na Besen, još ošamućenu i slabu. Dečko je delovao mnogo energičnije i usmerenije nego ikada ranije.
<BR>&nbsp;&nbsp;&nbsp;&nbsp;&nbsp;Kilin je pošao duž kolone, hrabreći nekoliko Bišopovih koji su samo zurili u prazno. Uvek ima onih koji ne mogu da zaborave gubitke iz jedne bitke, pa ih nose i u narednu. Godine provedene u bekstvu naučile su Kilina da ljudi zaboravljaju emocionalno opterećenje kada je akcija na prvom mestu. Ovakva povučenost bila je neobična, gotovo otmena. Ali ako bi imali vremena za razmišljanje, ili ako bi ih neko podsećao na to, potpuno bi se slomili. Naterao je nekolicinu na ustanu i krenu. To mu je pomoglo da zaboravi koliko lica više ne vidi u koloni, i nikada ih ni neće videti.
<BR>&nbsp;&nbsp;&nbsp;&nbsp;&nbsp;Svi su bili na ivici rezerve eenergije. Neki su imali malo više pa su brzo pošli, dugim koracima, i izbili na čelo. Kilin je morao da se nasmeši. Glupo je trošiti rezerve dok si još svež. Džoslin je dreknula na prethodnicu i naterala ih da zauzmu položaje na boku.
<BR>&nbsp;&nbsp;&nbsp;&nbsp;&nbsp;Svitanje je bacalo žute pruge svetlosti preko gornjih slojeva oblaka. Kilin je pomislio na sve što se dešava iznad toga - veliku mrežu u gradnji, kosmički prsten koji orbitira čekajući da ponovo bude upotrebljen, na Nebeskog Sejača koji ponire i ostavlja seme. Zbog čega? Sve te ogromne tvorevine kao da nisu imale značaja za ljude, bile su prirodne i neizbežne kao klima - i podjednako izvan ljudske moći uticaja.
<BR>&nbsp;&nbsp;&nbsp;&nbsp;&nbsp;Kolona Porodice razvukla se preko brda dok su napredovali. Cermo je dobio hitac u krsta; telo nije bilo povređeno, i još je mogao da hoda. Podešavao je opremu u hodu i postigao da gornji delovi energetskog odela profunkcionišu. Potom je pošao uz i niz kolonu, gurkajući, saosećajući i pribirajući one koji su delovali najviše obeshrabreno. Džoslin je radila to isto, bliže čelu kolone.
<BR>&nbsp;&nbsp;&nbsp;&nbsp;&nbsp;Kilin je to pratio sa odobravanjem, neobično smiren. Pred njima je bilo Pleme sa kolonom za snabdevanje. Iza njih su bili Kiberi. Ako žele da Porodica preživi ovaj dan, moraće da budu brzi i srećni.
<BR>&nbsp;&nbsp;&nbsp;&nbsp;&nbsp;Neko vreme mozgao je o tome, a onda je odustao. Nije mogao ništa da učini sem da uživa u možda poslednjem pogledu na jutro. Išao je obgrlivši Šibo oko ramena, odmarajući se na njenom spoljkosturu. Punio se preko solarnih ploča i pomagao joj da savlada uzbrdicu. Tiho predenje, nalik na mačije, kao da se širilo jutarnjim vazduhom. Spori, tihi zvuk kao da mu je obuzeo um. Potrajalo je dok nije shvatio da to uopšte nije zvuk.
<BR>&nbsp;&nbsp;&nbsp;&nbsp;&nbsp;Suva, hladna težina počivala mu je tik ispod kože na vratu. Tako se osećao kada bi primio nove Aspekte - kao da mu se u mozak zario kabasti klin. Ali ovo je bilo jače, kao da se vazduh uskovitlao i zgusnuo u taman, lepljiv sirup. Tragovi polu-ideja lepršali su kroz loptu zgusnutog vazduha. Kilin je polako napredovao uzbrdo, održavajući brzinu u skladu sa ostalima, i ćutao je, pažnje usmerene na prisustvo koje kao da je lebdelo nalik na zagrejani puter. Osećao je da mu se ruke i noge kreću kao kroz gusto ulje. U plućima je osećao strpljivu, grgoljavu tečnost. Vazduh je imao ukus metalne krvi.
<BR>&nbsp;&nbsp;&nbsp;&nbsp;&nbsp;"Ovde je", šapnuo je.
<BR>&nbsp;&nbsp;&nbsp;&nbsp;&nbsp;Šibo ga je ispitivački pogledala. Sapleo se i jedva se ispravio.
<BR>&nbsp;&nbsp;&nbsp;&nbsp;&nbsp;Masivni, odmereni pokreti, nije bilo greške. Isti Kiber koji ga je bio zarobio. I bio je iza njih.
<BR>&nbsp;&nbsp;&nbsp;&nbsp;&nbsp;Nikakvo čudo da su ih Kiberi tako dobro pratili, pomislio je. Sigurno su namestili Kilinu neki biper. Ništa komplikovano, samo predajnik koji odražava poslati signal. Možda nije deblji od nokta.
<BR>&nbsp;&nbsp;&nbsp;&nbsp;&nbsp;Na sledećem odmorištu Kilin je pregledao svoju opremu. Sigurno su ga stavili negde gde je bilo malo verovatno da će zaviriti...
<BR>&nbsp;&nbsp;&nbsp;&nbsp;&nbsp;Začas je našao crni kružić zakačen za unutrašnju stranu levog energetskog nazuvka. Ali bio je slomljen i izbušen, verovatno od hitaca koje je primio. Kada je pokušao da ga isproba, nije reagovao.
<BR>&nbsp;&nbsp;&nbsp;&nbsp;&nbsp;Bacio ga je i zagledao se u bregove. Jutarnja izmaglica podizala se iz velikih skupina drveća sa burastim stablima. Gornje grane su se pravilno izvijale u karakteristični oblik kišobrana. Među svetlo zelenim lišćem kružile su i ponirale ptice. A ono klizavo prisustvo još mu je čučalo za vratom.
<BR>&nbsp;&nbsp;&nbsp;&nbsp;&nbsp;Kružni prenosnik verovatno se pokvario pre izvesnog vremena. Sada ga je Kiber pratio njušeći mu čula.
<BR>&nbsp;&nbsp;&nbsp;&nbsp;&nbsp;To ga je ispunilo užasom. Ali pojavilo se još jedno sećanje. Juče je tokom borbe nekoliko puta osetio ovakvu težinu. Pomagala mu je da shvati stvari pomoću kojih je onesposobljavao ili izbegavao Kibere.
<BR>&nbsp;&nbsp;&nbsp;&nbsp;&nbsp;Prisustvo nije delovalo neprijateljski. Ipak, Kilin je osećao kako nelagodnost u njemu raste dok je moćni klin čekao i iščekivao. Kroz um su mu klizile slike nalik na freske stvarnog sveta, tanke kao filigran. Pomalo su ga podsećale na nekadašnja putovanja kroz um Bogomoljke. Postojale su ogromne pećine razdvojenih iskustava pred kojima se Kilin osećao kao patuljak.
<BR>&nbsp;&nbsp;&nbsp;&nbsp;&nbsp;Sada se osećao kao na ivici još jednog ogromnog sivog ambisa. Srce mu je ubrzalo od te pomisli, ali strah je postepeno nestao. Umorno je ustao, oslanjajući se na Šibo, i pošao ka sledećoj skupini drveća.
<BR>&nbsp;&nbsp;&nbsp;&nbsp;&nbsp;Neki članovi Porodice tragali su za hranom. Mali izdanci na grmlju su jestivi, rekla mu je Aspekt En. Donji deo stabla velikog drveća bio je obrastao nečim nalik na tirkizne gljivice. Jedna žena ih je strugala laserskim sekačem koji je držala u jednoj ruci i jela ih drugom. Dok su prolazili, dodala im je malo - bilo je oštro, ali mesnato.
<BR>&nbsp;&nbsp;&nbsp;&nbsp;&nbsp;Tobi i Besen su daleko zaostali. Besen je sada mogla da hoda, ali je i dalje imala duboke tamne podočnjake i kretala se nekako suviše oprezno.
<BR>&nbsp;&nbsp;&nbsp;&nbsp;&nbsp;Prešli su nekoliko koraka kada je žena iza njih kriknula. Drvo se dimilo. Žena je ustuknula, brzo ugasila laser, a stablo drveta je počelo da širi tanak, usijano beli plamen. Brzo se pretvorio u prijatno vrelu baklju. Visoki stub vatre bez dima naglo je narastao.
<BR>&nbsp;&nbsp;&nbsp;&nbsp;&nbsp;Žena je zapanjeno zurila u sve veći oganj. Tobi ju je povukao. "Beži!" povikao je.
<BR>&nbsp;&nbsp;&nbsp;&nbsp;&nbsp;Kilin je povukao Besen uzbrdo. Bišopovima je bio dovoljan trenutak da uoče opasnost. Potom su pošli žurnim korakom, hitajući uzbrdo dok je plamen iza njih rastao. Cermo je izvikivao naređenja.
<BR>&nbsp;&nbsp;&nbsp;&nbsp;&nbsp;"Šta... misliš... da je... to?" upitala je Šibo. Uzbrdo su mogli samo da žure neujednačenim korakom.
<BR>&nbsp;&nbsp;&nbsp;&nbsp;&nbsp;"Možda nekakav izvor energije", odgovorio je Kilin. "Sigurno su to napravile maške."
<BR>&nbsp;&nbsp;&nbsp;&nbsp;&nbsp;"Maške koriste biotehno?"
<BR>&nbsp;&nbsp;&nbsp;&nbsp;&nbsp;"Na Snegobaru jesu."
<BR>&nbsp;&nbsp;&nbsp;&nbsp;&nbsp;"Da, u fabrikama. Rezervni delovi za njih same."
<BR>&nbsp;&nbsp;&nbsp;&nbsp;&nbsp;"Dabre, koliko mi znamo. Ovde su bolje u tome."
<BR>&nbsp;&nbsp;&nbsp;&nbsp;&nbsp;Zaustavili su se na prvoj izbočini nad prostranom šumom. Tobi i Besen su se uspinjali, praćeni zavesom dima. Žena je izazvala ozbiljan šumski požar.
<BR>&nbsp;&nbsp;&nbsp;&nbsp;&nbsp;Možda će bar usporiti Kibere, pomislio je Kilin. Pokušao je da smisli način da se plameno drveće upotrebi protiv njih kada budu izišli iz šume. To mu je obnovilo energiju i ubrzo je izbio na čelo skupine koju je predvodio Cermo. I dalje je mozgao o mogućnostima kada su na dalekom grebenu ugledali odred ljudi.
<BR>&nbsp;&nbsp;&nbsp;&nbsp;&nbsp;"Pleme!" povikao je Cermo. "Dolaze Bišopovi."
<BR>&nbsp;&nbsp;&nbsp;&nbsp;&nbsp;- Ta vatra vas je već najavila - sarkastično je rekao nečiji glas.
<BR>&nbsp;&nbsp;&nbsp;&nbsp;&nbsp;"Ostavili ste nas tamo dole, kopiladi!" planuo je Cermo.
<BR>&nbsp;&nbsp;&nbsp;&nbsp;&nbsp;- Naređenje. Njegova Vrhovnost je rekao da je to jedini način. -
<BR>&nbsp;&nbsp;&nbsp;&nbsp;&nbsp;"Jedini način da spasete svoju kožu."
<BR>&nbsp;&nbsp;&nbsp;&nbsp;&nbsp;- Mani to. Radi kako kaže Njegova Vrhovnost. Srećom ste se izvukli. -
<BR>&nbsp;&nbsp;&nbsp;&nbsp;&nbsp;Kilin nije mogao da razume ponašanje Plemena. Kad su Bišopovi izbili na greben, zatekli su Pleme koje je formiralo kružne odbrambene pozicije i žurilo ka visokom, šumovitom bregu. Mada su donekle toplo pozdravili Bišopove, mnogi izgleda uopšte nisu osećali krivicu što su ih napustili u boju. Bišopovi su besno mrmljali. Deo Plemena se ćutke udaljio. Ipak, glavnina je sa zanimanjem posmatrala Bišopove kako mučno napreduju, očito ni ne razmišljajući o tome koliko su narušili ljudske moralne zakone.
<BR>&nbsp;&nbsp;&nbsp;&nbsp;&nbsp;"Boli ih briga za nas, je l'?" upitao je Tobi.
<BR>&nbsp;&nbsp;&nbsp;&nbsp;&nbsp;"Takva im je sudbina", rekla je Besen. "Njegova Vrhovnost je rekao da nismo bitni, i tako je i ispalo."
<BR>&nbsp;&nbsp;&nbsp;&nbsp;&nbsp;"Niko nije tako slep kao onaj ko neće da vidi", rekla je Šibo, glasom tihim od iznurenosti. Pomagala je Besen na poslednjem usponu i utrošila je rezerve energije.
<BR>&nbsp;&nbsp;&nbsp;&nbsp;&nbsp;Kilin ju je iznenađeno pogledao, pa je objasnila. "To sam čula od jednog svog Aspekta. Stara izreka Kapetana Isusa. Mislim da nam sada treba sva mudrost koju možemo da skupimo."
<BR>&nbsp;&nbsp;&nbsp;&nbsp;&nbsp;Situacija bi bila mnogo napetija da Bišopi nisu bili toliko umorni. Odmarali su se duž grebena dok su ostale Porodice prolazile u strelastim formacijama, sa daleko isturenim krilima kako bi se zaštitili od Kibera.
<BR>&nbsp;&nbsp;&nbsp;&nbsp;&nbsp;Od požara u dolini do njih je dopirao uljasti dim. Kilin je video drveće kako se pali i ispušta tanke oblake dima. Začudo, drveće je gorelo samo na pravilno raspoređenim tačkama duž stabla. Gledao je jedno posebno visoko. Prvi plamen je izbio blizu osnove. Drugi je počeo znatno više, tačno iznad prvog. Uskoro je duž stabla gorelo sedam pravilno raspoređenih belih plamenova. Vrh drveta počeo je da se njiše a onda se preturio, potisnut blistavim gasom. Iako iznuren, morao je da se divi ovome.
<BR>&nbsp;&nbsp;&nbsp;&nbsp;&nbsp;Šumski požar širio je oblake kiselog dima sve dok nije izgorela čitava šuma. Kilin je u umu osećao stalni pritisak onoga što je sada smatrao svojim Kiberom, ali nije mogao da odredi da li im se približava. Dim je zaklanjao dolinu kao prljavo staklo i Kiberi nisu mogli da se vide. Ipak, mogao je da nanjuši njihove mutne tačke na ivicama čula.
<BR>&nbsp;&nbsp;&nbsp;&nbsp;&nbsp;Ležali su pod jutarnjim suncem, puštajući da im ono izvuče deo bolova. Besen se oporavljala od ošamućenosti i čak se i našalila. Kao da su se svi prećutno složili da za trenutak zaborave pritiske i da se prisete kako je nekada bilo u Porodici. Šibo je počela zagonetkom: "Koji je najbolji bol?"
<BR>&nbsp;&nbsp;&nbsp;&nbsp;&nbsp;"Šta je to, izreka stare Porodice Pion?" promrmljao je Kilin.
<BR>&nbsp;&nbsp;&nbsp;&nbsp;&nbsp;"Dabre." Šibo je bila poslednji preživeli član porodice Pion.
<BR>&nbsp;&nbsp;&nbsp;&nbsp;&nbsp;"Nikakav bol nije dobar", razumno je rekla Besen.
<BR>&nbsp;&nbsp;&nbsp;&nbsp;&nbsp;"Predajem se", rekao je Tobi.
<BR>&nbsp;&nbsp;&nbsp;&nbsp;&nbsp;"Ne može biti pravi bol, zar ne?" pomogla im je Šibo uz osmeh.
<BR>&nbsp;&nbsp;&nbsp;&nbsp;&nbsp;"Lažni bol?" zbunio se Tobi.
<BR>&nbsp;&nbsp;&nbsp;&nbsp;&nbsp;"Tako je", rekla je Šibo. "Šampanjac."
<BR>&nbsp;&nbsp;&nbsp;&nbsp;&nbsp;Šala je bila slabačka, ali i oni su bili slabi i svi su se nasmejali. Niko nije video šampanjac od nestanka Citadele i značenje te reči izgubljeno je u prošlosti. Aspekt Grej pokušala je da priča Kilinu nešto o Porodici Frans, ali on je ležao na toplom suncu i nije je slušao. Bišopovi su ponavljali Šibinu šalu i čuo se umorni smeh kako se širi duž grebena.
<BR>&nbsp;&nbsp;&nbsp;&nbsp;&nbsp;Čoveku se može učiniti da se dugo odmarao kada mu je odmor potreban, tako da se Kilinu činilo kao da se vratio izdaleka kada je začuo kraj sebe glas: "Znači, vratili ste nam se?"
<BR>&nbsp;&nbsp;&nbsp;&nbsp;&nbsp;Njegova Vrhovnost stajao je okružen pratnjom i razgovarao sa Džoslin. Kilin ga nije primetio sve do sada, ali sad ga je obuzeo bes.
<BR>&nbsp;&nbsp;&nbsp;&nbsp;&nbsp;"Ostavili ste nas tamo dole", mirno je rekla Džoslin.
<BR>&nbsp;&nbsp;&nbsp;&nbsp;&nbsp;Dok je Kilin ustajao, Njegova Vrhovnost je odgovorio veličanstvenim glasom: "Zaključio sam da su vaši napori nedovoljni."
<BR>&nbsp;&nbsp;&nbsp;&nbsp;&nbsp;"Izgubili smo mnogo ljudi!"
<BR>&nbsp;&nbsp;&nbsp;&nbsp;&nbsp;Njegova Vrhovnost se nakašljao kada se iz doline podigao oblak dima. "Pošto ste se herojski borili, svakako ćete postati mučenici."
<BR>&nbsp;&nbsp;&nbsp;&nbsp;&nbsp;"Pobegli ste!" Džoslin je stezala pesnice.
<BR>&nbsp;&nbsp;&nbsp;&nbsp;&nbsp;"Iskoristio sam vaš napad za povlačenje..."
<BR>&nbsp;&nbsp;&nbsp;&nbsp;&nbsp;"Podvili ste rep!"
<BR>&nbsp;&nbsp;&nbsp;&nbsp;&nbsp;"...iz nezavidne situacije. I očekujem da se pristojno izražvaš dok mi se obraćaš."
<BR>&nbsp;&nbsp;&nbsp;&nbsp;&nbsp;"Mogli smo se povući da ste nam rekli. Pre nego što smo stigli u dolinu."
<BR>&nbsp;&nbsp;&nbsp;&nbsp;&nbsp;"Kao što rekoh..."
<BR>&nbsp;&nbsp;&nbsp;&nbsp;&nbsp;"Nisam mogla da vas dobijem ni dalekim komom. Niste..."
<BR>&nbsp;&nbsp;&nbsp;&nbsp;&nbsp;"Sad je dosta!" Oči Njegove Vrhovnostu planule su čudnim, bledim plamenom.
<BR>&nbsp;&nbsp;&nbsp;&nbsp;&nbsp;"Zahtevam da..."
<BR>&nbsp;&nbsp;&nbsp;&nbsp;&nbsp;"Niko ništa ne zahteva od Boga. Sada ćete..."
<BR>&nbsp;&nbsp;&nbsp;&nbsp;&nbsp;"Bog, koješta! Vi ste samo..."
<BR>&nbsp;&nbsp;&nbsp;&nbsp;&nbsp;Njegova Vrhovnost je dao znak. Jedan od njegovih stražara je brzo prišao i spretno udario pištoljem Džoslin u slepoočnicu, kao da je to radio već mnogo puta. Ona se srušila bez reči i ostala nepomična.
<BR>&nbsp;&nbsp;&nbsp;&nbsp;&nbsp;"Razapnite je", rekao je Njegova Vrhovnost. "Očito je opsednuta demonima sa kojima se borila."
<BR>&nbsp;&nbsp;&nbsp;&nbsp;&nbsp;Zagledao se duž grebena na kome su se okupljali Bišopovi. Jedna skupina sabila se iza Kilina, koji je stajao potpuno nepomično.
<BR>&nbsp;&nbsp;&nbsp;&nbsp;&nbsp;"A vidim da među Bišopovima ima i drugih koji izgleda zanemaruju svetu prirodu mog postojanja." Ovo je očito bilo sračunato da zaplaši Bišopove.
<BR>&nbsp;&nbsp;&nbsp;&nbsp;&nbsp;"Vi ste gomila kukavica!" povikao je jedan Bišop.
<BR>&nbsp;&nbsp;&nbsp;&nbsp;&nbsp;"Prilično ste brzi u bežanju za jednog Boga", sarkastično je rekla neka žena.
<BR>&nbsp;&nbsp;&nbsp;&nbsp;&nbsp;Neki Bišopovi položili su šake na oružje, ali pratioci Njegove Vrhovnosti spremno su uperili svoje, potpuno ih iznenadivši. "Vidim demone u mnogim pogledima ovde", grozničavo je rekao Njegova Vrehovnost. "Pazite šta govorite."
<BR>&nbsp;&nbsp;&nbsp;&nbsp;&nbsp;"Da nisi pipnuo Džoslin", povikao je neko iz skupine iza Kilina.
<BR>&nbsp;&nbsp;&nbsp;&nbsp;&nbsp;"Dabre!"
<BR>&nbsp;&nbsp;&nbsp;&nbsp;&nbsp;"Beskičmenjaku!"
<BR>&nbsp;&nbsp;&nbsp;&nbsp;&nbsp;"Žutogaća!"
<BR>&nbsp;&nbsp;&nbsp;&nbsp;&nbsp;"Debeli poltron!"
<BR>&nbsp;&nbsp;&nbsp;&nbsp;&nbsp;Njegova Vrhovnost je opet dao znak, i dvojica iz pratnje pošli su ka skupini. Pokušavali su u hodu da vide ko viče.
<BR>&nbsp;&nbsp;&nbsp;&nbsp;&nbsp;"Zaustavi ih ili će početi bitka", rekao je Kilin.
<BR>&nbsp;&nbsp;&nbsp;&nbsp;&nbsp;Njegova Vrhovnost ga je pogledao s visine kao kakvu bubu. "Pretiš izaslanicima Svega Svetog?"
<BR>&nbsp;&nbsp;&nbsp;&nbsp;&nbsp;"Samo predskazujem", mirno je rekao Kilin.
<BR>&nbsp;&nbsp;&nbsp;&nbsp;&nbsp;...i još dok je govorio čvrsto je stegao vilice da bi savladao kovitlac koji je počeo u njemu. Klin duboko u umu postao je još veći i pričinjavao mu je bol. Pritisak ga je ispunio celog. Vid mu se suzio do tamno plave kupe usmerene na tamno lice punačkog čovečuljka.
<BR>&nbsp;&nbsp;&nbsp;&nbsp;&nbsp;Njegova Vrhovnost podigao je šaku i čuvari su stali. Olizao je usne i zagledao se u sve veću skupinu Bišopovih. Kilin se upitao ima li taj čovek petlju za borbu izbliza. Ako ima, ubrzo će biti mnogo mrtvih.
<BR>&nbsp;&nbsp;&nbsp;&nbsp;&nbsp;Međutim, tada se u očima Njegove Vrhovnosti pojavio onaj prazni pogled i Kilinu je postalo jasno da će pokušati da se izvuče pričom.
<BR>&nbsp;&nbsp;&nbsp;&nbsp;&nbsp;Priča. Beskonačna prazna priča. Kilinu se grlo steglo od dugo savlađivanog besa i tuge. Osećao je ukus žuči. Od lepljivog prisustva duboko u njemu počela je oluja, obuzevši ga celog.
<BR>&nbsp;&nbsp;&nbsp;&nbsp;&nbsp;Njegova Vrhovnost je pričao. "Polazimo na marš da opet dočekamo obilate darove Božje koji će se spustiti sa nebesa. Govorim svima vama, braćo, odbacite skretanja sa staze bezgrešnosti. Vaš Kapetan Džoslin je načinila ozbiljan prestup. Zbog nje ste pretrpeli mnogo, mnogo tragičnih gubitaka u strašnom boju. Otarasite je se. Pustite da..."
<BR>&nbsp;&nbsp;&nbsp;&nbsp;&nbsp;...i suzbijeni gnev ustalasao je vazduh kao kad se jara širi. Kilin je osetio sabijeni zrak elektromagnetne energije kako mu je prohujao preko ramena. Pri svom prolazu rascepio je vazduh i pogodio Njegovu Vrhovnost pravo u glavu.
<BR>&nbsp;&nbsp;&nbsp;&nbsp;&nbsp;Kilin se bacio u stranu i tresnuo o zemlju. Kiberski zrak dopro je odozgo i prva pomisao mu je bila da potraži izvor. Ali dok se kotrljao ulevo osetio je iznenadno prijatno jenjavanje teškog klina u umu. Smesta je shvatio da je pucao njegov Kiber. Seo je, okružen kricima i vikom.
<BR>&nbsp;&nbsp;&nbsp;&nbsp;&nbsp;Čovečuljak koji je prozvao sebe Njegova Vrhovnost nepomično je ležao. Kilin je nekako znao da više nema opasnosti. Ustao je i prišao skljokanom telu.
<BR>&nbsp;&nbsp;&nbsp;&nbsp;&nbsp;Članovi Plemena zijali su u palog vođu. Obuzela ih je zbrka. Tražili su izvor napada a nisu nalazili ništa.
<BR>&nbsp;&nbsp;&nbsp;&nbsp;&nbsp;Ludak je ovako mrtav izgledao još manji. Sada se videlo da je izraz dostojanstva i moći bio nametnut običnom snagom volje. Ovako opušteno, lice mu je bilo obično i prazno. Ali nije ono privuklo Kilinovu pažnju. Zrak je spržio dobar deo slepoočnica Njegove Vrhovnosti, baš tamo gde se nalazi oprema za kom i čula. Vrelina je istopila sav zaštitni materijal, otkrivši nešto ispod njega.
<BR>&nbsp;&nbsp;&nbsp;&nbsp;&nbsp;Duž čitave lobanje ležala je fino prepletena mreža. Bila je ugrađena ispod uobičajene opreme.
<BR>&nbsp;&nbsp;&nbsp;&nbsp;&nbsp;Kilin je kleknuo i dodirnuo je. Preko pojačanih nerava osetio je neprijatno brujanje. I zadah koji je prizvao stara sećanja.
<BR>&nbsp;&nbsp;&nbsp;&nbsp;&nbsp;"Tehno maški", rekao je i počeo da ljušti kožu.
<BR>&nbsp;&nbsp;&nbsp;&nbsp;&nbsp;Šibo je čučnula kraj njega. Raširila je oči kada je ugledala mrežu usađenu duž čitavog temena. Ulivala se pravo u mozak preko bezbroj spojeva. "Mikrotronika."
<BR>&nbsp;&nbsp;&nbsp;&nbsp;&nbsp;"Nema ožiljaka na glavi. Odavno je tu, rekao bih", rekao je Kilin.
<BR>&nbsp;&nbsp;&nbsp;&nbsp;&nbsp;"Šta... ko je mogao..."
<BR>&nbsp;&nbsp;&nbsp;&nbsp;&nbsp;"Mora da su ga uhvatile pre nego što su Kiberi uopšte došli. Tada je već vodio Pleme i mora da mu je ovo pomoglo da se tako visoko popne."
<BR>&nbsp;&nbsp;&nbsp;&nbsp;&nbsp;"Tako su mogle direktno da izdaju naređenja."
<BR>&nbsp;&nbsp;&nbsp;&nbsp;&nbsp;"Dabre. I da budu sigurne u njihovo izvršenje." Kilin je oprezno pogledao pripadnike Plemena koji su stajali u blizini, ali svi su delovali kao da su u šoku. Zurili su u raznesenu glavu. Upitao se kako će ovo delovati na njihovu dragocenu veru.
<BR>&nbsp;&nbsp;&nbsp;&nbsp;&nbsp;"Kada su Kiberi došli", rekla je Šibo, "maške su ga okrenule protiv njih."
<BR>&nbsp;&nbsp;&nbsp;&nbsp;&nbsp;"Dabre. Zato nije radio ništa osim što ih je napadao, po svaku cenu."
<BR>&nbsp;&nbsp;&nbsp;&nbsp;&nbsp;"Ovo..." kao da nije mogla da nađe reči. "Ljudi kojima upravljaju maške..."
<BR>&nbsp;&nbsp;&nbsp;&nbsp;&nbsp;"Mi smo ovde samo pioni."
<BR>&nbsp;&nbsp;&nbsp;&nbsp;&nbsp;"Mora da je bilo grozno. Bio je unutra kao u zamci."
<BR>&nbsp;&nbsp;&nbsp;&nbsp;&nbsp;"Siroto kopile. Ipak nije bio samo lud."
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
