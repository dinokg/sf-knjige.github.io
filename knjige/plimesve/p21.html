<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;To veče izišla je daleko iz Košnice, koja je lebdela kao senka nad isušenom ravnicom. Lutala je bregovima severno od Sifona. Sutra će se vratiti grozničavom radu, ali sada ju je nešto vuklo izvan bezbednog obitavališta.
<BR>&nbsp;&nbsp;&nbsp;&nbsp;&nbsp;Zemlja je podrhtavala kao da planeta diše. Ako je tako, nemirno je razmišljala Kvat, uskoro će stići do poslednjeg izdisaja. Ko zna zašto, ta slika ju je uznemirila.
<BR>&nbsp;&nbsp;&nbsp;&nbsp;&nbsp;Nad glavom joj je lebdeo sloj oblaka, trbuha plavih od kiše. Nejasni odsjaj zalazećeg sunca obojio je predeo u sanjivo narandžasto i crveno. Kvat se prebacila na transoptiku i videla Kosmički Krug u orbiti, nepokretan i taman bez dodira sa magnetnim poljima nožaca.
<BR>&nbsp;&nbsp;&nbsp;&nbsp;&nbsp;Čeznula je da radi tamo gore, da pomaže u zarivanju neverovatne oštrine Kruga u grudi ove umiruće blatne grudve. To je bila slava, čast, sudbina.
<BR>&nbsp;&nbsp;&nbsp;&nbsp;&nbsp;Krug je bio najdragoceniji od svih prirodnih bogatstava njene rase. Imena nožaca koji su našli i zarobili Krug zauvek će odzvanjati kroz istoriju. Posedovanje Kruga pružilo je nošcima mogućnost da preseku grkljan čitavim svetovima. Koristili su ga i protiv maški koje su se suprotstavljale njihovom napredovanju kroz Galaktičko Središte.
<BR>&nbsp;&nbsp;&nbsp;&nbsp;&nbsp;Krug se mogao usmeriti ka maškama neverovatnom brzinom. Pošto bi samleo brodove, postojao je način da se navede da zrači nagle i ogromne količine elektromagnetnih talasa pomoću kojih je mogao da sprži sve nezaštićne maške u čitavom zvezdanom sistemu. Majstori Kruga bili su dobročinitelji i ratnici bez premca u čitavoj istoriji nožaca. Kvat je bila ponosna što hoda tlom ispod njihovog dela.
<BR>&nbsp;&nbsp;&nbsp;&nbsp;&nbsp;Na ovoj izrovanoj ravnici jaruge su bile pune ostataka maški. Zdrobljene fabrike maški zjapile su kao truli zubi. Lešine maški još su se dimile od poslednjih bitaka. Nošci su poskidali sve korisne delove, tako da su ostala samo kućišta. Kvat se nadimala od ponosa zbog uništenja koje je izvela njena rasa.
<BR>&nbsp;&nbsp;&nbsp;&nbsp;&nbsp;Čak i ovaj slabo branjeni svet zahtevao je ogromne napore nožaca. Naišli su na njega dok su lokalne maške bile zauzete međusobnim trvenjima. Prosvetljeni su uočili znake izuzetno snažnog sukoba između gradova maški. Ta mudra bića naredila su Košnici da se spusti. Čim su osigurali dovoljno prostora za gradnju magnentih postaja, u igru je uveden Kosmički Krug. Pobeda koju su ovde odneli otvorila je mogućnost za prodiranje u zvezde-tvrđave maški još bliže izazovnom jezgru uskovitlane Galaksije.
<BR>&nbsp;&nbsp;&nbsp;&nbsp;&nbsp;Krdo životinja na paši primetilo je Kvat i razbežalo se u neredu. Čak i za životinje, bile su glupe i trapave. Kad samo pomisli da je Nimfur'ton izgubila dragoceno vreme, zbog tako primitivnih bića! Ovo je bila gruba planeta, nesposobna da iznedri išta više od Ništaka u haosu mora i neba.
<BR>&nbsp;&nbsp;&nbsp;&nbsp;&nbsp;Nekoliko rasutih Ništaka ostalo je ovde - obična bića vezana za planetu, sa grubim alatkama. Nošci su ih primetili tek pošto su porazili maške. Kada raspore njihov svet, dokrajčiće i ta prosta bića.
<BR>&nbsp;&nbsp;&nbsp;&nbsp;&nbsp;Međutim, bilo je nožaca koji su stradali od njihovih napada. Čak i takva niža bića umela su da bace nošce u tamu za koju je Kvat sada znala da svuda vreba, iza svakog naizgled čvrstog predmeta.
<BR>&nbsp;&nbsp;&nbsp;&nbsp;&nbsp;Kao što je progutala Nimfur'ton, tako će, neizbežno, progutati Kvat, Tukar'ramin, sve, sve i svakoga, grubo se rugajući kontinuitetu.
<BR>&nbsp;&nbsp;&nbsp;&nbsp;&nbsp;Kvat je nervozno podigla komad stene i bacila ga uvis, usmerivši ga ka dalekom krdu tupavih preživara. Kamen je pao izbušivši velike rupe u njima dok se odbijao, i ubio ih je nekoliko. Manje životinje upaničeno su poskakale iz svojih rupa. Stopile su se sa sumrakom i Kvat se okrenula, umorna, nazad ka alabasternoj planini Košnice.
<BR>
<BR>&nbsp;&nbsp;&nbsp;&nbsp;&nbsp;Sifon je ponovo parao nebo. Ovog puta Kosmički Krug čvrsto se držao putanje i Sifon nije vijugao u stranu. Usijana magma nije padala, nego je sukljala naviše u urednom stubu.
<BR>&nbsp;&nbsp;&nbsp;&nbsp;&nbsp;Nošci su bili posebno pažljivi sa ovim prvim uspešnim pokušajem. Krug se savršeno obrtao, milovan snažnim poljima. Moraće da ponove ovu vežbu još mnogo puta pre nego što napuste ovaj mali svet, a svaki put će im biti sve teže zbog promene pritiska u dubini, jer će se omotač planete urušavati.
<BR>&nbsp;&nbsp;&nbsp;&nbsp;&nbsp;Kvat je našla utočište u radu. Prijavila se za dodatnu dužnost nadgledanja povratne sprege. Naguta napred da bi osetila talasavu zelenu sliku, preplićući različite ulaze, osećala je kako se pritisak šupljeg života polako umanjuje. Ako nema materijalnog pribežišta, postojalo je ovo: grozničava aktivnost prikriva činjenicu da ta aktivnost, u osnovi, nema značaja.
<BR>&nbsp;&nbsp;&nbsp;&nbsp;&nbsp;Dok je Sifon održavao tok metala iz jezgra, Košnica se podigla više. Kvat je to posmatrala iz mehura za nadgledanje. Tlo se ugibalo i lomilo, ispuštajući vodoskoke prašine. Zemlja je ječala. Šljunak je tutnjao po donjoj strani mehura. Životinje su panično bežale dok su se bregovi rušili. Pod nogama su im se otvarali ponori.
<BR>&nbsp;&nbsp;&nbsp;&nbsp;&nbsp;Kvat je osetila da se niti za odmaranje zatežu i okrenula se, odvrativši pogled od haosa napolju. Bek'dal se spretno kretala mrežom. #Lepa predstava#, rekla je.
<BR>&nbsp;&nbsp;&nbsp;&nbsp;&nbsp;#Da.#
<BR>&nbsp;&nbsp;&nbsp;&nbsp;&nbsp;#Mislim da sutra počinjemo rudarenje.#
<BR>&nbsp;&nbsp;&nbsp;&nbsp;&nbsp;Kvat je za trenutak odmerila Bek'dalino ogormno, maljavo telo. #Jedva čekaš?#
<BR>&nbsp;&nbsp;&nbsp;&nbsp;&nbsp;#Kao i svi. To je prilika da pokažeš šta možeš sama da uradiš.#
<BR>&nbsp;&nbsp;&nbsp;&nbsp;&nbsp;Kvat nije tako razmišljala o rudarenju, ali Bek'dalino samopouzdanje činilo je to očiglednim. Sa svakim izvlačenjem Sifona kora planete puca, otkrivajući nove žile retkih minerala. Mnoge rude potrebne su u tkanju koje se odvija u orbiti. Za predenje velikih traka ohlađenog nikl-gvožđa potrebne su smese za vezivanje i zavarivanje, pa su nosači neprekidno donosili sa planete nove i nove količine mešavine sirovina.
<BR>&nbsp;&nbsp;&nbsp;&nbsp;&nbsp;Zarobljeni brodovi maški i velika orbitalna postaja bili su im od pomoći. I Kvat i Bek'dal imale su priliku da upravljaju brodovima do zarobljene postaje maški, i to je bilo najbliže što su stigle do orbitalnog tkanja.
<BR>&nbsp;&nbsp;&nbsp;&nbsp;&nbsp;Sada nije bilo nade da će dobiti taj, najveći od svih poslova. Svi nošci zaposleni na površini sada moraju u potragu za otvorenim rudnim žilama. Ko god je mogao, postao je istraživač.
<BR>&nbsp;&nbsp;&nbsp;&nbsp;&nbsp;#To je dosadan posao#, rekla je Kvat.
<BR>&nbsp;&nbsp;&nbsp;&nbsp;&nbsp;#Tako kažu oni koji ga ne rade dobro.#
<BR>&nbsp;&nbsp;&nbsp;&nbsp;&nbsp;#Više bih volela da usmeravam Sifon.#
<BR>&nbsp;&nbsp;&nbsp;&nbsp;&nbsp;#To je samo rešavanje zagonetki. Nema u tome prave veštine.#
<BR>&nbsp;&nbsp;&nbsp;&nbsp;&nbsp;#Intelektualno je mnogo teže...#
<BR>&nbsp;&nbsp;&nbsp;&nbsp;&nbsp;#Oh, nikada nisam dovodila u pitanje tvoje intelektualne sposobnosti.# Bek'dal je sarkastično nabrala rilicu, ispustivši malo želudačnog soka. #Pogotovo posle onog divnog unakrsnog ispitivanja Tukar'ramin.#
<BR>&nbsp;&nbsp;&nbsp;&nbsp;&nbsp;Kvat je raširila treplje. #Tragala sam za odgovorima.#
<BR>&nbsp;&nbsp;&nbsp;&nbsp;&nbsp;#Na vrlo glupa pitanja. Kakve veze ima sve to?# Bek'dal je izvukla grinju iz vlažne niti za hranu.
<BR>&nbsp;&nbsp;&nbsp;&nbsp;&nbsp;#To je najvažnije.#
<BR>&nbsp;&nbsp;&nbsp;&nbsp;&nbsp;#Priče, prazne priče. Mi smo ovde da radimo.#
<BR>&nbsp;&nbsp;&nbsp;&nbsp;&nbsp;#Ali čemu sve to, ako...#
<BR>&nbsp;&nbsp;&nbsp;&nbsp;&nbsp;Bek'dal se ljupko nagla napred, a hidraulika joj je brujala. #Svrha je, usko oko, stići u orbitu. Tkati, a ne da čučiš dole kao rovac.#
<BR>&nbsp;&nbsp;&nbsp;&nbsp;&nbsp;Kvat je zaustila da odgovori, a onda joj je sinulo da će Bek'dal uspeti. Bek'dalino mirno, uspešno, bezobzirno ponašanje potpuno je prirodno zato što je u dodiru sa dubljim izvorima, oseća stvari onakve kakve zaista jesu. A u tom jasnom svetu Sinteza je reč a Sumacija obećani slatkiš kojim se umiruju deca, a ne nešto što nošci ozbiljno shvataju. Taj svet je stvaran. Nemilosrdno stvaran.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
