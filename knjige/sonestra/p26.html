<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. ŠIRA TOPOLOGIJA
<P>&nbsp;&nbsp;&nbsp;&nbsp;&nbsp;Mnogo vremena je svakog dana provodila radeći među ruševinama. Roboti su raščistili najveći krš, ali bilo je mnogo mesta na kojima je samo pažljiv, razuman čovek bio u stanju da spase kakav delić uzdrmane prošlosti i bilo joj je drago što može da pomogne. Odsečen prst na levoj šaci ponovo joj je izrastao, ali još je bio krut i slab, pa joj je dobro došla vežba. Bilo joj je potrebno i vreme da sredi misli, da se izvuče iz provalije bola.
<BR>&nbsp;&nbsp;&nbsp;&nbsp;&nbsp;Napad je bio sistematičan. Kako je saznala, plavičaste munje napale su naročito jedno krilo Biblioteke. Letelice su se obrušavale i obrušavale u veličanstvenoj pometnji boja, po nekoliko dugih trenutaka počivajući u vazduhu, nalik na zloslutnu dugu iz čijih su podnožja sevale električne strele ka tlu.
<BR>&nbsp;&nbsp;&nbsp;&nbsp;&nbsp;U tom krilu bila je smeštena Biblioteka Čovečanstva. Najstariji oblik koji je tamo bio pohranjen bila su praljudska bića, a sada su i oni i sve mnogobrojne varijacije čovečanstva koje su se razvile odmah posle njih bili izgubljeni - osim Klej.
<BR>&nbsp;&nbsp;&nbsp;&nbsp;&nbsp;Bilo joj je veoma teško da sve to shvati. Roboti su se prema njoj ponašali sa napadnim, prekomernim poštovanjem. Sve Supre bile su krajnje ljubazne i odnosile su se s uvažavanjem. Osećala je da je u svakom trenutku dok je radila krajnje pažljivo štite. S druge, pak, strane, trudeći se da je ne primete, posmatrala je Supre kako izdaju naređenja legijama robota, ali nije umela da odgonetne njihovo raspoloženje.
<BR>&nbsp;&nbsp;&nbsp;&nbsp;&nbsp;A onda je, sasvim iznenada, jednog dana neka žena-Supra prestala da radi i počela da igra. Kretala se s puno energije i lakoće, vrtela se i njihala, dok su joj stopala letela preko šuta Biblioteke, a šake bile podignute kao da će njima obuhvatiti nebo. Ostale Supre su joj se pridružile, poređavši se iza nje, i već posle nekoliko časaka svi su se kretali zapanjujućom brzinom u kojoj nije bilo nikakvog nagoveštaja žurbe niti mahnitosti.
<BR>&nbsp;&nbsp;&nbsp;&nbsp;&nbsp;Klej je bilo jasno da prisustvuje uglađenom obredu praljudskih bića, koji je daleko prevazilazio sve što je pleme koristilo da rastera unutrašnji bol. Nije uspela da uoči nikakvo ustrojstvo u njihovim arabeskama, ali je zato osetila suptilne elemente kako promiču u svakom pokretu. Bilo je prilično jezivo promatrati nekoliko stotina tela koja se vrte i skaču, odbijaju i klize, uopšte se ne gledajući, ne pevajući, ne koristeći ni najtišu muziku. U potpunoj tišini nije mogla da uhvati nikakav znak koji bi govorio o talentu; bili su potpuno tihi i svako od njih je kružio prateći neku zatvorenu krivu. Supre su plesale bez prestanka ili znaka umora ceo ostatak dana, celu noć i dobar deo narednog jutra.
<BR>&nbsp;&nbsp;&nbsp;&nbsp;&nbsp;Klej je promatrala njihove ustrajne, poletne plesove bez nade da će ih shvatiti. Iako im to nije bila namera, Supre su joj stavile do znanja da je potpuno sama. Ni Tragač nije bio neko društvo; tek bi povremeno pogledao Supre i odmah potom nastavio da spava. Čeznula je za svojim narodom i pokušala je da napusti zemljište Supra, ali kada se približila perimetru, koža joj se zažarila i osetila je nesnosan svrab. Dok su se visoke, savršene prilike vrtele u noći, setila se ljubavi i života izgubljenih u dimnjaku smrti; pokušala je da zaspi, ali nije mogla.
<BR>&nbsp;&nbsp;&nbsp;&nbsp;&nbsp;A onda su bez ikakve najave, miga, iznenada prestali - osvrnuli su se unaokolo osmotrivši jedni druge - i bez reči se vratili na posao. Roboti su se ponovo pokrenuli i niko nikada nije pomenuo ono što se dogodilo.
<BR>&nbsp;&nbsp;&nbsp;&nbsp;&nbsp;Narednog dana, dok je posao išao svojim tokom, Seranis je uzela uzorke njene kose, kože, krvi i urina. Za Biblioteku, objasnila je Seranis.
<BR>&nbsp;&nbsp;&nbsp;&nbsp;&nbsp;"Ali Biblioteka više ne postoji."
<BR>&nbsp;&nbsp;&nbsp;&nbsp;&nbsp;Dođi.
<BR>&nbsp;&nbsp;&nbsp;&nbsp;&nbsp;Seranis povede nju i Tragača dole, kroz razrušeni portal. Klej je ceo život proživela u nepravilnim lepotama šuma u kojima je njen narod radio. Nije bila pripremljena na posvemašnju geometriju ispod zemlje, zavojite podzemne galerije koje su krivudajući nestajale u daljini, alabasterske spirale koje su zavaravale oči, uveravajući je kako je sila teže narušena.
<BR>&nbsp;&nbsp;&nbsp;&nbsp;&nbsp;Već smo je obnovili.
<BR>&nbsp;&nbsp;&nbsp;&nbsp;&nbsp;Ekipe bronzanih robota upravljale su velikim, glomaznim mašinama koje su lučile glatke zidove. Metalnoplava tvar polako je curela, bešavno se spajala, a kada ju je Klej trenutak kasnije dodirnula, ta potpuno ravna površina bila je čvrsta kao kamen.
<BR>&nbsp;&nbsp;&nbsp;&nbsp;&nbsp;"Ali zbog čega? Izgubili ste genetski materijal." Trenutno joj se više dopadalo da govori nego da se koristi talentom, iz straha da ne oda svoja prava osećanja.
<BR>&nbsp;&nbsp;&nbsp;&nbsp;&nbsp;Možemo da spasemo tvoj lični DNK, razume se, a i ovde smo nešto malo spasli. Ostale vrste borave u šumi. Biće nam potrebna tvoja pomoć da ih sakupimo.
<BR>&nbsp;&nbsp;&nbsp;&nbsp;&nbsp;Struje koje je odašiljala Seranis nežno su je podsticale da koristi samo svoj talenat, ali Klej se opirala, želeći da među njima dvema zadrži izvesno odstojanje. "Dobro. Očitali ste moju spiralu, a sada me pustite napolje..."
<BR>&nbsp;&nbsp;&nbsp;&nbsp;&nbsp;Ne još. Moramo staviti u pogon određene procese. Da bismo ponovo stvorili tvoju vrstu biće nam potrebna i tvoja pomoć.
<BR>&nbsp;&nbsp;&nbsp;&nbsp;&nbsp;"Već ste jednom sve to obavili i bez mene."
<BR>&nbsp;&nbsp;&nbsp;&nbsp;&nbsp;Teškom mukom i sa puno grešaka.
<BR>&nbsp;&nbsp;&nbsp;&nbsp;&nbsp;"Slušajte, možda bih mogla da pronađem neke svoje sunarodnike. Možda ste prevideli..."
<BR>&nbsp;&nbsp;&nbsp;&nbsp;&nbsp;Alvin je siguran da niko nije preostao.
<BR>&nbsp;&nbsp;&nbsp;&nbsp;&nbsp;"Kako može biti siguran. Mi smo spretni u skrivanju."
<BR>&nbsp;&nbsp;&nbsp;&nbsp;&nbsp;Alvin poseduje sigurnost o kojoj ti ništa ne možeš znati.
<BR>&nbsp;&nbsp;&nbsp;&nbsp;&nbsp;Tragač progovori svojim visokim, melodičnim glasom, nalik na poigravanje Sunčevih zraka po površini vode: "Alvin se kreće po vlastitom luku."
<BR>&nbsp;&nbsp;&nbsp;&nbsp;&nbsp;Seranis je s pažnjom proučavala to veliko stvorenje. "Ti ga shvataš kao segment neke više topologije?"
<BR>&nbsp;&nbsp;&nbsp;&nbsp;&nbsp;Tragač se uspravi na zadnje noge: mišići mu se napeše pod krznom i on stade da pokreće prednje noge i šake, šaljući složene signale koje Klej nije bila u stanju da odgonetne.
<BR>&nbsp;&nbsp;&nbsp;&nbsp;&nbsp;"Prvo je rešio središnju suprotnost između unutrašnjosti i spoljašnosti Diaspara", reče Tragač svojim neobičnim, lepršavim glasom. "To je postigao prevazišavši blokove koje su podigli kulturna uskogrudost, nepoznata istorija, agorafobija njegovog naroda, kompjuteri. Ovu suprotnost između unutrašnjosti i spoljašnosti on je prvobitno preobratio tako što je provalio izvan nje, ali samo da bi tu upoznao njen odraz u suprotnosti između Lisa i Diaspara. Da bi prebrodio ovu suprotnost, njegov duh ju je smotao u suprotnost između provincijalizma Zemlje i sveobuhvatnosti same Galaksije. Zatim je suočio kompjutere Diaspara sa paradoksom blokiranog sećanja jednog od pomoćnih robota iz Šalmirana. To ga je ponovo povelo napolje, u svemirskom brodu."
<BR>&nbsp;&nbsp;&nbsp;&nbsp;&nbsp;Seranis je u čudu zinula i Klej je tada imala prvi put priliku da vidi jednu zadivljenog Supru. "Otkud ti to sve...?"
<BR>&nbsp;&nbsp;&nbsp;&nbsp;&nbsp;Tragač samo odmahnu. "I tako je ispod Sedam Sunaca naišao na još jednu prepreku, prazan kavez nečega što je uveliko nadmašivalo čovečanstvo. Trenutno se suprotstavlja ovoj prostornoj prepreci u svom umu i traga za načinom da je pretvori u prepreku u vremenu."
<BR>&nbsp;&nbsp;&nbsp;&nbsp;&nbsp;"Ja... ja ne razumem..." reče Klej.
<BR>&nbsp;&nbsp;&nbsp;&nbsp;&nbsp;"Ja razumem." Seranis je oprezno posmatrala Tragača. "Ova životinja sagledava naše kretanje u drugoj ravni. Od delića naših razgovora uspeo je mnogo toga da sastavi i iščeprka. Ali šta podrazumevaš pod preprekom u vremenu?"
<BR>&nbsp;&nbsp;&nbsp;&nbsp;&nbsp;Tragačeva široka usta se oklembesiše, dok su se ljudska izvijala naviše kada bi želela da se osmehnu. Klej je podozrevala da Trgač time izražava nešto slično podrugljivom uživanju, jer su mu oči sevale nekom vrstom vedre, vrcave radosti. "Nudim vam dva značenja. On kopa natrag po vremenu, sve bliže ivici evolucije, tragajući za praljudskim bićima. Takođe, on traži nešto van vremena, novi kavez."
<BR>&nbsp;&nbsp;&nbsp;&nbsp;&nbsp;Klej oseti da se Seranis odjedanput uznemirila, a zatim je ukočeno primetila: "To je besmislica."
<BR>&nbsp;&nbsp;&nbsp;&nbsp;&nbsp;"Svakako", odvrati Tragač. "Ali nije moja." Nekako je suvo zalajao i Klej se mogla zakleti da je to bio smeh propraćen tamnim tonovima.
<BR>&nbsp;&nbsp;&nbsp;&nbsp;&nbsp;Klej oseti kako se ozlojeđenost kotrlja preko dubokog, ustalasanog mora Seranisinog uma. "A drugo?" upita Seranis.
<BR>&nbsp;&nbsp;&nbsp;&nbsp;&nbsp;"Nijedan kavez nije večan."
<BR>&nbsp;&nbsp;&nbsp;&nbsp;&nbsp;"Hoćeš li nam pomoći?"
<BR>&nbsp;&nbsp;&nbsp;&nbsp;&nbsp;"Preda mnom je viši cilj", tiho odvrati Tragač.
<BR>&nbsp;&nbsp;&nbsp;&nbsp;&nbsp;"To sam i pretpostavljala", Seranis izvi obrvu. "Viši od sudbine inteligentnog života?"
<BR>&nbsp;&nbsp;&nbsp;&nbsp;&nbsp;"Vi ste samo lokalna inteligencija."
<BR>&nbsp;&nbsp;&nbsp;&nbsp;&nbsp;"Nekada smo se širili među zvezdama - i možemo to ponovo."
<BR>&nbsp;&nbsp;&nbsp;&nbsp;&nbsp;"Pa ipak ste ostali zatvoreni unutar svojih koža."
<BR>&nbsp;&nbsp;&nbsp;&nbsp;&nbsp;"Kao i ti", jetko odvrati Seranis.
<BR>&nbsp;&nbsp;&nbsp;&nbsp;&nbsp;"Znaš da se razlikujemo. Sigurno si u stanju to da osetiš." Tragač se lupnu nekoliko puta po lobanjskom ispupčenju koje se nadnosilo nad njegovu njušku, kao da kuca na kakva vrata.
<BR>&nbsp;&nbsp;&nbsp;&nbsp;&nbsp;"Da, osećam nešto", odbrambeno odvrati Seranis.
<BR>&nbsp;&nbsp;&nbsp;&nbsp;&nbsp;Klej nije mogla ništa da izvuče iz Tragača. Nelagodno se premeštala sa noge na nogu, izgubljena u njihovom brzom razgovoru i izmenjenim pogledima.
<BR>&nbsp;&nbsp;&nbsp;&nbsp;&nbsp;"Vi, ljudska bića, imate osećanja", polako reče Tragač, "ali ta osećanja vas poseduju."
<BR>&nbsp;&nbsp;&nbsp;&nbsp;&nbsp;Seranis ga bocnu: "A tvoja vrsta?"
<BR>&nbsp;&nbsp;&nbsp;&nbsp;&nbsp;"Mi imamo porive koji služe drugoj svrsi."
<BR>&nbsp;&nbsp;&nbsp;&nbsp;&nbsp;Seranis klimnu, produbivši još više Klejin osećaj da dele neizmerno mnogo unutrašnjih uvida, koje drugi nisu primećivali baš kao ni vazduh koji su udisali. Svi su oni živeli poput mrava u senci planina milenijuma, a sama masa vremena zaklanjala je svaki svet. Pa ipak, niko nije jasno govorio. Mutno je nagađala da je protok vekova na izvestan način zamaglio sve što je bilo izvesno, doveo u sumnju i same kategorije poznavanja sebe. Istorija je sadržala bezbrojne primere koji nisu išli u prilog lakoj vladavini. Na kraju su sve priče postale nekako skliske, sumnjive, pa je razgovor krenuo ka mračnim provalijama neznanja i bolnim šikljanjima sećanja starog kao kontinenti, što je smekšavao jezike, nagoneći ih da govore dvosmisleno i lukavo.
<BR>&nbsp;&nbsp;&nbsp;&nbsp;&nbsp;Tragač prekinu dugu, napetu tišinu koja je zavladala među njima. "Trenutno smo saveznici, to oboje znamo."
<BR>&nbsp;&nbsp;&nbsp;&nbsp;&nbsp;"Srećna sam što to čujem. Pitala sam se zašto si pravio Klej društvo."
<BR>&nbsp;&nbsp;&nbsp;&nbsp;&nbsp;"Želeo sam da je spasem."
<BR>&nbsp;&nbsp;&nbsp;&nbsp;&nbsp;Seranis sumnjičavo upita: "Slučajno si naišao?"
<BR>&nbsp;&nbsp;&nbsp;&nbsp;&nbsp;"Bio sam ovde da bih saznao sve o novim opasnostima koje uznemiravaju moju vrstu."
<BR>&nbsp;&nbsp;&nbsp;&nbsp;&nbsp;Seranis prekrsti ruke i prebaci težinu sa jedne na drugu nogu: vekovima star gest ljudskih bića za koji je Klej pretpostavljala da ima isto značenje kod svih vrsta: u izvesnoj meri zaštitnička uzdržanost u pogledu procene. "Jesi li potomak primeraka koje smo mi napravili?"
<BR>&nbsp;&nbsp;&nbsp;&nbsp;&nbsp;"Iz vaše Biblioteke Života?" Tragač se nakašlja kao da želi da prikrije koliko ga sve ovo zabavlja, a zatim pokaza svoje žute zube, široko se i nedokučivo iscerivši. "Genetski - da. Ali kada ste jednom oslobodili moju vrstu, mi smo preuzeli svoje drevne zadatke."
<BR>&nbsp;&nbsp;&nbsp;&nbsp;&nbsp;Seranis se namršti. "Mislila sam da ste vi prvobitno bili sadruzi jedne vrste ljudskih bića koja je nestala."
<BR>&nbsp;&nbsp;&nbsp;&nbsp;&nbsp;"Tako je mislila ta vrsta."
<BR>&nbsp;&nbsp;&nbsp;&nbsp;&nbsp;"Tako kažu dijasparske biblioteke", odvrati Seranis pomalo iznervirano.
<BR>&nbsp;&nbsp;&nbsp;&nbsp;&nbsp;"Tačno. I pored toga, bila je to mudra vrsta."
<BR>&nbsp;&nbsp;&nbsp;&nbsp;&nbsp;"Praljudska bića?" upita Klej. Dopalo bi joj se da saga o njenim precima uključuje i prijatelje poput Tragača.
<BR>&nbsp;&nbsp;&nbsp;&nbsp;&nbsp;Njegove velike oči su je nekoliko trenutaka pomno posmatrale: "Ne, bili su od soja koji je drugačije poznavao zvezde od vas."
<BR>&nbsp;&nbsp;&nbsp;&nbsp;&nbsp;"Bolje?"
<BR>&nbsp;&nbsp;&nbsp;&nbsp;&nbsp;"Drugačije."
<BR>&nbsp;&nbsp;&nbsp;&nbsp;&nbsp;"I oni su potpuno izgubljeni?" upita Klej tiho, polako postajući svesna velom prekrivene zbrke istorije.
<BR>&nbsp;&nbsp;&nbsp;&nbsp;&nbsp;"Nema ih više."
<BR>&nbsp;&nbsp;&nbsp;&nbsp;&nbsp;Seranis sumnjičavo upita: "Izumrli - ili istrebljeni?"
<BR>&nbsp;&nbsp;&nbsp;&nbsp;&nbsp;"Iz vaše perspektive", odvrati Tragač, "nema razlike."
<BR>&nbsp;&nbsp;&nbsp;&nbsp;&nbsp;"Ako je suditi po tebi, biće pre da je istrebljenje," primeti veselo Klej, nadajući se da će prekinuti napetost koja je nekako uspela da se uvuče u razgovor.
<BR>&nbsp;&nbsp;&nbsp;&nbsp;&nbsp;"Upravo tako", poče ravnodušnim glasom Seranis. "Postojanost ove biosfere zavisi od toga da li ćemo uspeti da održimo u životu mnoge vrste. Što je njihov broj veći, to će život na Zemlji biti suroviji ako je zadese nove nedaće."
<BR>&nbsp;&nbsp;&nbsp;&nbsp;&nbsp;"A to će se dogoditi", izjavi Tragač, vrativši se bez imalo napora u položaj za hodanje, što je značilo da ništa više neće reći.
<BR>&nbsp;&nbsp;&nbsp;&nbsp;&nbsp;Prokleta životinja! Seranis nije uspela da prikrije ovu misao od Klej, ili možda nije htela.
<BR>&nbsp;&nbsp;&nbsp;&nbsp;&nbsp;Napustili su Biblioteku Čovečanstva u proključaloj tišini; Seranis je namerno blokirala svoj talenat, tako da Klej nije mogla da uhvati ni najmanji zajedljivi delić njenih misli.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
