<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. BIOLOŠKI
<P>&nbsp;&nbsp;&nbsp;&nbsp;&nbsp;Postigli su dobro vreme. Gejzir je izbacivao paperjaste oblake duž kičme planinskog grebena. Oni su postajali sve gušći i rasprskivali su se u kišu. Skrivao ih je uzburkani vazduh koji je donosio miris vlage.
<BR>&nbsp;&nbsp;&nbsp;&nbsp;&nbsp;Sprženoj Zemlji bilo je potrebno mnogo više od vode koja je tako dugo ležala skrivena u podzemnim jezerima. Posle mnogo stotina miliona godina ostala je bez kože, površinskog sloja, koga je Sunce isitnilo i pretvorilo u paru. Supre su pustile u ta osušena prostranstva lišajeve koji su u stanju da jedu kamen i luče organsku smesu. Legije ispreplitanih, samodeljivih ćelija stale su da ruju po nezdravoj pustoši. Za nekoliko trenutaka takav jedan korpus mikroba u stanju je da izluči bogatu kaljugu bakterija, gljivica, pospešivača truljenja. Količina plesnjivog tla raste, plodovi mikroskopskih pobeda i zastoja vode rat u svakoj šaci peska na Zemljinoj kugli. Samo tlo je procvalo poput zrele biljke.
<BR>&nbsp;&nbsp;&nbsp;&nbsp;&nbsp;Tragač je rekao da bi trebalo da idu duž ovih radnih perimetara šume. Ljuta isparenja terala su Klej na kašalj, ali dobro je znala da smeđe, pokretne magle prikrivaju njihovo kretanje i štite ih od onih odozgo. Na noćnom nebu više nije bilo brodova Supra.
<BR>&nbsp;&nbsp;&nbsp;&nbsp;&nbsp;Skliznuli su u senke okolnih šuma, ali Klej se svejedno osećala neprijatno. Ubrzo su se osvrnuli ka rasprostrtoj mreži uskih dolina kroz koje su prošli. Primetila je da se život proširio za ovih nekoliko dana od kada je ovaj predeo posmatrala iz Alvinove letelice.
<BR>&nbsp;&nbsp;&nbsp;&nbsp;&nbsp;Široke, zelene površine spremno su čekale da posluže kao prirodne stanice Sunčeve energije. Neke su već pratile zmijoliko krivudanje novorođenih potoka, rastinje se spretno širilo, a u tome su mu pomagale životinje. Takve biljke često su koristile životinje, sledeći drevni recept. Veoma davno cveće je regrutovalo legije šestonožnih insekata i dvonožnih primata da im služe. Ukusni nektar i voće zavelo je mnoge da raznose seme. Zračeća lepota cveća očarala je prve ljude, a kasnije i druge životinje, tako da su im pažljivo služili, čupajući iz vrtova sve što nije bilo lepo; konačno, korov je samo biljka koja nije lukava.
<BR>&nbsp;&nbsp;&nbsp;&nbsp;&nbsp;Međutim, trava je bila ta koja je najčvršće i najduže držala čovečanstvo u ropstvu, a sada se ponovo vraćala. Već su se velike ravnice pšenice, kukuruza i pirinča prostirale između krakova rečnih dolina, a obrađivale su ih životinje koje su dugo odgajane za taj posao. Čovečanstvo je drugima poverilo da se brinu o navodnjavanju i obrađivanju tla. Među mnogim vrstama koje su Supre oživele bile su i pametne, usko usmerene inteligencije usidrene u velikim glodarima. Pokazalo se da su oni mnogo bolji za taj posao od traktora i veštačkog đubriva koje je upotrebljavala drevna, nezgrapna tehnologija.
<BR>&nbsp;&nbsp;&nbsp;&nbsp;&nbsp;Klej se sada već osećala gotovo kao kod kuće jer su putovali kroz gušću šumu. Rasplamsala je svoje hormone i rezerve hrane kako bi oterala san i držala korak sa Tragačem, koji nije pokazivao znake umora. Ova šuma nije podsećala ni na jednu oblast koja je ikada postojala. Skrpana iz ostavštine večno plodne biosfere, ona se dičila oblicima koje su delile milijarde godina. Supre su dosta vešto ponovo aktivirali veliki broj genotipova u Biblioteci. Retke grabljivice nalazile su lak plen, a malo je koja biljka ostajala bez pogodnog tla pošto bi lišajevi stvorili zaštitni pokrov.
<BR>&nbsp;&nbsp;&nbsp;&nbsp;&nbsp;Ipak, sve je moralo da se bori i prilagođava. Sjajnost Sunca povećala se za preko deset odsto od osvita čovečanstva. Naleti plima na obale još su više usporili okretanje planete, produživši dan za četvrtinu. Život se suočio sa sve dužim, toplijim danima, dok se kora pomicala i pucala. U Eri Okeana olupine nastale sudaranjem kontinenata iznedrile su sveže planine i otvorile duboke šavove u dnu mora - sve to kao strpljiva reakcija na pomahnitalo zujanje prilagođavanja života ovim neizmernim sapinjanjima. Vrste su se izdizale i umirale, reagujući na fina štelovanja svojih genetskih zapisa. I sav taj užurbani sled i strasno vrenje bilo je drama koja se odigravala pred pogledom čovečanstva - koje je imalo vlastiti program.
<BR>&nbsp;&nbsp;&nbsp;&nbsp;&nbsp;Tokom poslednjih milijardu godina svi ciklusi života na Zemlji sledili su ritmove koje su odredile vladajuće inteligencije. Priroda je tako dugo pomagala u saradnji između Čovečanstva i Evolucije da su učinci bili nerazdvojivi. Pa ipak, Klej se uplašila kada su naišli na dolinu sa ćutljivim prilikama koje su se teško kretale.
<BR>&nbsp;&nbsp;&nbsp;&nbsp;&nbsp;"Oprez", prošaputa Tragač.
<BR>&nbsp;&nbsp;&nbsp;&nbsp;&nbsp;Prelazili su preko maglom pokrivenih nizija u kojima se osećao težak miris lišajeva koji su stvarali plodno tle. Iz magle su se pojavile klecave senke. Klej i Tragač zauzeše odbrambeni stav, leđa uz leđa, jer su ih zdepaste prilike odjednom okružile sa svih strana. Klej se prebaci na infracrveno zračenje kako bi izdvojila kretanje naspram blede, oblačne pozadine, ali je utvrdila da su prilike suviše hladne da bi se tako videle. Sablasno, krečući se s mukom, izgledalo je kao da posvuda iskaču iz tla.
<BR>&nbsp;&nbsp;&nbsp;&nbsp;&nbsp;"Roboti?" prošaputa ona, žaleći što nije naoružana.
<BR>&nbsp;&nbsp;&nbsp;&nbsp;&nbsp;"Ne." Tragač se pomno zagledao u ta spora, nezgrapna obličja. "Biljke."
<BR>&nbsp;&nbsp;&nbsp;&nbsp;&nbsp;"Šta?" Klej je sada razabrala šuštave zvuke koje su pravili njihovi udovi mučeći se da načine pokret.
<BR>&nbsp;&nbsp;&nbsp;&nbsp;&nbsp;"Vidiš - otkačinju se od starijih."
<BR>&nbsp;&nbsp;&nbsp;&nbsp;&nbsp;Pri slaboj svetlosti Klej i Tragač su posmatrali kako se spore, oprezne mahune odvajaju od stabala velikog drveća. "Nekada su biljke prve krenule", poče Tragač, "iz mora na kopno, kako bi životinje mogle za njima. Cveće je stvorilo dom za insekte - izmislilo ih, zapravo, kako ja gledam na stvari."
<BR>&nbsp;&nbsp;&nbsp;&nbsp;&nbsp;"Ali zašto...?"
<BR>&nbsp;&nbsp;&nbsp;&nbsp;&nbsp;"Svaki korak predstavljao je poboljšanje u razmnožavanju", reče Tragač. "Evo još jednog."
<BR>&nbsp;&nbsp;&nbsp;&nbsp;&nbsp;"Nikada nisam čula..."
<BR>&nbsp;&nbsp;&nbsp;&nbsp;&nbsp;"Do ovoga je došlo mnogo posle mog vremena, kao što sam ja došao posle tebe."
<BR>&nbsp;&nbsp;&nbsp;&nbsp;&nbsp;Biljke su dugo trpele torturu glodara i ptica, koji su jeli po hiljadu semenki na svaku koju bi slučajno bacili na tle. Pa ipak, biljke su imale veliku moć nad svojim životinjskim parazitima; kada je bolje prilagođeno drveće sa širokim listovima zamenilo mahovine, to je brzo okončalo vladavinu dinosaurusa. Vekovna strategija biljaka sastojala se u poboljšanju razmnožavanja, a to je u Dobu Sisara podrazumevalo primoravanje životinja da raznose njihovo seme. Kada je troma evolucija konačno pronašla način da izbegne ovo rasipanje, biljke su odlučile da oponašaju primate u pogledu brige oko mladunaca.
<BR>&nbsp;&nbsp;&nbsp;&nbsp;&nbsp;Klej priđe jednoj od tih zdepastih, bodljikavih stvari. Imala je debelu osnovu i kretala se bacakajući napred široke, grube dodatke nalik na korenje. Ličili su na teturave ananase koji su izišli u laganu šetnju. Svako veliko drvo izlistalo je nekoliko šetača, koji su zatim prelazili na mokrije tlo gde je bilo više Sunčeve svetlosti. Klej pade na pamet da bi mogla jednog pojesti, jer su neodoljivo podsećali na ananse, ali je Tragaču njihovo oštro trnje mirisalo na otrov. Idući dalje tom dolinom, naišli su na jedan ogromni žbun koji je bio zaposlen izbacivanjem potomaka u obliku kotrljajućih lopti što su tražile vlažnu podlogu i toplinu.
<BR>&nbsp;&nbsp;&nbsp;&nbsp;&nbsp;Držali su se dubokih kanjona. Pokrov magle pružao im je izvestan zaklon pred patrolama Supra koje su sada krstarile nebom. "Oni ne poznaju dobro ovu raskoš", primeti Tragač, sa zadovoljstvom škljocnuvši oštrim zubima. "Kao ni njihovi roboti."
<BR>&nbsp;&nbsp;&nbsp;&nbsp;&nbsp;Klej je shvatila da u tome ima istine, mada je uvek pretpostavljala da su mehanička čuda bila po definiciji višeg reda veličine. Čovečanstvo je dugo upravljalo planetom, brinulo se o samoregulišućoj supi satkanoj od tla i vazduha, od okeana i bogatih kontinenata. Na kraju, iscrpljeni i neusmereni, preneli su taj zadatak na robote, da bi posle više miliona sjajnih godina otkrili da je robotima prirođeno da budu obazrivi, možda čak u toj meri da to prelazi u grešku.
<BR>&nbsp;&nbsp;&nbsp;&nbsp;&nbsp;Evolucija je oblikovala inteligencije rođene iz silikona i metala sa istom sigurnošću i nepokolebljivošću kao i one umove koji su nastali iz ugljenika i enzima. Roboti su se izmenili, ali su se ipak i dalje držali Naloga koje im je usadio Čovek: da omoguće opstanak vrsta uprkos trošenju sveta. Roboti su na kraju bili ti koji su zaključili da ne mogu u nedogled da održavaju planetu na organskom nivou. Jedan škrti elemenat u njima odlučio je da organsko kraljevstvo treba smanjiti na najmanju moguću meru. Ubedili su vođe osipajućih gradova ljudi da se povuku i dozvole im da usisaju svu preostalu vodu sa zemlje u prostrane šupljine od bazalta.
<BR>&nbsp;&nbsp;&nbsp;&nbsp;&nbsp;Tako su sluge Supra stotinama miliona godina upravljale jednostavnom, isušenom Zemljom.
<BR>&nbsp;&nbsp;&nbsp;&nbsp;&nbsp;"Mašine se plaše malih, upornih stvari", objasnio je Tragač te noći. "Tananih preokreta u životu." Podigli su bivak pored jednog nakostrešenog grma koji je lučio toplotu, štiteći ih od ledene magle.
<BR>&nbsp;&nbsp;&nbsp;&nbsp;&nbsp;"Zar ih nisu mogli podesiti?" upita Klej. Viđala je rutinska čuda koja su izvodili roboti. Teško je bilo poverovati da te ravnodušne, metodične prisutnosti nisu bile u stanju da ovladaju čak ni ovim bogatim svetom svojom postojanom preciznošću.
<BR>&nbsp;&nbsp;&nbsp;&nbsp;&nbsp;"Možeš u nedogled gutati i najjači otrov ako je veoma razređen, nekoliko čestica na bilion", polako odvrati Tragač.
<BR>&nbsp;&nbsp;&nbsp;&nbsp;&nbsp;Što je više upoznavala ovu životinja, to joj se ona činila lakše dostupna, manje čudna. Ali iza Tragačevog pogleda vrebala je hladna inteligencija, tako da nikada nije bila načisto kako da shvati ono što je kazao. Malopređašnje spremno baratanje brojkama, na primer, predstavljalo je iznenadno odstupanje od njegovog škrtog načina izražavanja.
<BR>&nbsp;&nbsp;&nbsp;&nbsp;&nbsp;"Roboti mora da to znaju."
<BR>&nbsp;&nbsp;&nbsp;&nbsp;&nbsp;"Tačno, ali uzmi na primer ozon. Otrovni gas, plav, vrlo eksplozivan - a tanak sloj ovog gasa preko vazduha sve određuje."
<BR>&nbsp;&nbsp;&nbsp;&nbsp;&nbsp;Klej klimnu. Tokom dugog sumraka Zemlje ozonski omotač bio je bezbroj puta uklanjan. Ekscesi čovečanstva stalno su iznova trošili ozon. Oscilacije u sjajnosti Sunca poremetile su celokupnu ravnotežu atmosfere. Jednom je veliki meteor probio štitnike čovečanstva, koji su bili zanemareni, i umalo nije uništio civilizaciju. Sve je to ležalo zakopano u drevnim zapisima.
<BR>&nbsp;&nbsp;&nbsp;&nbsp;&nbsp;Tragač zevnu. "Roboti su preuzeli da vode računa o tim delikatnim stvarima, pa su pojednostavili problem."
<BR>&nbsp;&nbsp;&nbsp;&nbsp;&nbsp;"Izgleda da ovde drže sve pod kontrolom."
<BR>&nbsp;&nbsp;&nbsp;&nbsp;&nbsp;"Plaše se onoga čime ne mogu da vladaju."
<BR>&nbsp;&nbsp;&nbsp;&nbsp;&nbsp;"Ali mnogo čime su ovladali - Alvin im je naložio da ožive biosferu."
<BR>&nbsp;&nbsp;&nbsp;&nbsp;&nbsp;"I stvore biološki haos."
<BR>&nbsp;&nbsp;&nbsp;&nbsp;&nbsp;Tragač leže na leđa, nekako se čudno osmehujući, i stade da se češe po velikom, plavom stomaku. Pramenovi magle boje žada kovitlali su se obilato iznad toplotnog žbuna. Male životinje kružile su oko crnog grma dok je njegova postojana toplota puzila kroz vazduh. Malo se životinja plašilo bilo Klej bilo Tragača; sve vrste su već tako dugo bile i mušterije i ortaci. Čak kao da su razumele Tragačev lenji govor. Klej je podozrevala da su ih hipnotisali bogati, napevni tonovi Tragačevog glasa, laki, ali rečiti. Krug je olabavio kao da je ovaj grm bio logorska vatra. Pravu vatru, razume se, nisu smeli da upale da ih Supre ne bi otkrile.
<BR>&nbsp;&nbsp;&nbsp;&nbsp;&nbsp;Klej je slušala Tragača koji je izlagao pogled na svet svoje vrste. Mnogo posle praljudskih bića pojedine životinje stekle su inteligenciju i unele su u vlastite gene elemente rasnog sećanja. Mnogo miliona godina vladao je običaj da se mudrim vrstama usađuje briga za njihov krhki svet, da se "ugrađuje" poštovanje prema evoluciji i njihovom mestu u njoj. To je postao svojevrstan društveni cement koji je bio isto onoliko potrebna koliko i religija najranijim ljudskim oblicima, pa čak i u praljudskim bićima.
<BR>&nbsp;&nbsp;&nbsp;&nbsp;&nbsp;"Mnogi organizmi gospodarili su Zemljom", reče Tragač, "počev od sive sluzi, preko slepih crva, do džinovskih, zaboravnih reptila - a sve troje je opstalo duže nego vi, praljudska bića." Tragač je frknuo tako glasno da ju je trgnuo. "Ne znamo da li su dinosaurusi imali religiju."
<BR>&nbsp;&nbsp;&nbsp;&nbsp;&nbsp;"A tvoja vrsta?"
<BR>&nbsp;&nbsp;&nbsp;&nbsp;&nbsp;"Ja poštujem ono što postoji."
<BR>&nbsp;&nbsp;&nbsp;&nbsp;&nbsp;"Vidiš, naše pleme je odlučilo da ne uči svu tu mrtvu istoriju - mi smo imali posao koji je trebalo obaviti."
<BR>&nbsp;&nbsp;&nbsp;&nbsp;&nbsp;"I to dobar."
<BR>&nbsp;&nbsp;&nbsp;&nbsp;&nbsp;"Tako je", složi se ona zbunjeno, ali ponosno. "Podešavanje šuma kako bi opstale uprkos svom tom otpadu u vazduhu, biljaka koje mlate jedne druge - to još nije biosfera, to je haos!"
<BR>&nbsp;&nbsp;&nbsp;&nbsp;&nbsp;"Ali plodan." Žmirkajući, on izvuče voćku iz nekog skrivenog džepa u mesnatom krznu. Iscerio se, što je predstavljalo divlji prizor. Sada joj je bilo lakše da čita raspoloženja ove životinje, tako da je učestvovala u njegovoj peckavoj veselosti.
<BR>&nbsp;&nbsp;&nbsp;&nbsp;&nbsp;Razumela je Tragačeve poglede. Roboti su pomogli čovečanstvu da istakne svoju inteligenciju i osigura besmrtnost svima u Diasparu. Ali da bi svet opstajao, roboti su morali upravljati oskudnom, suvom biosferom čiji je jedini vrhunac bio ukočen, bezvredni Čovek.
<BR>&nbsp;&nbsp;&nbsp;&nbsp;&nbsp;Neka debela stvar, slična pacovu, sa šest nogu, približi se grmu. Istog časa jedno crno uže fijuknu kroz vlažni vazduh i obmota se oko plena koji zaskviča. Veliki glodar bio je zatim uvučen u ždrelo koje se odjednom razjapilo u blizini korenja grma. Pošto se grm zatvorio, došavši do večere, Klej je još nekoliko trenutaka mogla da čuje prigušene krike. Evolucija je još dejstvovala, odstranjujući promašaje iz genetskog bazena, bez treptanja i strpljivo.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
