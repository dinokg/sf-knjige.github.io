<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. BEG
<P>&nbsp;&nbsp;&nbsp;&nbsp;&nbsp;Iznenađenje i diverzija su taktike koje najbolje uspevaju ako se brzo izvedu. U Klejinom slučaju do iznenađenja trebalo je da usledi na perimetru koji su Supre podigle oko uništene Biblioteke. Još nije znala kako to da izvede.
<BR>&nbsp;&nbsp;&nbsp;&nbsp;&nbsp;Poverila je Tragaču o čemu razmišlja. Bila je ubeđena da je on neće izdati. Nije bio iznenađen ovim vestima, ili, bar, što se tiče Klej, životinja nije pokazivala nikakvu vidljivu reakciju, mada mu se krzno ustalasalo ćilibarnim šarama. Nadala se da će joj dati neki kratak, ali praktičan savet. Međutim, on je samo klimnuo i nestao u noći.
<BR>&nbsp;&nbsp;&nbsp;&nbsp;&nbsp;"Prokletstvo", promrmlja ona. Tek pošto je odlučila nešto da preduzme, beznadežnost situacije učinila joj se komičnom. Konačno, ona je ovde bila najmanje inteligentno ljudsko biće, okruženo tehnologijom koju nije ništa bolje razumela od magije.
<BR>&nbsp;&nbsp;&nbsp;&nbsp;&nbsp;Gozba se nastavila u celom kampu. Talasi talenat-govora zapljuskivali su njen um, otežavajući joj da jasno razmišlja. Nadala se da će ova bujica takođe prikriti njene planove.
<BR>&nbsp;&nbsp;&nbsp;&nbsp;&nbsp;Kroz tamu odjeknu reska eksplozija. Tragač se iznenada stvori pored nje. "Kreni", reče.
<BR>&nbsp;&nbsp;&nbsp;&nbsp;&nbsp;Povici, munje purpurnog zračenja, niz šupljih prasaka. Svetlucave ploče se pogasiše.
<BR>&nbsp;&nbsp;&nbsp;&nbsp;&nbsp;Jednostavno su se izvukli. Tragač je izveo neki trik pomoću koga je ispraznio zaštitnike u blizini Biblioteke, a Supre i roboti su istog časa reagovali. Uprkos svom naučničkom umeću, Supre su se upaničili kada je nastupilo bučno savijanje zaštitnika. Povukli su sva standardna naređenja izdata robotima i usredsredili se na ponovno uspostavljanje odbrambenih mehanizama.
<BR>&nbsp;&nbsp;&nbsp;&nbsp;&nbsp;Tragač je pažljivo posmatrao šta se dešava dok su bez žurbe prolazili kroz kamp uputivši se ka strani koja je bila najbliža šumi. "Trenutak se približavao", bilo je sve što je hteo da kaže.
<BR>&nbsp;&nbsp;&nbsp;&nbsp;&nbsp;"Ali roboti..."
<BR>&nbsp;&nbsp;&nbsp;&nbsp;&nbsp;"Oni sada neće još i ovo očekivati. Oni nikada ne shvate kada je pravi trenutak za nešto."
<BR>&nbsp;&nbsp;&nbsp;&nbsp;&nbsp;Ćutke su napustili kamp Supra, držeći se senki. Unaokolo su žurili roboti da ponovo podignu bedeme oko Biblioteke, ali njih uopšte nisu primećivali.
<BR>&nbsp;&nbsp;&nbsp;&nbsp;&nbsp;Stigli su do šume pod nebom bez Meseca, opervaženog ogrlicom od gustih zvezda. Klej napregnu vid kako bi pojačala infracrveno zračenje i iscedila boju iz bledog sjaja milion sunaca.
<BR>&nbsp;&nbsp;&nbsp;&nbsp;&nbsp;Ceo prvi sat trčali su bez prestanka, a kada je teren postao strmiji, njih dvoje usporiše. Šta god da je Tragač upotrebio da ih oslobodi, to neće dugo potrajati. Ispunjavao ju je nemir pod dičnim i rastržućim ograničenjima Supra i ne bi još dugo mogla pred njima da krije svoja osećanja. Podozrevala je da je Tragač osetio njen nemir i pripremio se da ih izvuče pre nego što Seranis pročita Klejine namere i pojača nadzor nad njom.
<BR>&nbsp;&nbsp;&nbsp;&nbsp;&nbsp;Posle izvesnog vremena Klej je zaboravila na sve nevolje i predala se isceliteljskom naručju šume. Iz razgovora Supri razabrala je da ona i njeni srodnici nisu bili prava, originalna ljudska bića koja su proistekla iz prirodnih sila daleke starine, ali to gotovo i da nije bilo važno. Mada joj se genetski sklop lako mogao izmeniti, što se pokazalo kod uključivanja u talenat-misli, Supre su se držale originala kada su oživljavale njenu vrstu. Sama šuma koja ju je okruživala i dalje je uspevala da prodre u dubine njenog bića.
<BR>&nbsp;&nbsp;&nbsp;&nbsp;&nbsp;Tragač nije usporavao svoj ritmički korak; njegove četiri noge kao da su klizile po tlu dok je rukama uklanjao prepreke, krčeći oboma put. "Sada nas sigurno već traže", primeti Klej posle dugog ćutanja.
<BR>&nbsp;&nbsp;&nbsp;&nbsp;&nbsp;"Da. Ono što sam uradio istrošiće se brzo."
<BR>&nbsp;&nbsp;&nbsp;&nbsp;&nbsp;"Šta si to uradio?"
<BR>&nbsp;&nbsp;&nbsp;&nbsp;&nbsp;Tragač je pogleda, otvori iskrivljena usta, ali ništa ne reče.
<BR>&nbsp;&nbsp;&nbsp;&nbsp;&nbsp;"Je li to nešto što ne smem da znam?"
<BR>&nbsp;&nbsp;&nbsp;&nbsp;&nbsp;"To je nešto što ne možeš da znaš."
<BR>&nbsp;&nbsp;&nbsp;&nbsp;&nbsp;"Oh." Navikla se već da je Supre prave glupačom. Tragač, čija je vrsta nastala dobrih sto miliona godina posle praljudskih bića, nije se razmetao svojim sposobnostima, ali su one zbog toga izgledale još strašnije.
<BR>&nbsp;&nbsp;&nbsp;&nbsp;&nbsp;"Ipak nas mogu pronaći", reče ona. "Supre znaju toliko trikova."
<BR>&nbsp;&nbsp;&nbsp;&nbsp;&nbsp;"Moramo potražiti zaklon. Još je nešto na nebu."
<BR>&nbsp;&nbsp;&nbsp;&nbsp;&nbsp;Ona podiže pogled, ali vide samo maglu koja se nisko spustila. Teško je disala od naprezanja da drži korak sa Tragačem dok su se probijali kroz gustiš. "Kako to da nas ne vide?"
<BR>&nbsp;&nbsp;&nbsp;&nbsp;&nbsp;"Mi plivamo u kadi života."
<BR>&nbsp;&nbsp;&nbsp;&nbsp;&nbsp;Ova tvrdnja je svakim korakom postajala sve istinitija. Zalazili su sve dublje u zagrljaj zemlje koja se živo menjala. Gljive i lišajevi prekrivali su svaki vidljivi kamen. Njihova debela, gnjila boja radila je sa vidljivom energijom, stvarajući mehuriće i peneći se dok je jela kamen i ispuštala vetrove u maglu što je polegla iznad tla. Na mestima gde su oni obavili svoj posao već je počela da raste isprepletena trava.
<BR>&nbsp;&nbsp;&nbsp;&nbsp;&nbsp;Klej je oprezno koračala kroz ogolelu oblast poprskanu žutozelenim mrljama, plašeći se da koja ne napadne njena stopala. Nisu sve pare što su počivale povrh predela obuzetog groznicom predstavljale puke bioproizvode čija je namena bila da osole atmosferu malim količinama korisnih elemenata. Leteći crvi iznenada se podigoše sa stabljike plesnjivog korova i sjatiše se oko njih. Užasnuvši se, počela je da ih tera rukama, ali joj Tragač smireno preporuči: "Budi mirna. Žedni su."
<BR>&nbsp;&nbsp;&nbsp;&nbsp;&nbsp;Oblak se opalno prelivao, a jedinke koje su ga sačinjavale podsećale su na sićušne leteće komadiće leda koji odbijaju bledu svetlost zvezda. I pored svega, izgledali su pametno dok su tako predano i vešto zujali. Leteli su oko nje u pravilnim krugovima. Shvatila je da ona njima mora da izgleda poput planine od hemijske letine. "Šta to oni..."
<BR>&nbsp;&nbsp;&nbsp;&nbsp;&nbsp;"Ne govori. Namirisaće ti stomačnu oblogu i zaroniće ti niz grlo."
<BR>&nbsp;&nbsp;&nbsp;&nbsp;&nbsp;Odmah je ućutala i zatvorila nozdrve. Preklopna hrskavica u njenom nosu bila je korisna jer je onemogućavala gubljenje vode u pustinjama drevne Zemlje, kojih se tek nejasno sećao čak i Čuvar Zapisa. Sada je sprečavala lepetave crve, dok je ona zadržavala vazduh dugo i bolno, pitajući se šta je to hranljivi miris probavnih kiselina. Čvrsto je zatvorila i oči, škrgučući zubima. Kada bi smela sebi da dozvoli da vrisne, samo jednom...
<BR>&nbsp;&nbsp;&nbsp;&nbsp;&nbsp;Magla je oklevala, ljutito zujeći, a zatim otišla u potragu za nekom ukusnijom gozbom.
<BR>&nbsp;&nbsp;&nbsp;&nbsp;&nbsp;"Oni tragaju da bi našli i izmenili", reče Tragač. "Ne samo da bi se najeli."
<BR>&nbsp;&nbsp;&nbsp;&nbsp;&nbsp;"Otkud znaš?" zamišljeno ga upita ona.
<BR>&nbsp;&nbsp;&nbsp;&nbsp;&nbsp;"U moje doba postojali su mnogi oblici koji su živeli od hemijskog umeća. Radili su na samim molekulima, preobražujući čvrste minerale u elegantne i korisne.
<BR>&nbsp;&nbsp;&nbsp;&nbsp;&nbsp;Klej zadrhta. "Od njih sam se sva naježila."
<BR>&nbsp;&nbsp;&nbsp;&nbsp;&nbsp;"Očigledno su stvoreni da bi pomogli lišajevima u razaranju i pripremanju tla za život."
<BR>&nbsp;&nbsp;&nbsp;&nbsp;&nbsp;"Nikada ih ranije nisam videla."
<BR>&nbsp;&nbsp;&nbsp;&nbsp;&nbsp;"Oni spravljaju napitke u svojoj molekularnoj kuhinji na obodu šume. Tvoja vrsta živi duboko u šumi."
<BR>&nbsp;&nbsp;&nbsp;&nbsp;&nbsp;"Nadam se..."
<BR>&nbsp;&nbsp;&nbsp;&nbsp;&nbsp;"Dosta priče. Požuri."
<BR>&nbsp;&nbsp;&nbsp;&nbsp;&nbsp;Brzo su trčali. Tragač je često zastajkivao da malo otpuzi napred i oslušne tle. Klej je bilo potrebno vreme da uskladi hemijski sastav svoje krvi. Povremeno hodanje pomoglo joj je da ubaci hormonalna uputstva koja će zaustaviti menstrualni ciklus i pojačati izdržljivost. Stalno je podizala pogled ka nebu na kome se izdizalo središte Galaksije. Njegovo paučinasto zračenje nije bilo dobrodošlo; osećala se kao da je na otvorenom.
<BR>&nbsp;&nbsp;&nbsp;&nbsp;&nbsp;Skačući duž strme padine brda, Tragač reče: "Dolaze."
<BR>&nbsp;&nbsp;&nbsp;&nbsp;&nbsp;"Supre?" upita ona.
<BR>&nbsp;&nbsp;&nbsp;&nbsp;&nbsp;"I još nešto."
<BR>&nbsp;&nbsp;&nbsp;&nbsp;&nbsp;"To si saznao osluškujući..."
<BR>&nbsp;&nbsp;&nbsp;&nbsp;&nbsp;Tragač je čučnuo, njuška mu se suzila, uši raširile. U jednom trenutku bio je potpuno miran, a već u sledećem je krenuo, ovog puta mnogo brže. Ona potrča da ga sustigne. "Šta..."
<BR>&nbsp;&nbsp;&nbsp;&nbsp;&nbsp;"Napred", doviknu joj on.
<BR>&nbsp;&nbsp;&nbsp;&nbsp;&nbsp;Isprekidano je disala dok su se teškom mukom peli uskom stazom. Duboka bas nota kao da je dopirala odasvud dok nije shvatila da je oseća stopalima. Jedan vrh iznad njih rastvori se uz prasak i stenjanje i iz njega iznenada izbi gejzir. Tone vode šiknuše visoko i stadoše da prskaju okolinu. Zasuše ih krupne kapi.
<BR>&nbsp;&nbsp;&nbsp;&nbsp;&nbsp;Tragač povika: "Nova reka. Napetost stene danima je rasla i zato sam potražio mesto gde će izbiti. Obezbediće nam nakratko zaklon."
<BR>&nbsp;&nbsp;&nbsp;&nbsp;&nbsp;Kapi su dobovale po Klej. Tragač joj dade znak da požuri. Kroz mlaz vode iznad glave ugledala je deliće zračenja svih duginih boja kako u kaskadama padaju preko neba.
<BR>&nbsp;&nbsp;&nbsp;&nbsp;&nbsp;"Traži", izjavi Tragač.
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Ne ko, nego šta. Ono što je uništilo Biblioteku."
<BR>&nbsp;&nbsp;&nbsp;&nbsp;&nbsp;Posmatrali su kako se filigranska užarenost širi i raste. Kroz izmaglicu gejzira nestalna paučinasta ustrojstva sijala su poput neke šare rasprostrte preko celog čovečanstva. Klej je već ranije imala prilike da vidi ovu prelepu tapiseriju - da je vidi kako se spušta i donosi munjevitu smrt svima koje je volela. Njena elegantna hladnoća zabola joj se u srce olovnom čvrstinom. Uspela je da se oslobodi užasa, ali on se sada vratio. Ti svetlucavi pipci pratili su je, paleći sve unaokolo, i umalo je nisu ubili. Žudela je da pronađe načina da uzvrati. Rat. Ta drevna reč odzvanjala joj je ubrzanim pulsom, u zapaljenim nozdrvama, na suvim, zategnutim usnama.
<BR>&nbsp;&nbsp;&nbsp;&nbsp;&nbsp;Odeća joj se pripijala uz telo dok je stajala na kiši koja je po njoj dobovala, nadajući se da ih je ovaj kratkovečni vodoskok spasao. Koliko dugo je ova izmaglica mogla da ih skriva?
<BR>&nbsp;&nbsp;&nbsp;&nbsp;&nbsp;A onda su se između gipkog sevanja pojavile ćilibarne tačke - delo Supra koje se širilo iz Biblioteke. Dugo je čekala da ih ugleda iza sebe, ali oni nisu pretraživali tle. Umesto toga kretali su se u formacijama oko šarolikih svetlucavih talasa.
<BR>&nbsp;&nbsp;&nbsp;&nbsp;&nbsp;Tragač je bio skroz mokar, a krzno mu je potamnelo od vlage. "Dole", reče on zapovednički.
<BR>&nbsp;&nbsp;&nbsp;&nbsp;&nbsp;Uvukoše se u plitku pećinu. Gejzir koji je stvarao reku raširio je baldahin od magle, ali Klej je uspela da podesi vid, tako da je razabirala nejasne slike koje je nazirala kroz pramenove. Ona i Trgač posmatrali su zamršena izmicanja i skretanja brodova Supra dok su se trudili da opkole i uguše sjajna koplja koja su odozgo letela prema tlu.
<BR>&nbsp;&nbsp;&nbsp;&nbsp;&nbsp;"Voda će nas izvesno vreme skrivati", reče Tragač.
<BR>&nbsp;&nbsp;&nbsp;&nbsp;&nbsp;"Da li su se opet okomili na Biblioteku?"
<BR>&nbsp;&nbsp;&nbsp;&nbsp;&nbsp;"Ne. Izgleda da... tamo."
<BR>&nbsp;&nbsp;&nbsp;&nbsp;&nbsp;Jedna traka blistavosti probi se kroz ćilibarnu kesu koju su ispreli brodovi Supra. Zaronila je prema zemlji i vrtoglavo se rasprsla u prste bockave svetlosti. Ovi pojuriše preko planina, pa u doline, poput potočića uzburkane reke što teče vazduhom. Jedna narandžasta spiralna nit suknu blizu njih, besno pucketajući. Trenutak se zadržala na putu kojim su došli, kao da njuši trag, a onda je odjurila dalje, ostavivši za sobom samo besno praskanje koje je polako slabilo.
<BR>&nbsp;&nbsp;&nbsp;&nbsp;&nbsp;Supre su, izgleda, uspele da zarobe preostala sjajna koplja. Udarci se raspršiše u boje i stadoše da se mute po nebu poput brze, zarobljene vatre, koju su Supre odbijali munjama.
<BR>&nbsp;&nbsp;&nbsp;&nbsp;&nbsp;A onda je nebo zgaslo kao da ga je napustilo nepoznato prisustvo. Ćilibarni brodovi Supra okrenuše nazad prema Biblioteci.
<BR>&nbsp;&nbsp;&nbsp;&nbsp;&nbsp;"Imamo sreće", izjavi Tragač.
<BR>&nbsp;&nbsp;&nbsp;&nbsp;&nbsp;Klej primeti: "Dobar ti je taj trik sa vodom."
<BR>&nbsp;&nbsp;&nbsp;&nbsp;&nbsp;"Sumnjao sam da će uspeti."
<BR>&nbsp;&nbsp;&nbsp;&nbsp;&nbsp;"Stavio si na kocku naše živote...?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Baš dobro što ne grešiš."
<BR>&nbsp;&nbsp;&nbsp;&nbsp;&nbsp;"Oh, grešim ja i te kako." Tragač uzdahnu kao da je umoran. "Živeti znači grešiti."
<BR>&nbsp;&nbsp;&nbsp;&nbsp;&nbsp;Klej se namršti. "Ma hajde, Tragaču! Neko ti pomaže, imaš neku vezu."
<BR>&nbsp;&nbsp;&nbsp;&nbsp;&nbsp;"Ja sam smrtan kao i ti."
<BR>&nbsp;&nbsp;&nbsp;&nbsp;&nbsp;"S čim si to povezan?" bila je uporna Klej.
<BR>&nbsp;&nbsp;&nbsp;&nbsp;&nbsp;On podiže jedno ćilibarno rame; nije umela da protumači taj njegov gest. "Sa svime. I ničim. Teško je razgovarati o tome na ovom ograničenom jeziku. I besmisleno."
<BR>&nbsp;&nbsp;&nbsp;&nbsp;&nbsp;"Pa, u svakom slučaju, to će Supre zabaviti neko vreme. Već su otkrili kako mogu da se bore protiv munje."
<BR>&nbsp;&nbsp;&nbsp;&nbsp;&nbsp;"Tražila je nas, znala je da smo pobegli."
<BR>&nbsp;&nbsp;&nbsp;&nbsp;&nbsp;"Kako je mogla da zna?"
<BR>&nbsp;&nbsp;&nbsp;&nbsp;&nbsp;"To je inteligencija oslobođena materije kojoj su dostupni nama nepoznati načini saznanja." Tragač je već krenuo dalje, okliznuo se na šljunku i ispružio, odronivši kamenčiće koji se bučno otkotrljaše niz padinu. Ponovo se podigao, dok mu se umor ogledao u očima, i krenuo dalje "kučeći", kako se to nekada zvalo, ali sada više nije postojao takav opis, jer više nije bilo pasa.
<BR>&nbsp;&nbsp;&nbsp;&nbsp;&nbsp;Posrčući preko kamenitog grebena, Tragač dodade: "I treba da ostanu nepoznati."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
