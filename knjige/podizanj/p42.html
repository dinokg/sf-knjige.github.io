<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. AKI
<P>&nbsp;&nbsp;&nbsp;&nbsp;&nbsp;Žureći da stigne na most pre smene straže, Aki je pošao prečicom kroz ustavu. U hitnji je stigao do pola velike prostorije pre no što je primetio da se išta izmenilo.
<BR>&nbsp;&nbsp;&nbsp;&nbsp;&nbsp;Okrenuo se preko glave da se zaustavi. Škržna pluća su mu otežala i nazvao je samog sebe idiotom što jurca i izvodi akrobacije kad nema dovoljno kiseonika.
<BR>&nbsp;&nbsp;&nbsp;&nbsp;&nbsp;Aki se osvrnuo. Ustava je bila praznija nego obično.
<BR>&nbsp;&nbsp;&nbsp;&nbsp;&nbsp;Kapetanov čamac izgubljen je u Grozdastom plićaku. Teške saonice i dosta opreme preneto je u tenanijsku olupinu, a poručnik Hikahi juče je tamo odvezla i skif.
<BR>&nbsp;&nbsp;&nbsp;&nbsp;&nbsp;Bila je neka gužva oko drugog čamca, poslednjeg i najvećeg iz 'Brazdačeve' flotile. Nekoliko delfina koristilo je mehaničke hodače da bi preneli sanduke do čamca. Aki je zaboravio hitnju da stigne blagovremeno na dužnosti i u dugoj spirali spustio se do grupe.
<BR>&nbsp;&nbsp;&nbsp;&nbsp;&nbsp;Doplivao je do jednog od delfina na 'pauku' koji je nosio veliku kutiju u servo-rukama.
<BR>&nbsp;&nbsp;&nbsp;&nbsp;&nbsp;"Hej, Sup-peh, šššta se dešava?" Aki je pazio da mu rečenice budu kratke i jednostavne. Poboljšavao je svoj anglički u oksivodi, ali šta bi ostali mislili kad bi čuli Kalafijanca kako se muči sa izgovorom?
<BR>&nbsp;&nbsp;&nbsp;&nbsp;&nbsp;Drugi delfin je podigao pogled. "Oh, dobar dan, Aki. Promena naredbi, eto šta je. Proveravamo da li drugi čamac može da dejstvuje u sssvemiru. Treba i da ukrcamo ove kutije."
<BR>&nbsp;&nbsp;&nbsp;&nbsp;&nbsp;"A ššš-t...mislim, kakve su to kutije?"
<BR>&nbsp;&nbsp;&nbsp;&nbsp;&nbsp;"Dokumentacija doktora Meca, izgleda". Treća paukova ruka mahnula je prema gomili vodootpornog kartona. "Zamissslite, tu su dedovi i unuci svakog od nas, poređani na GaAs čipovima. To vam daje osećanje kontinuiteta, zar ne?"
<BR>&nbsp;&nbsp;&nbsp;&nbsp;&nbsp;Sup-peh je poticao iz Južnoatlantske zajednice, koja je negovala neobično izražavanje. Aki se pitao da li je u pitanju ekscentričnost ili jednostavna nespretnost. "Missslio sam da si upućen na snabdevanje tenanijskog broda?" Upitao je. Sup-pehu su obično dodeljivani zadaci koji su tražili najmanje spretnosti.
<BR>&nbsp;&nbsp;&nbsp;&nbsp;&nbsp;"Bio sam, ali snabdevanja su otkazana, nisste čuli? Brod je zatvoren do daljnjeg. Plivamo dokoni dok ssse ne razjasni kapetanovo stanje."
<BR>&nbsp;&nbsp;&nbsp;&nbsp;&nbsp;"Šššt-ta?" Aki se zagrcnuo. "Kapetan...?"
<BR>&nbsp;&nbsp;&nbsp;&nbsp;&nbsp;"Povređen u inspekciji izvan broda. Strujni udar, kažu. Jedva su ga našli pre nego što je nessstalo vazduha. Sad je u nesvesti. Takata-Džim ga zamenjuje."
<BR>&nbsp;&nbsp;&nbsp;&nbsp;&nbsp;Aki je ostao šokiran. Bio je suviše zaprepašćen da bi primetio kako se Sup-peh naglo okreće i vraća na posao kad im se približila vrlo krupna prilika.
<BR>&nbsp;&nbsp;&nbsp;&nbsp;&nbsp;"Treba li vam nešto, gospodine Aki?" Glas ogromnog delfina zazvučao je gotovo sarkastično.
<BR>&nbsp;&nbsp;&nbsp;&nbsp;&nbsp;"K'ta-Džone", pribrao se Aki, "šta se desilo kapetanu?"
<BR>&nbsp;&nbsp;&nbsp;&nbsp;&nbsp;Sledio se od podoficirovog držanja. Nije to bio običan nedostatak poštovanja prema Akijevom činu. K'ta-Džon je odgovorio na trinarnom.
<BR>
<BR>&nbsp;&nbsp;&nbsp;&nbsp;&nbsp;* Postoje neki
<BR>&nbsp;&nbsp;&nbsp;&nbsp;&nbsp;Predlozi
<BR>&nbsp;&nbsp;&nbsp;&nbsp;&nbsp;* Kako da doznaš više - *
<BR>&nbsp;&nbsp;&nbsp;&nbsp;&nbsp;* Idi i pitaj
<BR>&nbsp;&nbsp;&nbsp;&nbsp;&nbsp;Svog vođu
<BR>&nbsp;&nbsp;&nbsp;&nbsp;&nbsp;* Koji te čeka na kopnu - *
<BR>
<BR>&nbsp;&nbsp;&nbsp;&nbsp;&nbsp;Gotovo drsko zamahnuvši jednom rukom oklopa, K'ta-Džon se okrenuo i zaplivao da se pridruži svojoj posadi. Aki je odleteo par metara unazad od talasanja vode iza njegovih snažnih pokreta. Znao je da ne vredi da ga zove nazad. Nešto u K'ta-Džonovom trinarnom odgovoru kazalo mu je da bi to bilo beskorisno. Odlučio je da to prihvati kao upozorenje i okrenuo se da požuri prema glavnom liftu i ode na most.
<BR>&nbsp;&nbsp;&nbsp;&nbsp;&nbsp;Iznenada je postao svestan koliko je najboljih delfina iz 'Brazdačeve' posade odsutno. Tišt, Hikahi, Karket, S'tat i Srećni Ka - svi su otišli na tenanijski brod. Tako je K'ta-Džon ispao najstariji podoficir!
<BR>&nbsp;&nbsp;&nbsp;&nbsp;&nbsp;A ni Kipiru nije bio tu. Aki nije verovao spletkama koje je čuo o pilotu. Oduvek je smatrao Kipirua za najhrabrijeg člana posade, pored toga što je bio i najbrži plivač. Poželeo je da su Kipiru i Tošio sad tu. Oni bi mu pomogli da sazna šta se dešava!
<BR>&nbsp;&nbsp;&nbsp;&nbsp;&nbsp;Pored lifta je zatekao grupu od četiri Tursiopsa, sakupljena u uglu ustave i naizgled ničim zauzeta. Delovali su mrzovoljno i ravnodušno.
<BR>&nbsp;&nbsp;&nbsp;&nbsp;&nbsp;"Sus'ta, šta se dešava?" Upitao je. "Zar nemate posla?"
<BR>&nbsp;&nbsp;&nbsp;&nbsp;&nbsp;Vezista je podigao pogled i savio rep, što je kod delfina označavalo sleganje ramenima. "Zašto pitate?"
<BR>&nbsp;&nbsp;&nbsp;&nbsp;&nbsp;"Zato što...pa, imamo sssvoje dužnosti! Šta vas je uhvatilo?"
<BR>&nbsp;&nbsp;&nbsp;&nbsp;&nbsp;"K-kapetan..." počeo je drugi delfin.
<BR>&nbsp;&nbsp;&nbsp;&nbsp;&nbsp;Aki ga je prekinuo. "Kapetan bi vam prvi rekao da treba istrajati!" Prešao je na trinarni.
<BR>
<BR>&nbsp;&nbsp;&nbsp;&nbsp;&nbsp;* Pomislite na
<BR>&nbsp;&nbsp;&nbsp;&nbsp;&nbsp;Daleko nebo -
<BR>&nbsp;&nbsp;&nbsp;&nbsp;&nbsp;* Na Zemlju, Zemlju!
<BR>&nbsp;&nbsp;&nbsp;&nbsp;&nbsp;Koja nas čeka... *
<BR>
<BR>&nbsp;&nbsp;&nbsp;&nbsp;&nbsp;Sus'ta je zatreptao i pokušao da odbaci očajničko držanje. Ostali su sledili njegov primer.
<BR>&nbsp;&nbsp;&nbsp;&nbsp;&nbsp;"Razumem, Aki. Pokušaćemo."
<BR>&nbsp;&nbsp;&nbsp;&nbsp;&nbsp;Aki je klimnuo glavom. "Vrlo dobro. Nastavite u duhu Kininka."
<BR>&nbsp;&nbsp;&nbsp;&nbsp;&nbsp;Ušao je u lift i zazviždao šifru mosta. Dok su se vrata zatvarala, video je delfine kako odlaze, verovatno prema svojim radnim mestima.
<BR>&nbsp;&nbsp;&nbsp;&nbsp;&nbsp;Bilo je teško postaviti se i delovati umirujuće kad je želeo jedino da sazna nešto više. Ali, da bi delovao umirujuće, morao se pretvarati da zna više od njih.
<BR>&nbsp;&nbsp;&nbsp;&nbsp;&nbsp;Kornjačini ujedi! Pokvareni motori! Koliko je teško povređen kapetan? Kakve ćemo izglede imati ako izgubimo Kraidaikija?
<BR>&nbsp;&nbsp;&nbsp;&nbsp;&nbsp;Odlučio je da bude što mirniji i neprimetniji neko vreme... dok ne sazna šta se dešava. Znao je da je kadet uvek najviše izložen, pošto ima dužnosti oficira, a nikakvu zaštitu.
<BR>&nbsp;&nbsp;&nbsp;&nbsp;&nbsp;I kadet je uvek poslednji koji saznaje šta se dešava!
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
