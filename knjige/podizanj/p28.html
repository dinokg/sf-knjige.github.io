<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. GALAKTINCI
<P>&nbsp;&nbsp;&nbsp;&nbsp;&nbsp;Bei Čohoan je jedino mogla čudom da se čudi veličini bitke. Kako li su fanatici uspeli da sakupe tolike snage za tako kratko vreme?
<BR>&nbsp;&nbsp;&nbsp;&nbsp;&nbsp;Bein mali sintijski izviđački brod krstario je niz drevnu, kamenitu, mlaznu struju preostalu iza davno nestale komete. Sistem Kitsemenija plamteo je od jasnih bleskova. Njeni ekrani pokazivali su svuda unaokolo, mrseći se, potirući i ponovo razdvajajući. Savezništva su se stvarala i raspadala kad god bi neka strana pomislila da je u prednosti. U kršenjima pravila Instituta za civilizovno ratovanje nije bilo nikakve milosti.
<BR>&nbsp;&nbsp;&nbsp;&nbsp;&nbsp;Bei je bila iskusan uhoda Sintijske Enklave, ali nikad nije videla išta nalik ovome.
<BR>&nbsp;&nbsp;&nbsp;&nbsp;&nbsp;"Bila sam posmatrač kod Pahlatutla, kad su štićenici J'81eka raskinuli ugovornost na bojnom polju. Videla sam okršaj Abdikatora i Pokorenih Saveznika u obrednom ratu. Ali nikada nisam videla ovako bezuman pokolj! Zar oni nemaju ponosa? Zar nemaju poštovanja prema umetnosti rata?"
<BR>&nbsp;&nbsp;&nbsp;&nbsp;&nbsp;Čak i dok je posmatrala, Bei je videla kako se najjače savezništvo raspada naglom izdajom, kad se jedan bok sručio na drugi.
<BR>&nbsp;&nbsp;&nbsp;&nbsp;&nbsp;Gadljivo je frknula. "Verolomni fanatici", zagunđala je.
<BR>&nbsp;&nbsp;&nbsp;&nbsp;&nbsp;Začulo se čegrtanje sa police levo od nje. Posmatrao ju je red sitnih ružičastih očiju.
<BR>&nbsp;&nbsp;&nbsp;&nbsp;&nbsp;"Ko je to rekao?" Streljala je očima male, hrčkolike vazune, koji su virili kroz otvore svojih sopstvenih, malih, špijunskih kugli. Počeli su da trepću i veselo žagore, ali nisu joj neposredno odgovorili.
<BR>&nbsp;&nbsp;&nbsp;&nbsp;&nbsp;Bei je frknula. "Pa, u pravu ste, naravno. Fanatici su sposobni da brzo reaguju. Ne traće vreme u razmatranjima nego odmah deluju, za razliku od nas umerenijih, koji moramo da razmislimo pre nego što išta učinimo."
<BR>&nbsp;&nbsp;&nbsp;&nbsp;&nbsp;Naročito uvek oprezni Sintijci, pomislila je. Zemljani bi trebalo da nam budu saveznici, ali mi prvo bojažljivo razgovaramo i razmišljamo, protestujemo kod važnih Instituta i uz velike troškove šaljemo izviđače da uhode fanatike.
<BR>&nbsp;&nbsp;&nbsp;&nbsp;&nbsp;Vazuni su upozoravajuće začegrtali.
<BR>&nbsp;&nbsp;&nbsp;&nbsp;&nbsp;"Znam!" obrecnula se. "Zar mislite da nemam pojma o svom poslu? Dobro, imamo osmatračku sondu pred sobom. Neka se jedan od vas pobrine za nju i nemojte me gnjaviti! Ne vidite da sam zauzeta?"
<BR>&nbsp;&nbsp;&nbsp;&nbsp;&nbsp;Očice su zatreptale. Jedan par je nestao kad se vazun povukao u svoj maleni brod i zatvorio ulaz. Sledećeg trenutka izviđački brod uzdrhtao je kad ga je sonda napustila.
<BR>&nbsp;&nbsp;&nbsp;&nbsp;&nbsp;Srećno ti bilo, verni štićeniče, pomislila je. Sa lažnom smirenošću posmatrala je kako se vazunov brodić upućuje prema planetoidnom otpadu, prikradajući se osmatračkoj sondi koja im je ležala na putu.
<BR>&nbsp;&nbsp;&nbsp;&nbsp;&nbsp;Jedan nevažni izviđač, gorko je pomislila. Timbrimi se bore za život. Zemlja je opkoljena, polovina njenih kolonija je zauzeta, a mi Sintijci i dalje čekamo i gledamo, gledamo i čekamo, i samo ja i moja ekipa smo poslati kao posmatrači!
<BR>&nbsp;&nbsp;&nbsp;&nbsp;&nbsp;Iznenada je blesnuo mali plamen, šaljući jasne senke kroz asteroidni pojas. Vazuni su tiho, bolno uzdahnuli, brzo ućutavši kad je Bei pogledala prema njima.
<BR>&nbsp;&nbsp;&nbsp;&nbsp;&nbsp;"Ne sakrivajte svoja osećanja od mene, hrabri moji vazuni", promrmljala je. "Vi ste štićenici i hrabri ratnici, a ne robovi. Ožalite svoga druga koji je dostojno umro za nas."
<BR>&nbsp;&nbsp;&nbsp;&nbsp;&nbsp;Pomislila je na svoj hladni, oprezni narod, među kojima se uvek osećala kao stranac.
<BR>&nbsp;&nbsp;&nbsp;&nbsp;&nbsp;"Osećajte!" zahtevala je, iznenađena sopstvenim ogorčenjem. "Nije sramota brinuti za druge, mali moji vazuni. U tome možete nadmašiti svoje pokrovitelje, kada budete odrasli i osamostalili se!"
<BR>&nbsp;&nbsp;&nbsp;&nbsp;&nbsp;Bei je upravila brod bliže vodenom svetu gde je besnela bitka, osećajući se bliskijom svojim malim štićeničkim sadruzima nego sopstvenoj, uvek opreznoj rasi.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
