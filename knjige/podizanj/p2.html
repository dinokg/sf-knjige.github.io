<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>PROLOG
<P>&nbsp;&nbsp;&nbsp;&nbsp;&nbsp;IZ DNEVNIKA DŽILIJAN BASKIN
<BR>
<BR>&nbsp;&nbsp;&nbsp;&nbsp;&nbsp;'Brazdač' hramlje kao pas na tri noge.
<BR>&nbsp;&nbsp;&nbsp;&nbsp;&nbsp;Juče smo preduzeli rizičan skok ispred samog nosa Galaktinaca koji nas progone. Jedino kolo verovatnoće koje je preživelo bitku kod Morgana gunđalo je i ječalo, ali na kraju nas je dovelo dovde, do područja slabe gravitacije oko male zvezde druge klase, patuljka po imenu Kitsemeni.
<BR>&nbsp;&nbsp;&nbsp;&nbsp;&nbsp;Biblioteka ima registrovan nastanjiv svet na orbiti oko nje, planetu Kitrup.
<BR>&nbsp;&nbsp;&nbsp;&nbsp;&nbsp;Reč 'nastanjiv' je suviše optimistička. Tom, Hikaki i ja proveli smo sate sa kapetanom u potrazi za još nekom mogućnošću. Na kraju je Kraidaiki odlučio da nas dovede ovamo.
<BR>&nbsp;&nbsp;&nbsp;&nbsp;&nbsp;Kao lekar, grozim se spuštanja na tako opasnu planetu, ali Kitrup je vodeni svet, a naša uglavnom delfinska posada mora imati vodu u kojoj će se kretati da bi mogla da osposobi brod. Kitrup je bogat teškim metalima i trebalo bi da poseduje sirovine koje su nam neophodne.
<BR>&nbsp;&nbsp;&nbsp;&nbsp;&nbsp;Takođe ima tu prednost da je slabo posećen. Biblioteka kaže da je tako već odavno. Možda se Galaktinci neće setiti da nas tu potraže.
<BR>&nbsp;&nbsp;&nbsp;&nbsp;&nbsp;Rekla sam to Tomu prošle noći, dok smo se držali za ruke i posmatrali kako disk planete postepeno raste u vidnom polju sa jedne od paluba za rekreaciju. Na prvi pogled, to je sasvim lep, plavičast svet, optočen pramenjem oblaka. Noćna strana delimično je osvetljena svetlucanjem vulkana i sevanjem munja.
<BR>&nbsp;&nbsp;&nbsp;&nbsp;&nbsp;Rekla sam Tomu da sam sigurna da nas niko neće slediti ovamo, izgovarajući proročanstvo što sam samouverenije mogla, ali nisam zavarala nikoga. Tom se smešio i ćutao, povlađujući mom napadu optimizma.
<BR>&nbsp;&nbsp;&nbsp;&nbsp;&nbsp;Doći će oni ovamo, naravno. Postoji samo nekoliko međuprostornih staza koje je 'Brazdač' mogao da iskoristi bez upotrebe prenosne tačke. Jedino se postavlja pitanje da li možemo završiti popravke i otići odvade pre nego što Galaktinci dođu po nas.
<BR>&nbsp;&nbsp;&nbsp;&nbsp;&nbsp;Tom i ja smo imali nekoliko sati za sebe, prvi put posle više dana. Vratili smo se u kabinu i vodili ljubav.
<BR>&nbsp;&nbsp;&nbsp;&nbsp;&nbsp;Pišem ovo dok on spava. Ne zanm kada ću ponovo imati prilike.
<BR>&nbsp;&nbsp;&nbsp;&nbsp;&nbsp;Kapetan Kradiaki upravo se javio. Želi da se oboje pojavimo na mostu, verovatno da bi nas fini videli i znali da su njihovi ljudski pokrovitelji u blizini. Čak i iskusan vasionski putnik kao što je Kraidaiki može ponekad da oseti takvu potrebu.
<BR>&nbsp;&nbsp;&nbsp;&nbsp;&nbsp;Kad bismo bar i mi, ljudi, imali neko takvo psihološko uporište.
<BR>&nbsp;&nbsp;&nbsp;&nbsp;&nbsp;Vreme je da završim i probudim svog umornog prijatelja. No, pre toga hoću da zabeležim nešto što mi je Tom rekao prošle noći, dok smo posmatrali olujna mora Kitrupa.
<BR>&nbsp;&nbsp;&nbsp;&nbsp;&nbsp;Okrenuo se prema meni, nasmešio onako neobično kao uvek kad ima nešto ironično na umu i odzviždao kratki haiku na delfinskom trinarnom.
<BR>
<BR>&nbsp;&nbsp;&nbsp;&nbsp;&nbsp;* Zvezde podrhtavaju od oluje
<BR>&nbsp;&nbsp;&nbsp;&nbsp;&nbsp;* Vode gromovito tutnje -
<BR>&nbsp;&nbsp;&nbsp;&nbsp;&nbsp;* Ipak, jesmo li mokri, ljubavi? *
<BR>
<BR>&nbsp;&nbsp;&nbsp;&nbsp;&nbsp;Morala sam da se nasmejem. Ponekad mislim da je Tom napola delfin.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
