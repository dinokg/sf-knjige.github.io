<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>77. TOŠIO
<P>&nbsp;&nbsp;&nbsp;&nbsp;&nbsp;Kiša je lila kao iz kabla, hučeći u noći. Sjajne, širokolisne biljke nesigurno su se njihale pod promenljivim udarima vetra koji kao da nije mogao da se odluči za pravac. Mokro lišće se presijavalo kad bi dva Kitrupova obližnja meseca zakratko sinula kroz oblake.
<BR>&nbsp;&nbsp;&nbsp;&nbsp;&nbsp;Na udaljenom južnom kraju ostrva, grubo ispleten krov propuštao je kišu u tankim mlazevima. Kapala je na oklop malog svemirskog broda. Voda je stvarala polukružne barice na blago zaobljenoj metalnoj površini, a zatim se slivala potočićima. Lupkanje teških kapi po krovu bilo je praćeno šljapkanjem, dok su se mlazevi slivali u blato i bilje ispod valjkaste letelice.
<BR>&nbsp;&nbsp;&nbsp;&nbsp;&nbsp;Voda je oticala niz zdepaste stazisne držače, stvarala krivudave tragove preko prednjih stakala, tamne i bistre pod povremenom mesečinom.
<BR>&nbsp;&nbsp;&nbsp;&nbsp;&nbsp;Mlazevi su prodirali kroz uske pukotine oko krmenih ustava, koristeći ih da u pravoj liniji dospeju do blatnjavog tla.
<BR>&nbsp;&nbsp;&nbsp;&nbsp;&nbsp;Začulo se tiho, mehaničko šištanje, jedva nešto glasnije od kiše. Pukotine oko ulaza ustave spojile su se u njima, kao da žele da uđu u brod. Barice na tlu počele su da se spajaju u prljavo jezerce.
<BR>&nbsp;&nbsp;&nbsp;&nbsp;&nbsp;Vrata su se još malo otvorila, a onda se iznenada ispod njih izlio klokotavi potok. Pretvorio se u šikljavi vodopad koji se sručio u baru na zemlji. Onda je, isto tako iznenada, bujica presušila.
<BR>&nbsp;&nbsp;&nbsp;&nbsp;&nbsp;Oklopljena vrata skliznula su u stranu sa tihim uzdahom. Kiša je bacila pljusak iskošenih kapljica u otvor.
<BR>&nbsp;&nbsp;&nbsp;&nbsp;&nbsp;Tamna, oklopljena prilika zaustavila se na pragu, ne obraćajući pažnju na taj napad. Okrenula se da pogleda oko sebe, a onda je zakoračila napolje i pljusnula u baru. Vrata su se zatvorila uz zujanje i tiho škljocanje,
<BR>&nbsp;&nbsp;&nbsp;&nbsp;&nbsp;Prilika se sagnula pod vetrom, tražeći stazu u mraku.
<BR>
<BR>&nbsp;&nbsp;&nbsp;&nbsp;&nbsp;Deni je naglo sela na zvuk tihog šljapkanja i stavila ruku na grudi. "Tošio?"
<BR>&nbsp;&nbsp;&nbsp;&nbsp;&nbsp;Šatorsko krilo bilo je povučeno u stranu i ulaz je bio otvoren. Za trenutak se mogao nazreti taman oblik, a onda se začuo šapat. "Da, ja sam."
<BR>&nbsp;&nbsp;&nbsp;&nbsp;&nbsp;Deni je počela mirnije da diše. "Bojala sam se da je neko drugi."
<BR>&nbsp;&nbsp;&nbsp;&nbsp;&nbsp;"Koga si očekivala, Deni? Čarlija Darta? Da iziđe iz šatora i napastvuje te? Ili, još bolje, nekog od Kikvija?" Nežno ju je zavitlao, ali nije mogao da sakrije napetost. Zbacio je kabanicu i kacigu i okačio ih pored ulaza. Ostavši samo u rublju, otpuzao je do svoje vreće za spavanje i zavukao se u nju.
<BR>&nbsp;&nbsp;&nbsp;&nbsp;&nbsp;"Gde si bio?"
<BR>&nbsp;&nbsp;&nbsp;&nbsp;&nbsp;"Nigde. Spavaj dalje, Deni."
<BR>&nbsp;&nbsp;&nbsp;&nbsp;&nbsp;Kiša je udarala po šatoru neujednačenim ritmom. Deni je ostala da sedi i gleda ga pod slabim svetlom sa ulaza. Jedva da je videla išta osim njegovih beonjača kako gledaju uvis.
<BR>&nbsp;&nbsp;&nbsp;&nbsp;&nbsp;"Molim te, Toš, reci mi. Kad sam se probudila, a tebe nije bilo..." Glas joj je utihnuo kad se on okrenuo da joj uzvrati pogled. Promena koja se odigrala sa Tošiom Ivašikom u poslednjih nedelju dana nikad nije bila izraženija nego sada, u ovom teskobnom izrazu lica i oštrom pogledu.
<BR>&nbsp;&nbsp;&nbsp;&nbsp;&nbsp;Na kraju je uzdahnuo. "U redu, Deni. Otišao sam do velikog čamca. Prikrao sam se unutra i malo razgledao."
<BR>&nbsp;&nbsp;&nbsp;&nbsp;&nbsp;Deni je ponovo počela ubrzano da diše. Pokušala je da kaže nešto, zastala, pa ipak se odlučila. "Zar to nije bilo opasno? Mislim da nema sumnje u to kako bi reagovao Takata-Džim! Naročito ako je zaista izdajnik."
<BR>&nbsp;&nbsp;&nbsp;&nbsp;&nbsp;Tošio je slegnuo ramenima. "Bilo je nešto što sam morao da proverim."
<BR>&nbsp;&nbsp;&nbsp;&nbsp;&nbsp;"Ali kako si ušao i izišao, a da te nisu primetili?"
<BR>&nbsp;&nbsp;&nbsp;&nbsp;&nbsp;Tošio se podigao na lakat. Videla je kratak blesak beline kad se osmehnuo. "Kadet ponekad zna i ono o čemu inženjeri i oficiri pojma nemaju, Deni. Naročito kad su posredi skrovišta na brodu. Kada dođe slobodno vreme, uvek se nađe pilot ili poručnik da smisli neko zaduženje za dokone... uvek još malo astrogacije ili protokola za proučavanje, na primer. Aki i ja bismo se obično zavukli u veliki čamac da hvatamo zjala. Izveštili smo se da otvorimo ustave, a da se kontrolno svetlo ne upali."
<BR>&nbsp;&nbsp;&nbsp;&nbsp;&nbsp;Deni je odmahnula glavom. "Drago mi je što mi nisi rekao da ideš. Umrla bih od brige."
<BR>&nbsp;&nbsp;&nbsp;&nbsp;&nbsp;Tošio se namrštio. Deni je opet počela da zvuči kao njegova majka. I dalje nije bila presrećna što mora da ode i ostavi ga ovde. Tošio se nadao da neće iskoristiti priliku da ponovo počne razgovore o tome.
<BR>&nbsp;&nbsp;&nbsp;&nbsp;&nbsp;Ona je legla i pogledala ga u oči, naslonjena na ruku. Za trenutak je razmišljala pre nego što je šapnula. "Šta si našao?"
<BR>&nbsp;&nbsp;&nbsp;&nbsp;&nbsp;Tošio je zatvorio oči. "I ti treba da znaš. Hoću da kažeš Džilijan u slučaju da ja ne stupim u kontakt sa njom ujutro. Video sam šta Takata-Džim namerava sa onim bombama koje je oduzeo od Čarlija... pretvara ih u gorivo za čamac."
<BR>&nbsp;&nbsp;&nbsp;&nbsp;&nbsp;Deni je zatreptala. "Ali... ali šta mi tu možemo?"
<BR>&nbsp;&nbsp;&nbsp;&nbsp;&nbsp;"Ne znam! Čak nisam ni siguran da treba nešto učiniti. Na kraju krajeva, ionako bi za nekoliko nedelja njegovi akumulatori bili spremni za poletanje. Možda ovo i nije važno za Džilijan. S druge strane, možda je prokleto važno. I dalje nisam sasvim siguran. Možda ću morati prilično drastično da postupim."
<BR>&nbsp;&nbsp;&nbsp;&nbsp;&nbsp;Video je delimično demontirane bombe kroz debelo staklo na sigurnosnim vratima laboratorije za uzorke na čamcu. Bilo je mnogo lakše iskrasti se napolje nego približiti im se.
<BR>&nbsp;&nbsp;&nbsp;&nbsp;&nbsp;"Šta god da se desi", pokušao je da je umiri, "siguran sam da će sve dobro ispasti. Ti samo pazi da tvoje beleške ujutro dobro zapakuješ. Podaci o Kikvima druga su po važnosti stvar do koje smo došli u ovoj blesavoj odiseji i moraju stići kući. Dobro?"
<BR>&nbsp;&nbsp;&nbsp;&nbsp;&nbsp;"Svakako, Toš."
<BR>&nbsp;&nbsp;&nbsp;&nbsp;&nbsp;Prebacio se na leđa, zatvorio je oči i polako disao da bi izgledalo kao da spava.
<BR>&nbsp;&nbsp;&nbsp;&nbsp;&nbsp;"Tošio?"
<BR>&nbsp;&nbsp;&nbsp;&nbsp;&nbsp;Mladić je uzdahnuo. "Molim, Deni..."
<BR>&nbsp;&nbsp;&nbsp;&nbsp;&nbsp;"Pa, reč je o Sahotu. On ide samo da bi me otpratio. Inače bi se ti ovde suočio sa pobunom."
<BR>&nbsp;&nbsp;&nbsp;&nbsp;&nbsp;"Znam. Hoće da ostane i sluša one svoje podzemne 'glasove'." Tošio je protrljao oči, pitajući se zašto mu Deni ne da da zaspi. Već je odslušao sva Sahotova navaljivanja.
<BR>&nbsp;&nbsp;&nbsp;&nbsp;&nbsp;"Nemoj ga oterati tek tako, Toš. On kaže da ih je i Kraidaiki čuo i da je morao da prekine vezu kako bi spasao kapetana od transa slušanja, toliko su ga zaneli zvuci."
<BR>&nbsp;&nbsp;&nbsp;&nbsp;&nbsp;"Kapetan je bogalj sa oštećenim mozgom." Reči su bile pune gorčine. "A Sahot je sebičan, nestabilan..."
<BR>&nbsp;&nbsp;&nbsp;&nbsp;&nbsp;"I ja sam tako mislila", prekinula ga je Deni. "Plašila sam ga se sve dok nisam otkrila da je zapravo sasvim mio i bezopasan. No, čak i ako bismo zaključili da su obojica imala halucinacije, ostaje ono što sam otkrila u vezi sa metalnim brdima."
<BR>&nbsp;&nbsp;&nbsp;&nbsp;&nbsp;"Mmmmmf", sanjivo je odgovorio Tošio. "Šta to? Još pojedinosti o živim metalnim brdima?"
<BR>&nbsp;&nbsp;&nbsp;&nbsp;&nbsp;Deni se malo trgla od ovog blagog omalovažavanja. "Da, i o neobičnoj eko-niši svrdlastog drveća. Tošio, izvršila sam analizu džepnim kompjuterom; postoji samo jedno moguće rešenje! Okno svrdlastog drveta je deo životnog ciklusa jednog organizma, organizma koji deo svog životnog ciklusa provodi na površini kao naizgled jednostavna koralna kolonija, a kasnije pada u okno pripremljeno za njega..."
<BR>&nbsp;&nbsp;&nbsp;&nbsp;&nbsp;"Sve to pažljivo prilagođavanje i energija troše se da bi sami sebi iskopali grob?" Prekinuo ju je Tošio.
<BR>&nbsp;&nbsp;&nbsp;&nbsp;&nbsp;"Ne! Ne grob! Kanal! Metalno brdo tek je početak životnog ciklusa tog bića... larvalni oblik. Njegov pravi život počinje u dubini, ispod tankog planetnog omotača, gde strujanje magme obezbeđuje svu energiju koja može biti potrebna metalo-organskom obliku života!"
<BR>&nbsp;&nbsp;&nbsp;&nbsp;&nbsp;Tošio se iskreno trudio da obrati pažnju, ali misli su mu lutale - mislio je na bombe, na izdajnike, na brigu za Akija, druga koji je nestao, i na čoveka negde daleko na severu, koji je zasluživao da ga neko sačeka ako... kada... se konačno vrati na svoje ostrvsko odredište.
<BR>&nbsp;&nbsp;&nbsp;&nbsp;&nbsp;"...jedino se ne uklapa to što ne vidim načina na koji se takav životni oblik mogao razviti! Nema tragova prelaznih oblika, nema pomena o prethodnicima u starim zapisima Biblioteke o Kitrupu... a to je svakako dovoljno neobičan oblik životna da bi zaslužilo makar da se pomene!"
<BR>&nbsp;&nbsp;&nbsp;&nbsp;&nbsp;"Mmmm-hmmm."
<BR>&nbsp;&nbsp;&nbsp;&nbsp;&nbsp;Deni je pogledala Tošija. Prebacio je ruku preko očiju i disao polako kao da je zadremao. No, videla je sitnu venu na njegovoj ruci kako brzo pulsira, a druga pesnica grčila mu se u pravilnim razmacima.
<BR>&nbsp;&nbsp;&nbsp;&nbsp;&nbsp;Ležala je i posmatrala ga u tami. Poželela je da ga protrese i natera ga da je sasluša!
<BR>&nbsp;&nbsp;&nbsp;&nbsp;&nbsp;Zašto mu dosađujem ovim, iznenada se upitala. Naravno, to je važno, ali odveć intelektualno, a Tošio nosi na leđima ceo ovaj deo sveta. Tako je mlad, a ipak izdržava opterećenje jednog borca.
<BR>&nbsp;&nbsp;&nbsp;&nbsp;&nbsp;A šta ja mislim o tome?
<BR>&nbsp;&nbsp;&nbsp;&nbsp;&nbsp;Zgrčeni želudac davao je odgovor. Gnjavim ga jer želim malo pažnje.
<BR>&nbsp;&nbsp;&nbsp;&nbsp;&nbsp;Želim njegovu pažnju, ispravila se. Trapava kakva sam, pokušavam da mu dam priliku da...
<BR>&nbsp;&nbsp;&nbsp;&nbsp;&nbsp;Suočila se sa sopstvenom glupošću.
<BR>&nbsp;&nbsp;&nbsp;&nbsp;&nbsp;Ako ja, starija, mogu tako da pomešam signale, teško da mogu očekivati od njega da ih shvati, konačno je zaključila.
<BR>&nbsp;&nbsp;&nbsp;&nbsp;&nbsp;Pružila je ruku. Zaustavila ju je tik iznad sjajne crne kose čije je mokro pramenje ležalo preko njegovih slepoočnica. Podrhtavajući, ponovo je proučila svoja osećanja i zaključila da je zadržava samo strah od odbijanja.
<BR>&nbsp;&nbsp;&nbsp;&nbsp;&nbsp;Kao sama od sebe, ruka joj se pomerila i dotakla meke maljice na Tošiovom obrazu. Momak se trgao i okrenuo se prema njoj, širom, otvorenih očiju.
<BR>&nbsp;&nbsp;&nbsp;&nbsp;&nbsp;"Tošio," s mukom je rekla, "hladno mi je."
</P></TD></TR></TABLE>
<P class="next">
<A HREF=p88.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
