<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. IZ DNEVNIKA DŽILIJAN BASKIN
<P>&nbsp;&nbsp;&nbsp;&nbsp;&nbsp;Prošlo je dosta vremena otkako sam mogla da upišem nešto u moj lični brodski dnevnik. Od Grozdastog plićaka kao da smo neprestano u pomamnom kretanju... dolazimo do otkića milenijuma, upadamo u zasedu kod Morgana i od tada se borimo za život. Jedva da uopšte viđam Toma. Uvek je ili u mašinskom odeljenju ili u oružarnici. Ja sam ili ovde u laboratoriji ili pomažem u bolesničkom odeljenju.
<BR>&nbsp;&nbsp;&nbsp;&nbsp;&nbsp;Brodski hirurg Makani ima puna usta problema. Delfini su uvek bili nadareni za hipohondriju. Petina posade redovno se prijavljuje na preglede, žaleći se na psihomatske tegobe. Ne možemo im tek tako reći da sve to uobražavaju, pa ih malo mazimo i govorimo im kako su hrabri i kako će sve biti u redu.
<BR>&nbsp;&nbsp;&nbsp;&nbsp;&nbsp;Mislim da bi pola posade postalo histerično da nam nije kapetana. Za mnoge od njih on je nalik na junaka iz Kitovskog Sna. Kraidaiki se kreće po brodu, nadgleda popravke i daje male poduke iz logike Kininka. Delfini kao da se obodre kad god je on u blizini.
<BR>&nbsp;&nbsp;&nbsp;&nbsp;&nbsp;Ipak, i dalje pristižu izveštaji o bici u svemiru. Umesto da postepeno prestane, postaje sve veća i žešća!
<BR>&nbsp;&nbsp;&nbsp;&nbsp;&nbsp;I postajemo sve zabrinutiji za Hikahinu ekspediciju.
<BR>
<BR>&nbsp;&nbsp;&nbsp;&nbsp;&nbsp;Džilijan je spustila pero. Van malog kruga njene stone svetiljke, ostatak laboratorije izgledao je taman i turoban. Jedino svetlo još je dopiralo iz udaljenog kraja sobe. Spram osvetljenih tačaka ocrtavao se neodređeno humanoidni oblik, tajanstvena senka koja je ležala na staznom stolu.
<BR>&nbsp;&nbsp;&nbsp;&nbsp;&nbsp;"Hikahi", uzdahnula je. "Gde si, za ime Beskrajona?"
<BR>&nbsp;&nbsp;&nbsp;&nbsp;&nbsp;Bilo je veoma zabrinjavajuće što Hikahin pohod nije poslala ni monopulsnu potvrdu da je primila naredbu za povratak. 'Brazdač' nije smeo da izgubi toliko posade. Ma koliko često bio nepouzdan van mosta, Kipiru im je bio najbolji pilot. Čak je i Tošio Ivašika mnogo obećavao.
<BR>&nbsp;&nbsp;&nbsp;&nbsp;&nbsp;Ali najviše bi ih pogodio gubitak Hikahi. Kako će Kraidaiki uspeti bez nje?
<BR>&nbsp;&nbsp;&nbsp;&nbsp;&nbsp;Hikahi je bila Džilijanina najbolja delfinska prijateljica, bile su barem toliko bliske kao Tom i Kraidaiki ili Tišt. Džilijan se pitala zašto je za vicekapetana postavljen Takata-Džim, a ne Hikahi. U tome nije bilo smisla. Mogla je samo da nagađa da iza svega stoji politika. Takata-Džim je bio Stenos. Možda je Ignacio Mec upleo svoje prste u izbor osoblja za ovu misiju. Mec je, tamo na Zemlji, zdušno zastupao određene rasne tipove delfina.
<BR>&nbsp;&nbsp;&nbsp;&nbsp;&nbsp;Džilijan nije zapisala ove misli. To su bila jalova nagađanja, a za nagađanja sad nije imala vremena.
<BR>&nbsp;&nbsp;&nbsp;&nbsp;&nbsp;U svakom slučaju, vreme je da se vratim Herbiju. Zatvorila je dnevnik i ustala, pošavši prema staznom stolu, gde je suvi, sparušeni lik lebdeo u teško oklopljenom polju zaustavljenog vremena.
<BR>&nbsp;&nbsp;&nbsp;&nbsp;&nbsp;Prastari leš joj je kroz staklo uzvratio osmeh.
<BR>&nbsp;&nbsp;&nbsp;&nbsp;&nbsp;Nije bio čovek. U vreme kad je ta stvar živela i disala i upravljala svemirskim brodovima, na Zemlji još nije ni bilo višećelijskih bića. Pa ipak, izgledao je ljudski. Imao je prave ruke i noge i vrlo čovekoliku glavu i vrat. Vilice i očne duplje izgledale su mu neobično, ali lobanja se vrlo ljudski cerila.
<BR>&nbsp;&nbsp;&nbsp;&nbsp;&nbsp;Koliko si star, Herbi? upitala je u mislima. Jednu milijardu godina? Dve?
<BR>&nbsp;&nbsp;&nbsp;&nbsp;&nbsp;Kako to da je tvoja flota prastarih olupina tako dugo čekala neotkrivena od galaktinskih civilizacija, čekala dok nismo došli mi... gomila samoniklih ljudi i tek uzdignutih delfina? Zašto smo te baš mi našli?
<BR>&nbsp;&nbsp;&nbsp;&nbsp;&nbsp;I zašto je jedan jedini tvoj hologram, emitovan prema Zemlji, doveo polovinu pokroviteljskih rasa u Galaksiji do ludila?
<BR>&nbsp;&nbsp;&nbsp;&nbsp;&nbsp;'Brazdačeva' mikrobiblioteka nije bila od pomoći. Odbila je čak i da prepozna Herbija. Možda ju je nešto sputavalo. Ili je jednostavno bila premala da bi pamtila rasu koja je tako davno izumrla.
<BR>&nbsp;&nbsp;&nbsp;&nbsp;&nbsp;Tom je zatražio od Nis mašine da zaviri u nju. Sarkastična naprava Timbrima do sada nije uspela da iščačka odgovor.
<BR>&nbsp;&nbsp;&nbsp;&nbsp;&nbsp;Za to vreme, između brodske bolnice i ostalih dužnosti, Džilijan je morala da nađe nekoliko sati dnevno da ispituje ovaj relikt bez oštećenja i da možda shvati šta je toliko uznemirilo vanzemaljce. Ako ona ne supe, niko drugi neće.
<BR>&nbsp;&nbsp;&nbsp;&nbsp;&nbsp;Nekako je uspevala do večeras.
<BR>&nbsp;&nbsp;&nbsp;&nbsp;&nbsp;Siroti Tom, pomislila je Džilijan, smešeći se. Vratiće se od svojih mašina sav izmožden, a ja ću biti ljubavno raspoložena. Baš dobro što je uvek spreman za provod.
<BR>&nbsp;&nbsp;&nbsp;&nbsp;&nbsp;Uzela je pi-mezonsku mikrosondu.
<BR>&nbsp;&nbsp;&nbsp;&nbsp;&nbsp;U redu, Herbi, hajde da vidimo možemo li otkriti kakvu si vrstu mozga imao.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
