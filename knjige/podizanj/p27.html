<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. DŽILIJAN
<P>&nbsp;&nbsp;&nbsp;&nbsp;&nbsp;Brodovi su ležali u prostoru kao rasute đinđuve, mutno odražavajući slabo svetlucanje Mlečnog Puta. Najbliže zvezde bili su mutni crvenkasti starci iz malog zvezdanog jata, strpljivi i jalovi ostaci iz prve epohe stvaranja zvezda - lišeni planeta i metala.
<BR>&nbsp;&nbsp;&nbsp;&nbsp;&nbsp;Džilijan se zamislila nad fotografijom, jednom od šest koje je 'Brazdač' poslao kući sa mesta koje je izgledalo kao zabačen i nezanimljiv gravitacioni zaton, daleko od utabanih staza.
<BR>&nbsp;&nbsp;&nbsp;&nbsp;&nbsp;Jeziva, tiha armada, neosetljiva na sve njihove nedoumice; Zemljani nisu znali šta da misle o njoj. Flota ukletih brodova nije imala mesto u uređenom ustrojstvu Pet Galaksija.
<BR>&nbsp;&nbsp;&nbsp;&nbsp;&nbsp;Koliko su ostali neprimećeni?
<BR>&nbsp;&nbsp;&nbsp;&nbsp;&nbsp;Džilijan je spustila hologram u stranu i uzela drugi. Pokazivao je jedan od divovskih napuštenih brodova izbliza. Velik kao mesec, šupljikav i drevan, svetlucao je unutar slabog zračenja - zaštitnog polja nesagledivih mogućnosti. Oreol je prkosio analizama. Jedino su saznali da je to snažno polje verovatnoće, neobične prirode.
<BR>&nbsp;&nbsp;&nbsp;&nbsp;&nbsp;U pokušaju da pristanu uz jedan ukleti brod, na ivici domašaja polja, posada 'Brazdačevog' čamca nekako je započela lančanu reakciju. Između prastarog diva i malog izviđačkog čamca sevnula je blistava munja. Poručnik Johapa-Džin izvestila je da svi delfini imaju snažne vizije i halucinacije. Pokušala je da se oslobodi, ali tako dezorijentisana uključila je stazisne ekrane unutar nepoznatog polja. Eksplozija koja je nastala razorila je i mali zemaljski brod i ogromnu olupinu.
<BR>&nbsp;&nbsp;&nbsp;&nbsp;&nbsp;Džilijan je spustila sliku i pogledala preko laboratorije. Herbi je i dalje ležao uhvaćen u mrežu stazisa, lik neotkriven stotinama miliona godina - star nekoliko milijardi godina.
<BR>&nbsp;&nbsp;&nbsp;&nbsp;&nbsp;Posle nesreće, Tom Orli je sam izašio napolje i u krišom uneo tajanstveni ostatak kroz jednu od bočnih ustava 'Brazdača'.
<BR>&nbsp;&nbsp;&nbsp;&nbsp;&nbsp;Plen koji nas je mnogo koštao, mislila je Džilijan, gledajući leš. Puno smo platili za tebe, Herbi. Kad bih bar mogla da shvatim šta smo to kupili.
<BR>&nbsp;&nbsp;&nbsp;&nbsp;&nbsp;Herbi je bio zagonetka koja je zasluživala zajedničko ispitivanje od strane velikih Instituta, a ne jedne usamljene žene na opkoljenom brodu daleko od kuće.
<BR>&nbsp;&nbsp;&nbsp;&nbsp;&nbsp;To je bilo osujećujuće, ali neko je morao da se potrudi. Neko je morao pokušati da razume zašto su se pretvorili u progonjene životinje. Bez Toma i sa Kraidaikijem zauzetim održavanjem posade i broda u radnom stanju, zadatak je bio njen. Ako ona to ne uradi, niko drugi neće.
<BR>&nbsp;&nbsp;&nbsp;&nbsp;&nbsp;Polako je učila ponešto o Herbiju... dovoljno da potvrdi da je telo veoma staro, da ima kostur za hodanje po kopnu i da brodska mikrobiblioteka i dalje tvrdi kako ništa nalik na njega nikad nije postojalo.
<BR>&nbsp;&nbsp;&nbsp;&nbsp;&nbsp;Podigla je noge na sto i izvukla sledeću fotografiju iz hrpe. Na njoj se jasno video, kroz ono svetlucavo polje verovatnoće, niz simbola ugraviranih na masivnom trupu.
<BR>&nbsp;&nbsp;&nbsp;&nbsp;&nbsp;"Otvaram Biblioteku", objavila je. Od četiri holo-ekrana na njenom stolu, osvetlio se krajnji levi - onaj iznad koga se nalazio hijelogrif zrakaste spirale.
<BR>&nbsp;&nbsp;&nbsp;&nbsp;&nbsp;"Sargaski dosje - potraga za referencama simbola. Otvori i iznesi promene."
<BR>&nbsp;&nbsp;&nbsp;&nbsp;&nbsp;U znak odgovora, na zidu s njene leve strane pojavio se elegantan stubac teksta. Bio je obeshrabrujuće kratak.
<BR>&nbsp;&nbsp;&nbsp;&nbsp;&nbsp;"Pod-osoba: Bibliotekar Referenci - modus za pitanja", rekla je. Pregled podataka ostao je projektovan na zidu. Pored njega se uskovitlana šara slila u oblik zrakaste spirale. Zazvučao je dubok, miran glas. "Modus Bibliotekara Referenci, mogu li vam pomoći?"
<BR>&nbsp;&nbsp;&nbsp;&nbsp;&nbsp;"Je li to sve što možeš da mi daš u vezi sa simbolima na boku napuštenog broda?"
<BR>&nbsp;&nbsp;&nbsp;&nbsp;&nbsp;"Potvrdno." Glas je bio hladan. Dikcija je bila pravilna, ali nije bilo ni traga pokušaju da se prikrije kako dolazi od minimalne osobe, delića brodskog programa Biblioteke.
<BR>&nbsp;&nbsp;&nbsp;&nbsp;&nbsp;"Pretražio sam svoje zapise u potrazi za nečim sličnim ovim simbolima. Vi ste svesni, naravno, da sam ja vrlo mali mikroogranak, a da su ti simboli beskrajno promenljivi u vremenu. Ovaj pregled daje sve moguće reference koje sam našao unutar zadanih pokazatelja."
<BR>&nbsp;&nbsp;&nbsp;&nbsp;&nbsp;Džilijan je pogledala kratak spisak. Bilo je teško poverovati. Iako neverovatno mala u poređenju sa planetnim ili područnim ograncima, brodska Biblioteka sadržavala je ekvivalent svih knjiga izdatih na Zemlji do pred kraj dvadeset prvog veka. Moralo je biti više referenci u vezi sa ovim.
<BR>&nbsp;&nbsp;&nbsp;&nbsp;&nbsp;Uzdahnula je. "Moralo je biti nešto što je uzrujalo polovinu fanatika u Galaksiji. Možda slika Herbija koju smo otposlali. Možda ovi simboli. Šta je od toga dvoga?"
<BR>&nbsp;&nbsp;&nbsp;&nbsp;&nbsp;"Nisam opremljen za razmatranja", odgovorio je program.
<BR>&nbsp;&nbsp;&nbsp;&nbsp;&nbsp;"Pitanje je bilo retorsko i svakako ne upućeno tebi. Vidim da pokazuješ korelaciju od trideset procenata između pet simbola i religijskih hijeroglifa Saveza 'Abdikatora'. Daj mi pregled o Abdikatorima."
<BR>&nbsp;&nbsp;&nbsp;&nbsp;&nbsp;Glas je promenio ton. "Modus pregleda kultura..."
<BR>&nbsp;&nbsp;&nbsp;&nbsp;&nbsp;"Abdikator je izraz izabran iz angličkog da označi jednu od glavnih filozofskih grupacija u galaktinskom društvu.
<BR>&nbsp;&nbsp;&nbsp;&nbsp;&nbsp;Verovanje Abdikatora potiče od mita o Tarzeusima iz petnaestog eona, približno pre šest stotina miliona godina, izrazito burnog, kada su Galaktinski instituti jedva preživeli vlastoljublje tri moćne pokroviteljske rase (reference broj 97AcF109t, 97AcG136t, i 97AcG986s).
<BR>&nbsp;&nbsp;&nbsp;&nbsp;&nbsp;Dve od ovih vrsta spadale su u najmoćnije i najagresivnije vojne sile u istoriji Pet Povezanih Galaksija. Treća vrsta odgovorna je za uvođenje nekoliko novih tehnika proizvodnje svemirskih brodova, uključujući i današnje standardne..."
<BR>&nbsp;&nbsp;&nbsp;&nbsp;&nbsp;Biblioteka je prešla na strogo tehničku raspravu o materijalima i proizvodnim metodama. Iako zanimljivo, to nije izgledalo bitno. Dotakla je prstom dugme za 'premotavanje' na stolu i priča se nastavila sa drugog mesta...
<BR>&nbsp;&nbsp;&nbsp;&nbsp;&nbsp;"...pobednici su uzeli naziv koji bi se mogao prevesti kao 'Lavovi'. Uspeli su da se dokopaju većine prenosnih tačaka i centara moći, kao i svih velikih Biblioteka. Dvadeset miliona godina njihova vlast je bila neosporna. Lavovi su se upustili u nekontrolisano širenje i kolonizaciju, što je dovelo do izumiranja osam od deset pre-štićeničkih rasa tog vremena u Pet Galaksija.
<BR>&nbsp;&nbsp;&nbsp;&nbsp;&nbsp;Tarzeusi su pomogli da se okonča ova tiranija tako što su pozvali u posredovanje šest drevnih vrsta za koje se prerano mislilo da su izumrle. Njih šest udružilo je snage sa Tarzeusima u uspešnom protivnapadu galaktinskih kultura. Kasnije, kad su ponovo uspostavljeni Instituti, Tarzeusi su ispratili tajanstvene branioce u krajnji zaborav..."
<BR>&nbsp;&nbsp;&nbsp;&nbsp;&nbsp;Džilijan je prekinula bujicu reči.
<BR>&nbsp;&nbsp;&nbsp;&nbsp;&nbsp;"Odakle potiče šest vrsta koje su pomogle pobunjenicima? Jesi li rekao da su bile iščezle?"
<BR>&nbsp;&nbsp;&nbsp;&nbsp;&nbsp;Vratio se monitorski glas. "Sudeći po zapisima iz tog vremena, bile su smatrane za iščezle. Želite li brojeve referenci?"
<BR>&nbsp;&nbsp;&nbsp;&nbsp;&nbsp;"Ne. Nastavi."
<BR>&nbsp;&nbsp;&nbsp;&nbsp;&nbsp;"Danas većina razumnjaka veruje da su tih šest vrsta bili ostaci nezavršenog prelaska u kasniju fazu evolucije. Znači da nisu iščezle same od sebe, nego su postepeno postale gotovo neprepoznatljive. I dalje su bile sposobne da se zainteresuju za ovozemaljska zbivanja kada bi situacija postala dovoljno ozbiljna. Želite li da iznesem članke o prirodnom menjanju vrsta?"
<BR>&nbsp;&nbsp;&nbsp;&nbsp;&nbsp;"Ne. Nastavi. Šta je bilo sa Abdikatorima?"
<BR>&nbsp;&nbsp;&nbsp;&nbsp;&nbsp;"Abdikatori veruju da postoje izvesne duhovne rase koje blagoizvole preuzeti fizički oblik, s vremena na vreme, prerušene u naizgled normalne aktere uzdizanja. Ovi 'Veliki Duhovi' pojavljuju se kao pre-štićenici, prolaze kroz ugovorni odnos, i na kraju postaju vodeći među pokroviteljima, a da nikad ne odaju svoju pravu prirodu. U slučaju preke potrebe, ipak, ove supervrste mogu brzo i neposredno da se umešaju u odnose između smrtnika.
<BR>&nbsp;&nbsp;&nbsp;&nbsp;&nbsp;Kaže se da su Praoci najraniji, najpovučeniji i najmoćniji od tih Velikih Duhova.
<BR>&nbsp;&nbsp;&nbsp;&nbsp;&nbsp;Naravno, to se suštinski razlikuje od uobičajene legende o Praocima, po kojoj su Najstariji napustili svoju Galaksiju pre mnogo vremena, obećavši da će se jednog dana vratiti..."
<BR>&nbsp;&nbsp;&nbsp;&nbsp;&nbsp;"Stani!" Biblioteka je smeta zaćutala. Džilijan se mrštila nad izrazom 'Naravno, to se suštinski razlikuje...'
<BR>&nbsp;&nbsp;&nbsp;&nbsp;&nbsp;Besmislica! Verovanje Abdikatora bilo je samo varijanata iste osnovne dogme i gotovo da se nije razlikovalo od ostalih, milenijumima starih legendi o 'povratku' Praotaca. Ove prepirke podsećale su je na stare religijske sukobe na Zemlji, kada su vernici mahnito raspravljali o prirodi svetog trojstva, ili o broju anđela koji bi mogli da igraju na čiodnoj glavi.
<BR>&nbsp;&nbsp;&nbsp;&nbsp;&nbsp;Ovo neverovatno uzrujavanje nad nevažnim delovima doktrine bilo bi gotovo smešno da bitka nije upravo trajala, na nekoliko hiljada kilometara iznad njih.
<BR>&nbsp;&nbsp;&nbsp;&nbsp;&nbsp;Zapisala je u podsetnik da pokuša sa unakrsnim ispitivanjen hinduističkih verovanja o inkarnacijama božanstva. Njihova sličnost sa osnovnim stavovima Abdikatora nagnala ju je da se upita zašto Biblioteka nije i to navela kao vezu, ili bar analogiju.
<BR>&nbsp;&nbsp;&nbsp;&nbsp;&nbsp;Što je dosta, dosta je.
<BR>&nbsp;&nbsp;&nbsp;&nbsp;&nbsp;"Nis!" Pozvala je.
<BR>&nbsp;&nbsp;&nbsp;&nbsp;&nbsp;Osvetlio se prvi ekran zdesna. Apstraktna šara svetlucavih čestica pojavila se u oštro ograničenoj zoni odmah iznad ekrana.
<BR>&nbsp;&nbsp;&nbsp;&nbsp;&nbsp;"Kao što znaš, Džilijan Baskin, poželjno je da Biblioteka ne sazna za moje prisustvo na ovom brodu. Uzela sam slobodu da je ogradim, tako da ne može primetiti naš razgovor. Želiš li da me pitaš nešto?"
<BR>&nbsp;&nbsp;&nbsp;&nbsp;&nbsp;"Naravno. Jesi li saslušala ovaj izveštaj?"
<BR>&nbsp;&nbsp;&nbsp;&nbsp;&nbsp;"Slušam sve što radi ovaj brodski mikroogranak. To je moja osnovna dužnost. Zar ti Tomas Orli nije ništa objasnio?"
<BR>&nbsp;&nbsp;&nbsp;&nbsp;&nbsp;Džilijan se jedva obuzdala. Stopalo joj je bilo suviše blizu uvredljivog ekrana. Spustila ga je na pod da bi izbegla iskušenja. "Nis", smireno je upitala, "zašto mikroogranak Biblioteke frflja dok govori?"
<BR>&nbsp;&nbsp;&nbsp;&nbsp;&nbsp;Timbrimska naprava antropomorfno je uzdahnula. "Doktore Baskin, gotovo svaka rasa sa kiseoničnim disanjem, osim Čovečanstva, odviknuta je od semantike koja se kosi sa jezikom njihovih pokrovitelja, a na sve njih uticala je Biblioteka. Jezici Zemlje su po galaktinskim standardima čudni i haotični. Problemi pri prevođenju galaktinskih arhiva na vašu neubičajenu sintaksu su ogromni."
<BR>&nbsp;&nbsp;&nbsp;&nbsp;&nbsp;"To znam! Itiji su u vreme Kontakta hteli da svi naučimo Galaktinski Sedmi. Rekli smo im da zadrže svoje ideje za sebe."
<BR>&nbsp;&nbsp;&nbsp;&nbsp;&nbsp;"Slikovito rečeno. Umesto toga, ljudi su upotrebili neizmerna sredstva da bi prebacili zemaljski ogranak Biblioteke na anglički jezik i pri tome su unajmili Kantene, Timbrine i druge kao savetnike. No, i dalje ima problema, zar ne?"
<BR>&nbsp;&nbsp;&nbsp;&nbsp;&nbsp;Džilijan je protrljala oči. Ovo nije nikuda vodilo. Zašto je Tom verovao da je ova sarkastična mašina iskoristiva? Kad god je htela da dobije jednostavan odgovor, ona je samo postavljala pitanja.
<BR>&nbsp;&nbsp;&nbsp;&nbsp;&nbsp;"Jezički problemi im služe kao izgovor već više od dva veka", rekla je. "Koliko će to još trajati? Od Kontakta proučavamo jezik onako kako nije bio proučavan milionima godina! Hvatamo se ukoštac sa nesavršenostima 'samoniklih' jezika kao što su anglički, engleski, japanski i učimo delfine i šimpanze da govore. Čak smo imali uspeha i u kontaktiranju sa onim čudnim bićima, Solarijancima sa Zemljinog sunca!
<BR>&nbsp;&nbsp;&nbsp;&nbsp;&nbsp;A Bibliotečki institut i dalje tvrdi da je naš jezik kriv za sve pogrešne korelacije i traljavo prevedene podatke! Prokletstvo, pa Tom i ja govorimo po četiri ili pet galaktinskih jezika. Nije problem u jezičkim razlikama. Ima nečeg čudnog u podacima koji su nam dati!"
<BR>&nbsp;&nbsp;&nbsp;&nbsp;&nbsp;Nis je neko vreme tiho zujala. Svetlucave čestice slivale su se kao dva fluida koja ne mogu da se pomešaju, nego se spajaju i razdvajaju u kapljicama.
<BR>&nbsp;&nbsp;&nbsp;&nbsp;&nbsp;"Doktore Baskin, zar niste upravo naveli glavni razlog za postojanje brodova kao što je ovaj, koji tumaraju svemirom tražeći omaške u zapisima Biblioteke? A glavna svrha mog postojanja jeste da pokušam da uhvatim Biblioteku u laži, da pokušam da otkrijem jesu li najmoćnije pokroviteljske rase, kao što biste vi rekli, 'zamazale oči' mlađim razumnjacima kao što su Čovek i Timbrimi?"
<BR>&nbsp;&nbsp;&nbsp;&nbsp;&nbsp;"Pa zašto mi onda ne pomogneš?" Džilijan je zgrabila ivicu stola. Srce joj je ubrzano tuklo i iznenada je shvatila koliko je blizu da je savlada osujećenje.
<BR>&nbsp;&nbsp;&nbsp;&nbsp;&nbsp;"Zašto sam očarana načinom na koji ljudi posmatraju svet, doktore Baskin?" upitala je Nis. Glas joj je postao gotovo saosećajan. "Moji gospodari, Timbrimi, neobično su lukavi. Njihova prilagodljivost ih je održala u životu u opasnoj Galaksiji. Pa ipak, i oni su zarobljeni u načinu razmišljanja Galaktinaca. Vi, Zemljani, sa novim pogledom na svet, možete da vidite i ono što oni ne mogu.
<BR>&nbsp;&nbsp;&nbsp;&nbsp;&nbsp;Raspon ponašanja i verovanja među disačima kiseonika je širok, ali iskustvo čoveka gotovo je jedinstveno. Pažljivo uzdignute štićeničke rase nikada ne prolaze kroz greške kakve su počinile vaše ljudske nacije pre Kontakta. Te greške su vas načinile drugačijima."
<BR>&nbsp;&nbsp;&nbsp;&nbsp;&nbsp;Džilijan je znala da je to istina. Rani ljudi i žene činili su razmetljive idiotluke - gluposti koje nikad ne bi ni pale na pamet nekoj vrsti svesnoj zakona prirode. Tokom divljih stoleća nastajala su neverovatna praznoverja. Način vladanja, spletke, filozofije, isprobavani su i napuštani. Kao da je Samonikla Zemlja bila planetna laboratorija nad kojom su vršeni nizovi bezosećajnih i tajanstvenih opita.
<BR>&nbsp;&nbsp;&nbsp;&nbsp;&nbsp;Nelogična i sramotna kad se posmatraju unazad, ovakava iskustva su obogatila modernog čoveka. Malo rasa načinilo je tako mnogo grešaka za tako kratko vreme i isprobalo toliko besmislenih rešenja za beznadežne probleme.
<BR>&nbsp;&nbsp;&nbsp;&nbsp;&nbsp;Mnogi ćudljivi Itiji tražili su zemaljske umetnike i dobro im plaćali da bi ispredali priče kakave ne bi izmislio nijedan Galaktinac. Naročito su Timbrimi voleli ljudske fantastične priče, sa mnogo zmajeva, divova i čarolija - što više, to bolje. Smatrali su ih zastrašujuće grotesknim i slikovitim.
<BR>&nbsp;&nbsp;&nbsp;&nbsp;&nbsp;"Mene ne obeshrabruje kada vas Biblioteka osujećuje. Meni je drago. Učim od vaših osujećenja!
<BR>&nbsp;&nbsp;&nbsp;&nbsp;&nbsp;Ispitujete stvari koje celo galaktinsko društvo uzima zdravo za gotovo.
<BR>&nbsp;&nbsp;&nbsp;&nbsp;&nbsp;Gospođo Orli, ja vam pomažem samo sekundarno. Primarno sam ovde da vas posmatram kako patite."
<BR>&nbsp;&nbsp;&nbsp;&nbsp;&nbsp;Džilijan je trepnula. To što je mašina iskoristila drevan način oslovljavanja moralo je imati svrhu - kao i taj razmetljivi pokušaj da je naljuti. Mirno je sedela i nadgledala struju sukobljenih osećanja.
<BR>&nbsp;&nbsp;&nbsp;&nbsp;&nbsp;"Ovo nikuda ne vodi", frknula je. "Počeću da ludim. Već se osećam sputana."
<BR>&nbsp;&nbsp;&nbsp;&nbsp;&nbsp;Nis je svetlucala bez komentara. Džilijan je posmatrala čestice kako se okreću i poigravaju.
<BR>&nbsp;&nbsp;&nbsp;&nbsp;&nbsp;"Predlažete da ostavimo sve da odleži?" Konačno je rekla.
<BR>&nbsp;&nbsp;&nbsp;&nbsp;&nbsp;"Možda. I Timbrimi i ljudi poseduju nesvesni deo ličnosti. Možda treba ostaviti sve ovo da odleži neko vreme u mraku i pustiti naše skrivene delove da se pozabave time."
<BR>&nbsp;&nbsp;&nbsp;&nbsp;&nbsp;Džilijan je klimnula glavom. "Zamoliću Kraidakija da me pošalje na Hikahino ostrvo. Urođenici su važni. Posle samog bekstva, mislim da su nam oni najvažniji."
<BR>&nbsp;&nbsp;&nbsp;&nbsp;&nbsp;"Gledište je normalno, moralno sa galaktinskog stanovišta, i zato mi nije zanimljivo". Nis je već zvučala kao da se dosađuje. Zaslepljujuća slika pretvorila se u tamnu šaru jurećih linija. Okretale su se i spajale, slile se u jednu tačku i nestale.
<BR>&nbsp;&nbsp;&nbsp;&nbsp;&nbsp;Džilijan je uobrazila da je čula tih prasak kad je Nis otišla.
<BR>&nbsp;&nbsp;&nbsp;&nbsp;&nbsp;Kad je našla Kraidaikija preko komunikatora, kapetan ju je iznađeno pogledao.
<BR>&nbsp;&nbsp;&nbsp;&nbsp;&nbsp;"Džilijan, tvoj psi radi prekovremeno? Upravo sam hteo da te zovem!"
<BR>&nbsp;&nbsp;&nbsp;&nbsp;&nbsp;Uspravila se u sedištu. "Vesti od Toma?"
<BR>&nbsp;&nbsp;&nbsp;&nbsp;&nbsp;"Jessste. On je dobro. Zamolio je da te pošaljem na zadatak. Možeš li odmah doći ovamo?"
<BR>&nbsp;&nbsp;&nbsp;&nbsp;&nbsp;"Krećem, Kraidaiki."
<BR>&nbsp;&nbsp;&nbsp;&nbsp;&nbsp;Zaključala je vrata laboratorije i požurila prema mostu.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
