<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>60. DŽILIJAN
<P>&nbsp;&nbsp;&nbsp;&nbsp;&nbsp;Želela je da protrlja oči, ali maska joj je smetala. Ostalo je još mnogo da se uradi.
<BR>&nbsp;&nbsp;&nbsp;&nbsp;&nbsp;Delfini su dolazili i odlazili, obrušavajući se kraj nje ma kuda da je išla po brodu i gotovo je obarajući u žurbi da ponesu izveštaj i odu dalje, prenoseći naređenja.
<BR>&nbsp;&nbsp;&nbsp;&nbsp;&nbsp;Nadam se da će Hikahi uskoro stići. Čini mi se da radim dobro, ali ipak nisam oficir svemirskog broda. Ona je obučena da upravlja posadom.
<BR>&nbsp;&nbsp;&nbsp;&nbsp;&nbsp;Hikahi čak i ne zna da je kapetan, pomislila je Džilijan. Ma koliko želela da se veza što pre osposobi, bilo bi mi strašno da joj saopštim tu vest.
<BR>&nbsp;&nbsp;&nbsp;&nbsp;&nbsp;Napisala je kratku poruku za Emersona D'Anita i poslednji kurir odjurio je prema mašinskim postrojenjima. Vataceti ju je pratio u korak kad se okrenula da otpliva prema glavnoj ustavi.
<BR>&nbsp;&nbsp;&nbsp;&nbsp;&nbsp;U velikoj prostoriji bile su dve grupice delfina, jedna kod prednjeg izlaznog ispusta, a druga oko velikog čamca.
<BR>&nbsp;&nbsp;&nbsp;&nbsp;&nbsp;Pramac brodića gotovo je dodirivao dužicu jednog od izlaznih ispusta. Krma mu se gubila ispod metalnog poklopca na drugoj strani ustave.
<BR>&nbsp;&nbsp;&nbsp;&nbsp;&nbsp;Kad veliki čamac ode, ovo mesto delovaće prilično prazno, pomislila je.
<BR>&nbsp;&nbsp;&nbsp;&nbsp;&nbsp;Delfini iz grupe pored izlaza opazili su je i ubrzali prema njoj. Jedan se naglo zaustavio pred njom i uspravio se u stavu mirno.
<BR>&nbsp;&nbsp;&nbsp;&nbsp;&nbsp;"Izviđači sssu spremni da pođu čim kažete, Džilijan."
<BR>&nbsp;&nbsp;&nbsp;&nbsp;&nbsp;"Hvala, Zaft. To će biti ubrzo. I dalje nema vesti od ekipe za popravku linije ili Kipirua?"
<BR>&nbsp;&nbsp;&nbsp;&nbsp;&nbsp;"Nema. Kurir koga ste possslali za Kipiruom uskoro bi trebalo da ssstigne do olupine."
<BR>&nbsp;&nbsp;&nbsp;&nbsp;&nbsp;To je bilo zbunjujuće. Takata-Džim je oštetio vezu sa tenanijskim brodom, a sad je izgledalo nemoguće naći prekid. Ponovo je proklela potrebu da monofilamenti budu tako dobro sakriveni.
<BR>&nbsp;&nbsp;&nbsp;&nbsp;&nbsp;Po onom što su znali, možda je neka strašna nesreća zadesila grupu kod broda, baš na mestu kuda je nameravala da premesti 'Brazdač'.
<BR>&nbsp;&nbsp;&nbsp;&nbsp;&nbsp;Bar su detektori pokazivali da bitka u svemiru još traje, pomamna kao i uvek.
<BR>&nbsp;&nbsp;&nbsp;&nbsp;&nbsp;Ali šta zadržava Toma? Trebalo je da aktivira bombu sa porukom kad se Itiji pojave da ispitaju njegovo ratno lukavstvo, a od lažnog poziva u pomoć ništa se nije desilo.
<BR>&nbsp;&nbsp;&nbsp;&nbsp;&nbsp;Kao vrhunac svega, prokleta Nis mašina htela je da govori sa njom. Nije uključila skriveni alarm u njenoj kancelariji kao znak da je nešto hitno, ali svaki put kad bi Džilijan koristila komunikator čula je slabo kucanje koje je pokazivalo napravinu želju za razgovorom.
<BR>&nbsp;&nbsp;&nbsp;&nbsp;&nbsp;To je bilo dovoljno da poželi da se zavuče u krevet i ostane tamo.
<BR>&nbsp;&nbsp;&nbsp;&nbsp;&nbsp;Iznenada je pored izlaza izbio metež. Zvučnik na zidu oglasio se kratkim, nemarnim zvukom trinarnog, a zatim dužim izveštajem na nesigurnom, previsokom angličkom.
<BR>&nbsp;&nbsp;&nbsp;&nbsp;&nbsp;Zaft se uzbuđeno okrenuo. "Kažu da..."
<BR>&nbsp;&nbsp;&nbsp;&nbsp;&nbsp;"Čula sam", klimnula je glavom. "Veza je popravljena. Čestitaj im u moje ime i neka dođu da se odmore nekoliko sati. Zamolite Heurka-pita da odmah stupi u kontakt sa Hikahi. Neka utvrdi situaciju i kaže joj da počinjemo sa pokretom broda u 21.00, osim ako se ona usprotivi. Uskoro ću joj se javiti."
<BR>&nbsp;&nbsp;&nbsp;&nbsp;&nbsp;"Razumem!" Zaft se okrenuo i odleteo.
<BR>&nbsp;&nbsp;&nbsp;&nbsp;&nbsp;Vataceti ju je posmatrao ćutke, očekujući.
<BR>&nbsp;&nbsp;&nbsp;&nbsp;&nbsp;"Dobro", rekla je, "hajde da ispratimo Takata-Džima i Meca. Jesi li se uverio da je posada istovarila sve što se nije nalazilo na sipsku i pregledala sve što su izgnanici uneli?"
<BR>&nbsp;&nbsp;&nbsp;&nbsp;&nbsp;"Jesssam. Nemaju čak ni signalni pištolj. Nemaju radio ni više goriva nego što je minimalno potrebno da bi stigli do ostrva.
<BR>&nbsp;&nbsp;&nbsp;&nbsp;&nbsp;Džilijan je i sama pre nekoliko sati pregledala čamac, dok su se Mec i Takata-Džim još pakovali. Preduzela je još nekoliko dodatnih mera opreza za koje niko nije znao.
<BR>&nbsp;&nbsp;&nbsp;&nbsp;&nbsp;"Ko ide sa njima?"
<BR>&nbsp;&nbsp;&nbsp;&nbsp;&nbsp;"Tri dobrovoljca, sve 'čudni' Stenosi. Sve mužjaci. Istražili smo ih od glave do repa. Čisssti su. Sad su u čamcu, spremni za polazak."
<BR>&nbsp;&nbsp;&nbsp;&nbsp;&nbsp;Džilijan je klimnula glavom. "Pa, ispalo na dobro ili loše, hajde da ih izbacimo pa da se bavimo drugim stvarima."
<BR>&nbsp;&nbsp;&nbsp;&nbsp;&nbsp;U sebi je već počela da isprobava šta će reći Hikahi.
</P></TD></TR></TABLE>
<P class="next">
<A HREF=p68.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
