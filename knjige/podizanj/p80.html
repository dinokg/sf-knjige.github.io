<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>72. 'BRAZDAČ'
<P>&nbsp;&nbsp;&nbsp;&nbsp;&nbsp;IZ DNEVNIKA DŽILIJAN BASKIN
<BR>&nbsp;&nbsp;&nbsp;&nbsp;&nbsp;Pošli smo na put. Svi na brodu kao da su osetili olakšanje što se konačno krećemo.
<BR>&nbsp;&nbsp;&nbsp;&nbsp;&nbsp;'Brazdač' se podigao sa okeanskog dna kasno sinoć; motori jedva da su kucali. Bila sam na mostu, proučavajući izveštaje delfina spolja i proveravajući stepen naprezanja sve dok nismo bili sigurni da je 'Brazdač' u redu. Zapravo, zvučao je sasvim spremno za poletanje.
<BR>&nbsp;&nbsp;&nbsp;&nbsp;&nbsp;Emerson i posada u mašinskom odeljenju treba da su ponosni na posao koji su obavili, mada su, naravno, to mogli da postignu tek kad su Tom i Tišt nabavili kalemove. 'Brazdač' ponovo zuji kao zvezdani brod.
<BR>&nbsp;&nbsp;&nbsp;&nbsp;&nbsp;Kurs nam je prema jugu. Ostavili smo iza sebe monofilament da bismo bili u vezi da grupom na ostrvu, a ostavili smo i poruku za Hikahi kada stigne tamo.
<BR>&nbsp;&nbsp;&nbsp;&nbsp;&nbsp;Nadam se da će požuriti. Komandovanje je mnogo složenije nego što bi mi ikada palo na pamet. Moram da proveravam da li je sve urađeno pravim redom i ispravno - i to što neupadljivije da se delfini ne bi osećali kao da 'stara dama' lebdi oko njih. Zato mi je sada žao što nemam onu vojnu obuku koju je Tom prošao dok sam bila u medicinskoj školi.
<BR>&nbsp;&nbsp;&nbsp;&nbsp;&nbsp;Stići ćemo do onog što je ostalo od tenanijskog oklopa za manje od trideset sati. Suezi kaže da će biti spremni. Dotle smo razaslali izviđače, a Vataceti je stalno iznad nas sa detektorskim saonicama. Njegovi instrumenti pokazuju vrlo malo curenja, pa smo zasad sigurni.
<BR>&nbsp;&nbsp;&nbsp;&nbsp;&nbsp;Dala bih svoju godišnju platu za Hikahi ili Tišt, ili čak i Kipirua. Nikad ranije nisam shvatala zašto kapetan toliko ceni svoje prve oficire.
<BR>&nbsp;&nbsp;&nbsp;&nbsp;&nbsp;Kad već govorim o kapetanima, ovaj naš je pravo čudo.
<BR>&nbsp;&nbsp;&nbsp;&nbsp;&nbsp;Kraidaiki kao da je bio ošamućen još dugo pošto je napustio ambulantu. No, dug razgovor sa Sahotom izgleda da ga je razmrdao. Ne znam šta je Sahot učinio, ali nikad ne bih ni pomislila da neko tako ozbiljno povređen kao Kraidaiki može biti tako živahan i tako se truditi da bude od koristi...
<BR>&nbsp;&nbsp;&nbsp;&nbsp;&nbsp;Kada smo se pokrenuli, zatražio je da nadgleda izviđače. Bio mi je očajnički potreban nako baš za tu dužnost, a mislila sam da će podići moral onima koji ga vide. Čak su i Stenosi bili uzbuđeni kad je izišao. Izgleda da je nestao i poslednji trag njihove gorčine zbog mog 'puča' i Takata-Džimovog izgnanstva.
<BR>&nbsp;&nbsp;&nbsp;&nbsp;&nbsp;Kraidaiki je ograničen na najjednostavnije dozive na trinarnom, ali i to je, izgleda, dovoljno. I sad je napolju, zuji unaokolo na saonicama i drži stvari u redu, pokazujući, gurkajući i dajući primer. Kroz nekoliko sati Tišt bi trebalo da se sretne sa izviđačima koje smo poslali napred i Kraidaiki će tada moći da se vrati na brod.
<BR>&nbsp;&nbsp;&nbsp;&nbsp;&nbsp;Na mom komunikatoru sija malo svetlo otkako sam se vratila. To je ona blesava timbrimska Nis mašina. Ostaviću prokletu napravu da čeka.
<BR>&nbsp;&nbsp;&nbsp;&nbsp;&nbsp;Tomu se to verovatno ne bi dopalo, ali ja nemam njegovu snagu i moram malo da odspavam. Da je u pitanju nešto važno, ona bi već progovorila i sama.
<BR>&nbsp;&nbsp;&nbsp;&nbsp;&nbsp;Oh, Tome, kako bi nam sad dobro došla tvoja izdržljivost! Jesi li na putu nazad? Grabi li tvoja mala jedrilica niz vetar prema Tošiovom ostrvu?
<BR>&nbsp;&nbsp;&nbsp;&nbsp;&nbsp;Koga ja to zavaravam? Od prve psi-bombe nismo primili ništa više, samo buku iz svemirske bitke, čiji je jedan deo poticao sa njegovog poslednjeg poznatog položaja. Nije aktivirao nijednu od kugli sa porukama. Znači, ili je odlučio da ne pošalje dvosmislenu poruku, ili je nešto još gore.
<BR>&nbsp;&nbsp;&nbsp;&nbsp;&nbsp;Bez vesti od Toma, kako da odlučimo šta da činimo, kad se smestimo u 'Morskog konja'? Da li da poletimo i iskušamo sreću ili da se krijemo u olupini sve dok možemo?
<BR>&nbsp;&nbsp;&nbsp;&nbsp;&nbsp;To će odlučiti Hikahi kada stigne.
<BR>
<BR>&nbsp;&nbsp;&nbsp;&nbsp;&nbsp;Džilijan je zatvorila dnevnik i pritiskom prsta aktivirala zaštitnu bravu. Ustala je i isključila svetlo.
<BR>&nbsp;&nbsp;&nbsp;&nbsp;&nbsp;Na putu iz laboratorije prošla je pored stazisnog odra drevnog leša koji su uz tako visoku cenu poneli iz Grozdastog plićaka. Herbi je ležao cereći se pod maleckom svetiljkom. Prastara zagonetka. Tajna.
<BR>&nbsp;&nbsp;&nbsp;&nbsp;&nbsp;Baksuz.
<BR>
<BR>&nbsp;&nbsp;&nbsp;&nbsp;&nbsp;Ulubljen, prekriven ožiljcima, 'Brazdač' se polako kretao duž dna doline, dok su mu motori preli tihom, prigušenom snagom. Tamna, penušava izmaglica podizala se iza njega, tamo gde su motori uzgonili površinski mulj.
<BR>&nbsp;&nbsp;&nbsp;&nbsp;&nbsp;Čvornovati valjak klizio je iznad turobno crnih kanjona i ponora, držeći se obronaka podvodnih planina i padina oko dolina. Oko njega su bile sićušne saonice koje su vodile brod sonarnim signalima.
<BR>&nbsp;&nbsp;&nbsp;&nbsp;&nbsp;Kraidaiki je posmatrao svoj brod ponovo u pokretu. Slušao je brze izveštaje izviđača i stražara i odgovore posade sa mosta. Nije mogao dokraja da razume poruke; istančani tehnički žargon bio je van njegovog domašaja. No, mogao je da oseti opšte značenje: posada je držala situaciju u rukama.
<BR>&nbsp;&nbsp;&nbsp;&nbsp;&nbsp;'Brazdač' nije mogao zaista da sija na ovom svetlu, mutnom i plavom, na pedeset metara dubine, ali mogao ga je čuti - njegov sonar pridružio se ostalim zvukovima, dok se on naslađivao dubokim tutnjanjem motora i zamišljao da je u brodu pri novom poletanju.
<BR>&nbsp;&nbsp;&nbsp;&nbsp;&nbsp;: Nikad Više, Kraidaiki : Više Nećeš Leteti Na Njemu :
<BR>&nbsp;&nbsp;&nbsp;&nbsp;&nbsp;Uz njega se postepeno stvorilo priviđenje, K-K-Kf-kri, utvarna prilika sačinjena od srebrnastih soničnih senki. Prisustvo božanstva nije iznenadilo, čak ni uznemirilo Kraidaikija. Očekivao je njegov dolazak. Nehajno je plivao, lako održavajući tempo uz saonice.
<BR>&nbsp;&nbsp;&nbsp;&nbsp;&nbsp;: Izbegao Si Nas : A Ipak Si Me Sad Namerno Načinio Od Pesme : Zbog Starih Glasova Koje Si Čuo? : Glasova Iz Dubine? :
<BR>&nbsp;&nbsp;&nbsp;&nbsp;&nbsp;: Da :
<BR>&nbsp;&nbsp;&nbsp;&nbsp;&nbsp;Kraidaiki nije mislio ni na angličkom ni na trinarnom, nego na novom jeziku koji je učio.
<BR>&nbsp;&nbsp;&nbsp;&nbsp;&nbsp;: Unutar ovog sveta postoji drevna srdžba : Čuo sam njenu pesmu :
<BR>&nbsp;&nbsp;&nbsp;&nbsp;&nbsp;Široko čelo božanstva iz sna blistalo je zvezdanom svetlošću. Mala usta su mu se otvorila. Sinuli su zubi.
<BR>&nbsp;&nbsp;&nbsp;&nbsp;&nbsp;: I Šta Ćeš Sada Da Učiniš? :
<BR>&nbsp;&nbsp;&nbsp;&nbsp;&nbsp;Kraidaiki je osetio da Ono već zna odgovor.
<BR>&nbsp;&nbsp;&nbsp;&nbsp;&nbsp;: Svoju Dužnost : odgovorio mu je njegovim sopstvenim jezikom.
<BR>&nbsp;&nbsp;&nbsp;&nbsp;&nbsp;: Šta Bih Drugo I Mogao? :
<BR>&nbsp;&nbsp;&nbsp;&nbsp;&nbsp;Iz dubina Kitovskog Sna začuo se uzdah odobravanja.
<BR>&nbsp;&nbsp;&nbsp;&nbsp;&nbsp;Kraidaiki je uključio svoje hidrofone. Čuo je udaljene, uzbuđene odjeke odnekud spreda - vesele zvuke pozdravljanja.
<BR>&nbsp;&nbsp;&nbsp;&nbsp;&nbsp;Pogledao je na sonarni ekran saonica. Na samoj ivici dometa videla se grupica tačaka kako se približava. Pridružile su se iskrama koje su predstavljale izviđače sa 'Brazdača'. Prva grupa sigurno je bila Tiština, sa Morskog konja.
<BR>&nbsp;&nbsp;&nbsp;&nbsp;&nbsp;Uverivši se da nema nikog u blizini ko bi ga primetio, okrenuo je saonice u mali bočni kanjon. Skliznuo je u senku iza sloja kamenja i isključio motor. Čekao je, posmatrajući 'Brazdač' kako prolazi ispod njegovog skloništa i nestaje iza krivine velikog kanjona.
<BR>&nbsp;&nbsp;&nbsp;&nbsp;&nbsp;"Zbogom..." Usredsredio se na angličke reči, jednu po jednu. "Zbogom... i... srećno..."
<BR>&nbsp;&nbsp;&nbsp;&nbsp;&nbsp;Kada je bio siguran, uključio je saonice i izdigao se iz malog udubljenja. Okrenuo se i uputio prema severu, na mesto koje su napustili pre dvadeset časova.
<BR>&nbsp;&nbsp;&nbsp;&nbsp;&nbsp;: Možeš Poći I Ti Ako Želiš: rekao je božanstvu - delom tvorevini svog uma, delom nečem drugom. Utvarna prilika odgovorila je ne-rečima stvorenim od Kraidaikijevih sonarnih zvukova.
<BR>&nbsp;&nbsp;&nbsp;&nbsp;&nbsp;: Pratiću Te : Ne Bih Ovo Propustio Ni Za Sve Pesme Sveta :
</P></TD></TR></TABLE>
<P class="next">
<A HREF=p81.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
