<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. SUEZI
<P>&nbsp;&nbsp;&nbsp;&nbsp;&nbsp;Iskop je bio gotovo spreman. Tenanijski bojni brod bio je proširen i poduprt. Uskoro će moći da ispune valjkasti prostor predviđenim teretom i da pođu.
<BR>&nbsp;&nbsp;&nbsp;&nbsp;&nbsp;Hanes Suezi je to jedva čekao. Dojadilo mu je da radi pod vodom. Iskreno rečeno, dojadilo mu je i da radi sa delfinima.
<BR>&nbsp;&nbsp;&nbsp;&nbsp;&nbsp;Kakve će samo priče moći da priča kad stigne kući! Vodio je radne grupe pod okeanima smoga na Titanu. Pomagao je u okupljanju adeninskih kometa kroz maglinu Supa. Čak je radio i sa onim šašavim Ameridijancima i Izralitima koji su pokušavali da teraformiraju Veneru. Ali nikad ga nijedan posao nije naučio zakonima bandoglavosti kao ovaj!
<BR>&nbsp;&nbsp;&nbsp;&nbsp;&nbsp;Gotovo svi materijali sa kojima su morali da rade bili su tuđinskog porekla, sa neverovatnom rastegljivošću i još gorom kvantnom provodljivošću. Morao je da proverava psionički otpor gotovo svakog spoja, pa ipak će njihove tajanstvene osobine verovatno rasipati statički telekinizitet preko celog neba kad se otisnu!
<BR>&nbsp;&nbsp;&nbsp;&nbsp;&nbsp;Delfini! Zaista su neverovatni! Savršeno su izvršavali najprefinjenije poslove, a onda bi iznenada plivali u krug i pištali besmislice na primalnom kada bi probijanje nekog otvora stvorilo osobene sonarne odraze.
<BR>&nbsp;&nbsp;&nbsp;&nbsp;&nbsp;I uvek kad bi završili posao, zvali su starog Suezija. Proveri to umesto nas, Hanese, molili su. Da budemo sigurni da je sve u redu.
<BR>&nbsp;&nbsp;&nbsp;&nbsp;&nbsp;Trudili su se iz sve snage. Nisu mogli da se bore protiv osećanja da su napola završeni štićenici samoniklih pokrovitelja u stravično neprijateljskoj Galaksiji. Naročito kad je sve to bila istina.
<BR>&nbsp;&nbsp;&nbsp;&nbsp;&nbsp;Suezi je morao priznati da je mnogo češće čuo žalbe od samog sebe nego od svih delfina zajedno. Obavili su posao; to je jedino bilo važno. Bio je ponosan na svakog od njih.
<BR>&nbsp;&nbsp;&nbsp;&nbsp;&nbsp;Naravno, sve je bili mnogo lakše otkako je stigla Hikahi. Bila je primer ostalima, peckajući ih prabolama Kininka da bi im pomogla u usredsređenosti.
<BR>&nbsp;&nbsp;&nbsp;&nbsp;&nbsp;Suezi se podigao na lakat. Njegov uski ležaj bio je samo metar ispod tavanice. Ulaz u odeljak za spavanje nalazio se na svega nekoliko centimetara od njegovog ramena.
<BR>&nbsp;&nbsp;&nbsp;&nbsp;&nbsp;Dovoljno sam se odmarao, pomislio je, iako su ga oči i dalje pekle, a ruke bolele. Nije bilo smisla dalje pokušavati da zaspi. Samo bi se nervirao zatvorenih očiju.
<BR>&nbsp;&nbsp;&nbsp;&nbsp;&nbsp;Otvorio je poklopac ulaza. Zaklonio je oči od svetla kad je seo i prebacio noge preko ivice. Pljusnule su.
<BR>&nbsp;&nbsp;&nbsp;&nbsp;&nbsp;Uf. Voda. Osim gornjeg metra, tamo uz tavanicu, skif je bio pun vode.
<BR>&nbsp;&nbsp;&nbsp;&nbsp;&nbsp;Telo mu je delovalo bledo pri oštrom svetlu iz hola. Pitam se kad je predviđeno da konačno izbledim, pomislio je dok se zatvorenih očiju spuštao u vodu. Otplivao je u susednu prostorijicu i zatvorio vrata za sobom.
<BR>&nbsp;&nbsp;&nbsp;&nbsp;&nbsp;Naravno, morao je da sačeka da se voda ispumpa iz sobe pre nego što je mogao da je nenamenski upotrebi.
<BR>
<BR>&nbsp;&nbsp;&nbsp;&nbsp;&nbsp;Malo kasnije ušao je u kontrolnu sobu malog broda i zatekao Hikahi i Tišt uzrujane oko komunikatora. Raspravljale su na brzoj, pištavoj varijanti angličkog koju nije mogao da razume.
<BR>&nbsp;&nbsp;&nbsp;&nbsp;&nbsp;"Hej!" Javio se. "Ako hoćete da me isključite, u redu. Ali ako mogu da pomognem, bolje se prebacite na trideset tri obrtaja. Ja nisam Tom Orli. Ne mogu da pratim to brbljanje!"
<BR>&nbsp;&nbsp;&nbsp;&nbsp;&nbsp;Njih dve podigle su glave iz vode kad se Suezi uhvatio za jedan od držača u zidu. Hikahine oči su se ispupčile da bi se prilagodile gledanju nad vodom.
<BR>&nbsp;&nbsp;&nbsp;&nbsp;&nbsp;"Nisssmo sigurni da je u pitanju problem, Hanese, ali izgleda da smo izgubili kontakt sa brodom."
<BR>&nbsp;&nbsp;&nbsp;&nbsp;&nbsp;"Sa 'Brazdačem'?" Suezijeve čupave obrve su se podigle. "Jesu li napadnuti?"
<BR>&nbsp;&nbsp;&nbsp;&nbsp;&nbsp;Tišt je blago zanjihala gornji deo tela "Ne verujemo. Bila sam tu i čekala potvrdu da su se čuli sa Orlijem i da uskoro pokreću brod. Nisam naročito pazila, ali čula sam operatora kao iznenada poručuje 'Spremite se'... i ništa više!"
<BR>&nbsp;&nbsp;&nbsp;&nbsp;&nbsp;"Kad je to bilo?"
<BR>&nbsp;&nbsp;&nbsp;&nbsp;&nbsp;"Pre nekoliko sati. Čekala sam na smenu, nadajući se da je u pitanju tehnička omaška, a onda sam pozvala Hikahi."
<BR>&nbsp;&nbsp;&nbsp;&nbsp;&nbsp;"Od tada proveravamo kola", dodala je Hikahi.
<BR>&nbsp;&nbsp;&nbsp;&nbsp;&nbsp;Suezi je doplivao da pogleda komunikator. Naravno, trebalo bi ga rastaviti i pregledati deo po deo, ali elektronika je bila zapečaćena zbog zaštite od vlage.
<BR>&nbsp;&nbsp;&nbsp;&nbsp;&nbsp;Da smo bar u slobodnom padu, pa da delfini mogu da rade bez ove proklete vode na sve strane.
<BR>&nbsp;&nbsp;&nbsp;&nbsp;&nbsp;"U redu", uzdahnuo je. "Sa tvojom dozvolom, Hikahi, izbaciću vas oboje napolje i pregledati jedinicu. Nemojte uznemiravati delfine koji se odmaraju u rezervi."
<BR>&nbsp;&nbsp;&nbsp;&nbsp;&nbsp;Hikahi je klimnula glavom, "Poslaću grupu da prati monofilament i vidi da li je ceo."
<BR>&nbsp;&nbsp;&nbsp;&nbsp;&nbsp;"Dobra zamisao. I nemoj da brineš. Siguran sam da se ništa nije desilo. Verovatno su se gremlini malo poigrali."
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
