<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>105. SKIF
<P>&nbsp;&nbsp;&nbsp;&nbsp;&nbsp;"Šta je sad...?"
<BR>&nbsp;&nbsp;&nbsp;&nbsp;&nbsp;Deni se prevrnula sa suvog ležaja i bućnula u vodu. Sahot je zbunjeno zacičao kad se mali brod nakrivio.
<BR>&nbsp;&nbsp;&nbsp;&nbsp;&nbsp;Tada se fizičkom bacakanju pridružio talas psihičke neprijatnosti i ispunio im glave. Deni se zagrcnula u vodi i zgrabila držač na zidu. Želela je da zapuši uši.
<BR>&nbsp;&nbsp;&nbsp;&nbsp;&nbsp;"Ne opet", jeknula je. Pokušala je da koristi ono čemu ju je Tošio naučio... da se usredsredi na svoje otkucaje srca i da tako nadvlada drobeći zvuk u glavi. Jedva da je i primetila kad je Sahot povikao. "To sssu oni!"
<BR>&nbsp;&nbsp;&nbsp;&nbsp;&nbsp;Delfin je pritisnuo dugme pored ulaza vrhom nosa i požurio u hodnik. Jurnuo je u malu kontrolnu sobu.
<BR>&nbsp;&nbsp;&nbsp;&nbsp;&nbsp;"Kraidaiki!" počeo je, za trenutak zaboravljajući da ga kapetan ne može razumeti. "To su oni. Glasovi iz dubine!"
<BR>&nbsp;&nbsp;&nbsp;&nbsp;&nbsp;Kraidaiki mu je uzvratio pogled i Sahot je shvatio da kapetan već zna. Zapravo, nije delovao iznenađeno. Kraidaiki je pevušio tihu melodiju prihvatanja. Izgledao je zadovoljno.
<BR>&nbsp;&nbsp;&nbsp;&nbsp;&nbsp;Sa pilotkog mesta oglasio se Kipiru. "Primam neutrone i antigravitacioni fluksss! Potiču odnekud pravo ispred nas. Mali brod poleće."
<BR>&nbsp;&nbsp;&nbsp;&nbsp;&nbsp;Hikahi je klimnula glavom. "To je verovatno Takata-Džim. Nadam se da se Džilijan pobrinula za njega."
<BR>&nbsp;&nbsp;&nbsp;&nbsp;&nbsp;Nastavili su da voze pod vodom prema istoku.
<BR>&nbsp;&nbsp;&nbsp;&nbsp;&nbsp;Oko pola sata kasnije, Kipiru je ponovo povikao. "Još antigravitacije! Veliki brod! Uzleće na jugozapad!"
<BR>&nbsp;&nbsp;&nbsp;&nbsp;&nbsp;Kraidaiki je udario perajima po površini vode.
<BR>
<BR>&nbsp;&nbsp;&nbsp;&nbsp;&nbsp;* Gore, gore!
<BR>&nbsp;&nbsp;&nbsp;&nbsp;&nbsp;Gore i vidi!
<BR>&nbsp;&nbsp;&nbsp;&nbsp;&nbsp;* Vidi! :
<BR>
<BR>&nbsp;&nbsp;&nbsp;&nbsp;&nbsp;Hikahi je klimnula glavom Kipiruu. "Idemo gore."
<BR>&nbsp;&nbsp;&nbsp;&nbsp;&nbsp;Skif je isplivao na površinu. Voda je istekla iz udubljenja.
<BR>&nbsp;&nbsp;&nbsp;&nbsp;&nbsp;Skupili su se pored južnog prozora i posmatrali udaljeni klinasti oblik kako se podiže sa obzorja i nezgrapno penje u nebo, polako dobijajući na brzini. Posmatrali su ga kako odleće na jug, dostižući brzinu zvuka i konačno nestajući u visokim oblacima.
<BR>&nbsp;&nbsp;&nbsp;&nbsp;&nbsp;Posmatrali su i kad je 'Brazdačev' trag počeo da se leluja i polako razilazi pod Kitrupovim nestalnim vetrovima.
</P></TD></TR></TABLE>
<P class="next">
<A HREF=p117.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
