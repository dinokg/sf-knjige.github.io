<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>62. IZGNANICI
<P>&nbsp;&nbsp;&nbsp;&nbsp;&nbsp;Dugački čamac glatko je skliznuo kroz izlaz u sumračno plavetnilo Kitrupovog okeana.
<BR>&nbsp;&nbsp;&nbsp;&nbsp;&nbsp;"Krenuo si na pogrešnu stranu", rekao je Ignacio Mec kad se dužica sklopila za njima. Umesto da okrene ka istoku, čamac se spiralno podizao uvis.
<BR>&nbsp;&nbsp;&nbsp;&nbsp;&nbsp;"Samo malo skretanje, doktore Mec", umirivao ga je Takata-Džim. "Snika-Džo, kaži 'Brazdaču' da podešavam kurs."
<BR>&nbsp;&nbsp;&nbsp;&nbsp;&nbsp;Delfin na kopilotskom mestu počeo je da zviždi svom kolegi na brodu. Sonarni zvučnik ljutito je uzvratio. I 'Brazdač' je primetio promenu kursa.
<BR>&nbsp;&nbsp;&nbsp;&nbsp;&nbsp;Mecovo sedište bilo je iznad i iza Takata-Džimovog. Voda mu je dopirala do pojasa. "Šta to radiš", upitao je.
<BR>&nbsp;&nbsp;&nbsp;&nbsp;&nbsp;"Samo ssse privikavam na kontrole..."
<BR>&nbsp;&nbsp;&nbsp;&nbsp;&nbsp;"Pa, pazi malo! Uputio si se pravo prema detektorskim plutačama!"
<BR>&nbsp;&nbsp;&nbsp;&nbsp;&nbsp;Mec je posmatrao, začuđen, kako ubrzavaju prema grupi delfina koji su demontirali opremu za osluškivanje. Radnici su im se razleteli sa puta, piskavo proklinjući, kad je čamac udario u jednu plutaču. Komadići metala začegrtali su duž krme i potonuli u tamu.
<BR>&nbsp;&nbsp;&nbsp;&nbsp;&nbsp;Takata-Džimu to kao da nije bilo važno. Okrenuo je mali brod i usmerio ga prema istoku umerenom brzinom, prema njihovom ostrvskom odredištu.
<BR>&nbsp;&nbsp;&nbsp;&nbsp;&nbsp;Ponovo se oglasio sonarni zvučnik. Doktor Mec je pocrveneo. Dobri delfini ne bi smeli da koriste takve reči!
<BR>&nbsp;&nbsp;&nbsp;&nbsp;&nbsp;"Reci im da je bilo ssslučajno", naredio je Takata-Džim svom kopilotu. "Sad smo uspostavili punu kontrolu. Nastavljamo pod vodom prema ossstrvu, kao što je naređeno."
<BR>&nbsp;&nbsp;&nbsp;&nbsp;&nbsp;Veliki čamac zaronio je u uski kanjon, napuštajući jasno osvetljenu podmorsku dolinu i 'Brazdač' iza sebe.
<BR>&nbsp;&nbsp;&nbsp;&nbsp;&nbsp;"Slučajno, muda mog kosmatog ujka Freda!"
<BR>&nbsp;&nbsp;&nbsp;&nbsp;&nbsp;Reči su bile praćene kreštavim smehom iz pozadine kontrolne prostorije. "Znate, pretpostavljao sam da nećete otići, a da ne uništite dokazni materijal, Takata-Džime."
<BR>&nbsp;&nbsp;&nbsp;&nbsp;&nbsp;Doktor Mec se borio sa svojim pojasom da bi se okrenuo. Zapanjeno se upiljio u... "Čarls Dart! Šta ćeš ti ovde?"
<BR>&nbsp;&nbsp;&nbsp;&nbsp;&nbsp;Sklupčan na polici metalnog ormana - čija su vrata sad bila otvorena - šimpanza u svemirskom odelu uzvratio mu je osmeh. "Pa, uvežbavam malo inicijativu, doktore Mec! Voleo bih da se uverite i napravite belešku o tome. Želim da mi se oda priznanje za ovo. "Ponovo se vrištavo nasmejao, a zvučnik u odelu to je pojačao.
<BR>&nbsp;&nbsp;&nbsp;&nbsp;&nbsp;Takata-Džim se okrenuo sa svog mesta da bi za trenutak pogledao šimpanzu. Frknuo je i vratio se upravljanju.
<BR>&nbsp;&nbsp;&nbsp;&nbsp;&nbsp;Čarli je prikupljao hrabrost da sklizne iz ormana u vodu, mada se u odelu nije mogao pokvasiti. Zaronio je u tečnost do ivice kacige.
<BR>&nbsp;&nbsp;&nbsp;&nbsp;&nbsp;"Ali, kako..." zaustio je Mec da upita.
<BR>&nbsp;&nbsp;&nbsp;&nbsp;&nbsp;Čarli je izvukao veliku, tešku, vodootpornu vreću iz ormana i doteglio je do ljudskog sedišta pored Meca. "Koristio sam dedukciju", rekao je dok se smeštao. "Shvatio sam da će Džilijanini momci paziti samo na ponašanje nekoliko mrzovoljnih Stenosa. Pa, pomislio sam, zašto ne bih ušao u čamac putem koji im ne bi ni palo na pamet da čuvaju?"
<BR>&nbsp;&nbsp;&nbsp;&nbsp;&nbsp;Mecove oči su se raširile. "Rukavac! Uvukao si se u jedan od zapečaćenih kanala za održavanje koje su graditelji koristili na Zemlji i stigao da prilaznih ploča na čamcu, tamo kod pomoćnih motora..."
<BR>&nbsp;&nbsp;&nbsp;&nbsp;&nbsp;"Baš tako!" Čarli je sijao dok je vezivao pojas.
<BR>&nbsp;&nbsp;&nbsp;&nbsp;&nbsp;"Verovatno si morao da ukloniš neke ploče na početku rukavca, koristeći odvrtač. Nijedan delfin ne bi to uspeo u zatvorenom prostoru, pa niko nije ni pomislio na to."
<BR>&nbsp;&nbsp;&nbsp;&nbsp;&nbsp;"Ne, nije."
<BR>&nbsp;&nbsp;&nbsp;&nbsp;&nbsp;Mec je pogledao Čarlija od glave do pete. "Prošao si prilično blizu motora. Jesi li se skuvao?"
<BR>&nbsp;&nbsp;&nbsp;&nbsp;&nbsp;"Hmmm. Rad-metar u odelu kaže da još nisam reš", podrugnuo se Čarli, duvajući u vrhove prstiju.
<BR>&nbsp;&nbsp;&nbsp;&nbsp;&nbsp;Mec se iscerio. "Zaista treba da zabeležim ovo retko ispoljavanje pronicljivosti, doktore Dart! Dobro nam došao. Ja ću ionako biti suviše zauzet nadgledajući Kikvije da bih se dobro starao o tvom robotu. Sad to možeš učiniti lično."
<BR>&nbsp;&nbsp;&nbsp;&nbsp;&nbsp;Dart je spremno klimnuo glavom. "Zato sam tu."
<BR>&nbsp;&nbsp;&nbsp;&nbsp;&nbsp;"Odlično. Možda bismo mogli da odigramo koju partiju šaha."
<BR>&nbsp;&nbsp;&nbsp;&nbsp;&nbsp;"Vrlo rado."
<BR>&nbsp;&nbsp;&nbsp;&nbsp;&nbsp;Zavalili su se u sedišta i posmatrali kako kraj njih prolaze okeanski grebeni. Svakih nekoliko minuta bi se pogledali i prsnuli u smeh. Stenosi su ćutali.
<BR>&nbsp;&nbsp;&nbsp;&nbsp;&nbsp;"Šta je u vreći?" Mec je pokazao veliki paket u Dartovom krilu.
<BR>&nbsp;&nbsp;&nbsp;&nbsp;&nbsp;Čarli je slegnuo ramenima. "Lična imovina, instrumenti. Samo osnovne, najminimalnije, gotovo spartanske potrepštine."
<BR>&nbsp;&nbsp;&nbsp;&nbsp;&nbsp;Mec je klimnuo glavom i ponovo se zavalio. Zaista je bilo lepo što će imati šimpanzu za saputnika. Delfini su prijatan narod, naravno, ali stariji štićenici Čovečanstva oduvek su važili za bolje sagovornike. Uz to, delfini nisu igrali šah vredan pomena.
<BR>&nbsp;&nbsp;&nbsp;&nbsp;&nbsp;Tek sat kasnije Mec se prisetio prvih Čarlijevih reči kojima je objavio svoje prisustvo. Šta je šimpanza mislio kad je optužio Takata-Džima da je 'uništio dokaz'? To je bila vrlo neobična formulacija.
<BR>&nbsp;&nbsp;&nbsp;&nbsp;&nbsp;Uputio je pitanje Dartu. "Pitajte poručnika", predložio je Čarli. "On kao da je znao na šta mislim. Inače nismo u nekim toplim odnosima", progunđao je.
<BR>&nbsp;&nbsp;&nbsp;&nbsp;&nbsp;Mec je ozbiljno klimnuo glavom. "I hoću, pitaću ga. Čim se smestimo na ostrvu, svakako ću to učiniti."
</P></TD></TR></TABLE>
<P class="next">
<A HREF=p70.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
