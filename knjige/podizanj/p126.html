<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>114. GALAKTINCI
<P>&nbsp;&nbsp;&nbsp;&nbsp;&nbsp;"Sporedna bitka između ostataka flota izgleda da se premestila sa planete", izvestio je ratnik Paha. Odlaze sa Kitrupa, goneći neki prilično veliki brod."
<BR>&nbsp;&nbsp;&nbsp;&nbsp;&nbsp;Krat je završila ljuštenje šljive-vresa. Borila se da sakrije nervozno podrhtavanje leve ruke.
<BR>&nbsp;&nbsp;&nbsp;&nbsp;&nbsp;"Jeste li identifikovali koga gone?"
<BR>&nbsp;&nbsp;&nbsp;&nbsp;&nbsp;"Ne liči na naš plen."
<BR>&nbsp;&nbsp;&nbsp;&nbsp;&nbsp;Paha je taktično prenebregao očiti talas olakšanja koji je obuzeo Majku flote kad je to čula. "Suviše je veliki da bi bio zemaljski brod. Čini nam se da su to oštećeni Tenanijci, mada..."
<BR>&nbsp;&nbsp;&nbsp;&nbsp;&nbsp;"Da?" Krat je bila nestrpljiva.
<BR>&nbsp;&nbsp;&nbsp;&nbsp;&nbsp;Paha je oklevao. "Neobično se ponaša. Neumereno je masivan, a u zvuku njegovih motora ima nečeg pomalo timbrimskog. Već je predaleko da bi se tačno čulo."
<BR>&nbsp;&nbsp;&nbsp;&nbsp;&nbsp;Krat je zagunđala. "Kakav je naš položaj?"
<BR>&nbsp;&nbsp;&nbsp;&nbsp;&nbsp;"Tandui idu uporedo sa nama i čarkaju se sa našim krilima kao i mi sa njihovim. I jedni i drugi progonimo zemaljskog izviđača, i izbegavamo da pucamo u njega, osim kad priđe preblizu drugoj strani."
<BR>&nbsp;&nbsp;&nbsp;&nbsp;&nbsp;Kraz je zarežala. "Taj brod nas vodi sve dalje i dalje od planete - od pravog plena. Jeste li pomislili da mu je to bio jedini cilj?" obrecnula se.
<BR>&nbsp;&nbsp;&nbsp;&nbsp;&nbsp;Paha je razmislio i klimnuo glavom. "Da, Majko flote. To bi ličilo na trik samoniklih ili Timbrima. Šta predlažete?"
<BR>&nbsp;&nbsp;&nbsp;&nbsp;&nbsp;Krat je bila ispunjena osećanjem bespomoićnosti. To je morao biti trik! Ipak, nije mogla odustati od potere, ili će Tandui zarobiti izviđački brod. A što duže bude trajala potera, gubici obeju strana biće sve veći!
<BR>&nbsp;&nbsp;&nbsp;&nbsp;&nbsp;Bacila je šljivu preko sobe. Pogodila je tačno u središte zrakaste spirale, oznake za Biblioteku. Prepadnuti Pil poskočio je u uplašeno ciknuo, a onda ju je drsko prostrelio pogledom.
<BR>&nbsp;&nbsp;&nbsp;&nbsp;&nbsp;"Emitujte standardni poziv na primirje broj tri", rekla je Krat sa odvratnošću. "Stupite u kontakt sa vođom Tandua. Moramo prekratiti ovu farsu i odmah se vratiti do planete!"
<BR>
<BR>&nbsp;&nbsp;&nbsp;&nbsp;&nbsp;Prikradalac Tandua ponovo je upitao Vežbača. "Možete li podstaći Primaoca?"
<BR>&nbsp;&nbsp;&nbsp;&nbsp;&nbsp;Vežbač je kleknuo pred Šunjačem, nudeći mu glavu. "Ne mogu. Obuzelo ga je orgazmičko stanje. Prestimulisan je. Naši postupci ne postižu uspeh."
<BR>&nbsp;&nbsp;&nbsp;&nbsp;&nbsp;"Znači, nema metafizičkog načina da istražimo neobičnu poteru iza nas?"
<BR>&nbsp;&nbsp;&nbsp;&nbsp;&nbsp;"Nema. Možemo koristitisamo fizičke postupke."
<BR>&nbsp;&nbsp;&nbsp;&nbsp;&nbsp;Prikradaočeve noge su se skupile. "Idi i ukloni svoju glavu. Po svojoj poslednjoj volji, postavi je na moju policu sa trofejima."
<BR>&nbsp;&nbsp;&nbsp;&nbsp;&nbsp;Vežbač je zaškripao u znak saglasnosti. "Neka nova koja mi izraste bolje posluži vašim namerama."
<BR>&nbsp;&nbsp;&nbsp;&nbsp;&nbsp;"Neka bude tako. Ali pre toga", predložio je Prikradalac, "otvori govornu liniju sa Sorojima. Moraću se rastati od svoje noge da bih govorio sa njima, naravno, ali moramo govoriti sa njima."
<BR>
<BR>&nbsp;&nbsp;&nbsp;&nbsp;&nbsp;Buolt je zagrizao šiljkove na laktovima i upotrebio ih da bi nagizdao svoju krestu. Pravilno je pretpostavio! Upotrebio je poslednjih šest tenanijskih brodova koji su preživeli bitku Tandua i Soroa da bi stigao na planetu i pridružio se drugoj poteri. Deset oštećenih brodova bilo je pred njim, jureći za objektom koji se mogao samo mutno razaznati.
<BR>&nbsp;&nbsp;&nbsp;&nbsp;&nbsp;"Većom brzinom", zahtevao je. "Ostali nisu koordinisani. Dok Tandui i Soroi gone prevaru, mi smo jedini dobro opremljeni u celoj oblasti! Moramo u poteru!"
<BR>
<BR>&nbsp;&nbsp;&nbsp;&nbsp;&nbsp;Daleko ispred Tenanijaca, kapetan Gubrua rastresao je svoje perje i zacerekao se.
<BR>&nbsp;&nbsp;&nbsp;&nbsp;&nbsp;"Približavamo se! Približavamo se krntiji! I pogledajte! Sad kad smo blizu, pogledajte i videćete da je njihovo ponašanje ljudsko! Lete unutar oplate, ali sad smo blizu i možemo pogledati i videti i shvatiti šta se nalazi unutra! Sad smo blizu i uhvatićemo ih!"
<BR>&nbsp;&nbsp;&nbsp;&nbsp;&nbsp;Promašaj je i dalje bio moguć, naravno. No, potpuni poraz nije se mogao dozvoliti.
<BR>&nbsp;&nbsp;&nbsp;&nbsp;&nbsp;"Ako ih ne možemo mi uhvatiti", podsetio je sebe, "moramo ih svakako uništiti."
</P></TD></TR></TABLE>
<P class="next">
<A HREF=p127.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
