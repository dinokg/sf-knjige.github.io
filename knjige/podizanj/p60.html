<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>53. MOKI
<P>&nbsp;&nbsp;&nbsp;&nbsp;&nbsp;Moki je upravio saonice punom brzinom ka jugu, oglašavajući se sonarom kao lovačkim rogom.
<BR>&nbsp;&nbsp;&nbsp;&nbsp;&nbsp;"...zovemo Haokija, zovemo Mokija. Govori Heurka-pit. Javite ssse!"
<BR>&nbsp;&nbsp;&nbsp;&nbsp;&nbsp;Moki je iznervirano odmahnuo glavom. Brod je ponovo pokušavao da ga nađe. Uključio je predajnik na sonicama i pokušao razgovetno da govori.
<BR>&nbsp;&nbsp;&nbsp;&nbsp;&nbsp;"Ssslušam, št-ta hoćet-te?"
<BR>&nbsp;&nbsp;&nbsp;&nbsp;&nbsp;Nastupila je pauza. "Moki, daj da govorim sa Haokijem."
<BR>&nbsp;&nbsp;&nbsp;&nbsp;&nbsp;Moki je jedva prigušio smeh. "Haoki... mrt-tav! Ub-bili sssu ga uljezi! Sssad ih gonim. Kažite Takata-Džimu da ću ih ssse dokopati!"
<BR>&nbsp;&nbsp;&nbsp;&nbsp;&nbsp;Mokijev anglički bio je gotovo nerazumljiv, ali on se ipak nije usudio da koristi trinarni. Mogao je javno skliznuti u primalni, ali za to još nije bio spreman.
<BR>&nbsp;&nbsp;&nbsp;&nbsp;&nbsp;Na sonarno-govornoj vezi nastupila je duga pauza. Moki se nadao da će ga ostaviti na miru.
<BR>&nbsp;&nbsp;&nbsp;&nbsp;&nbsp;Kad su on i Haoki našli prazne saonice Baskinove kako polako idu prema zapadu, nešto u njemu se konačno prekinulo. Zapao je u zbrkano ali ushićeno stanje, puno nejasnih pokreta, kao u snu punom nasilja.
<BR>&nbsp;&nbsp;&nbsp;&nbsp;&nbsp;Možda su upali u zasedu, a možda mu se to samo činilo. Uglavnom, kad je sve završeno, Haoki je bio mrtav, a njemu, Mokiju, to nije bilo žao.
<BR>&nbsp;&nbsp;&nbsp;&nbsp;&nbsp;Kasnije je sonarom uhvatio objekat koji se kretao ka jugu. Još jedne saonice. Bez razmišljanja se dao u poteru.
<BR>&nbsp;&nbsp;&nbsp;&nbsp;&nbsp;Sonarni zvučnik je zapucketao. "Opet Heurka-pit, Moki. Izlaziš van sonarnog dometa, a još ne smemo da koristimo radio. Dobijaš dva naređenje. Prvo - prenesi sssonarom poruku K'ta-Džonu i naredi mu da se vrati! Njegov zadatak je otkazan! Drugo - posle toga se i sam vrati! To je direktno naređenje!"
<BR>&nbsp;&nbsp;&nbsp;&nbsp;&nbsp;Svetla i grafikoni sad su malo šta značili za Mokija. Jedino su bili važni ritmovi zvuka koje je dobijao od senzora na saonicama. Razvijenije čulo sluha dalo mu je božanstven osećaj, kao da je jedan od Velikih Sanjača lično. Zamišljao je da je veliki catodon, glavata ulješura, gospodar dubina, i da lovi žrtve koje beže u panici na prvi znak njegovog približavanja.
<BR>&nbsp;&nbsp;&nbsp;&nbsp;&nbsp;Ne tako daleko na jugu čuo je prigušen zvuk saonica onih koje je već neko vreme gonio. Znao je da im se približio.
<BR>&nbsp;&nbsp;&nbsp;&nbsp;&nbsp;Mnogo dalje, i više ulevo, bila su dva sitna ritmička signala, zvuci brzog delfinskog plivanja. To su sigurno K'ta-Džon i onaj drski Kalafijanac.
<BR>&nbsp;&nbsp;&nbsp;&nbsp;&nbsp;Moki bi vrlo rado ukrao K'ta-Džonu njegov plen, ali to je moglo da čeka. Prvi neprijatelj bi dotle uzmakao.
<BR>&nbsp;&nbsp;&nbsp;&nbsp;&nbsp;"Moki, jesi li me shvatio? Odgovori! Imaš naređenja! Moraš..."
<BR>&nbsp;&nbsp;&nbsp;&nbsp;&nbsp;Moki je sa gađenjem škljocnuo vilicama. Isključio je zvučnik usred Heurka-pitovog zakeranja. Postalo je teško razumeti upornog podoficira. On ionako nije bio neki Stenos, uvek je proučavao Kinink sa Tursiopsima i pokušavao da se 'poboljša'.
<BR>&nbsp;&nbsp;&nbsp;&nbsp;&nbsp;Moki je odlučio da se postara za njega kada završi sa neprijateljima van broda.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
