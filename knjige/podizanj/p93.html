<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>83. DŽILIJAN
<P>&nbsp;&nbsp;&nbsp;&nbsp;&nbsp;"Sve što ti mogu reći, Džilijan Baskin, jeste da je on znao kako da me nađe. Došao je ovamo na 'hodaču' i govorio je sa mnom iz hodnika."
<BR>&nbsp;&nbsp;&nbsp;&nbsp;&nbsp;"Kraidaiki je bio ovde? Tom i ja smo pretpostavljali da zna za naš privatni kompjuter, ali položaj je morao biti nemoguć..."
<BR>&nbsp;&nbsp;&nbsp;&nbsp;&nbsp;"Ja nisam bila odveć iznenađena, doktore Baskin", prekinula ju je Nis mašina, prikrivajući neučtivost umirujućim apstraktnim slikama. "Kapetan dobro poznaje svoj brod. Očekivala sam da će otkriti moj položaj."
<BR>&nbsp;&nbsp;&nbsp;&nbsp;&nbsp;Džilijan je sela pored vrata i odmahnula glavom. "Trebalo je da dođem čim si se prvi put javila. Mogla sam ga sprečiti da ode."
<BR>&nbsp;&nbsp;&nbsp;&nbsp;&nbsp;"Nije to tvoja krivica", odgovorila je naprava sa neobičnom dobrodušnošću. "Mogla sam biti upornija da sam mislila da je situacija važna."
<BR>&nbsp;&nbsp;&nbsp;&nbsp;&nbsp;"O, naravno", sarkastično je odvratila Džilijan. "Nije važno kada dragoceni oficir flote podlegne pritisku atavizma i hitro se izgubi u smrtonosnoj tuđinskoj divljini!"
<BR>&nbsp;&nbsp;&nbsp;&nbsp;&nbsp;Slika je poigravala. "Grešiš. Kapetan Kraidaiki nije žrtva šizofreničnog zaostajanja."
<BR>&nbsp;&nbsp;&nbsp;&nbsp;&nbsp;"Otkud znaš?" ljutito je upitala Džilijan. "Više od trećine posade ovog broda ispoljilo je iste simptome posle zasede kod Morgrana, uključujući i gotovo sve pojedince sa genima Stenosa. Otkuda znaš da se to nije desilo i Kraidaikiju posle svega što je propatio? Kako može upražnjavati Kinink ako nije u stanju ni da govori!"
<BR>&nbsp;&nbsp;&nbsp;&nbsp;&nbsp;Nis je odgovorila smireno. "Došao je ovamo u potrazi za određenom informacijom. Znao je da imam pristup ne samo do 'Brazdačevog' mikroogranka Biblioteke, nego i do onog složenijeg, uzetog sa tenenijske olupine. Nije mogao da mi kaže šta hoće da zna, ali našli smo načina da savladamo govorna ograničenja."
<BR>&nbsp;&nbsp;&nbsp;&nbsp;&nbsp;"Kako?" Džilijan je bila zainteresovana uprkos ljutnji i osećanju krivice.
<BR>&nbsp;&nbsp;&nbsp;&nbsp;&nbsp;"Pomoću piktograma, vizuelnih i zvučnih slika koje sam mu pokazivala u nizu da izabere između njih. Odgovarao je sa da i ne da bi mi rekao da li su - kako biste vi ljudi rekli - hladne ili vruće. Uskoro je on vodio mene, praveći asocijacije koje još nisam ni počela da razmatram."
<BR>&nbsp;&nbsp;&nbsp;&nbsp;&nbsp;"Kao, na primer?"
<BR>&nbsp;&nbsp;&nbsp;&nbsp;&nbsp;Svetlosne čestice su zablistale. "Kao, na primer, to što se mnoge tajne ovog jedinstvenog sveta uklapaju međusobno: neobično dugo vreme napuštenosti planete posle degeneracije njegovih poslednjih stanara koji su ovde smešteni da izumru, neobična ekološka niša takozvanih metalnih brda i svrdlastog drveća, Sahotovi čudni 'glasovi iz dubine'..."
<BR>&nbsp;&nbsp;&nbsp;&nbsp;&nbsp;"Delfini kao što je Sahot uvek čuju 'glasove'",uzdahnula je Džilijan. "Nemoj zaboraviti da je i on jedan od opitnih Stenosa. Sigurna sam da su neki od njih ušli u posadu bez uobičajenih testova postojanosti pod stresom."
<BR>&nbsp;&nbsp;&nbsp;&nbsp;&nbsp;Posle kratke pauze, mašina je mirno progovorila. "Ima dokaza, doktore Baskin. Doktor Ignacio Mec očito je predstavnik nestrpljive struje u Središtu za uzdizanje..."
<BR>&nbsp;&nbsp;&nbsp;&nbsp;&nbsp;Džilijan je poskočila. "Uzdizanje! Prokletstvo! Znam šta je Mec učinio! Misliš da sam slepa? Izgubila sam nekoliko dragih prijatelja i nezamenljivih kolega zbog njegovog ludačkog plana. Dobro, testirao je svoje miljenike na najstroži mogući način i neki modeli su pod pritiskom otkazali!
<BR>&nbsp;&nbsp;&nbsp;&nbsp;&nbsp;Ali to je sad gotovo! Kakve veze ima uzdizanje sa glasovima iz dubine, sa metalnim brdima, istorijom Kitrupa ili našim prijateljskim lešom Herbijem, što se toga tiče? Kakve veze išta od toga ima sa spasavanjem onih koji su rasuti po planeti i sa bekstvom odavde?"
<BR>&nbsp;&nbsp;&nbsp;&nbsp;&nbsp;Srce joj je snažno udaralo i otkrila je da je stegla pesnice.
<BR>&nbsp;&nbsp;&nbsp;&nbsp;&nbsp;"Doktore Baskin", umiljato je odgovorila Nis, "upravo to sam pitala vašeg kapetana Kraidaikija. Kad mi je pomogao da sklopim deliće mozaika, i ja sam shvatila da uzdizanje nije beznačajno. Ovde na Kitrupu predstavljalo je sve što je dobro i loše u tom milijardama godina starom sistemu. Gotovo kao da je sama osnova društvenog sistema Galaktinaca stavljena na probu."
<BR>&nbsp;&nbsp;&nbsp;&nbsp;&nbsp;Džilijan je piljila u apstraktne slike.
<BR>&nbsp;&nbsp;&nbsp;&nbsp;&nbsp;"Kakva ironija", nastavio je bestelesni glas, "da ste se sa time suočili baš vi, ljudi, prva razumna rasa koja posle mnogo eona tvrdi da je 'evoluirala' do inteligencije...
<BR>&nbsp;&nbsp;&nbsp;&nbsp;&nbsp;Vaše otkriće u takozvanom Grozdastom plićaku može dovesti do rata koji bi ispunio svih Pet Galaksija, ili izbledeti kao tolike druge varljive krize. No, ono što je učinjeno ovde, na Kitrupu, ući će u legendu. Svi elementi su tu... a legende utiču na događaje i dugo pošto su ratovi zaboravljeni.
<BR>&nbsp;&nbsp;&nbsp;&nbsp;&nbsp;Džilijan je za trenutak ukočeno zurila u hologram, a onda je odmahnula glavom.
<BR>&nbsp;&nbsp;&nbsp;&nbsp;&nbsp;"Hoćeš li mi, molim te, već jednom reći šta je posredi?"
</P></TD></TR></TABLE>
<P class="next">
<A HREF=p94.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
