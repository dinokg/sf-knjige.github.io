<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>125. SKIF
<P>&nbsp;&nbsp;&nbsp;&nbsp;&nbsp;"Vas dvojica poludelih mužjaka, jeste li došli išta bliže zaključku o čemu on to govori?"
<BR>&nbsp;&nbsp;&nbsp;&nbsp;&nbsp;Kipiru i Sahot piljili su u Hikahi. Vratili su se razgovoru, ništa joj ne odgovorivši, i nagurali se oko Kraidaikija, pokušavajući da shvate kapetanova uvijena naređenja.
<BR>&nbsp;&nbsp;&nbsp;&nbsp;&nbsp;Hikahi je prevrnula očima i obratila se Tošiju. "Pomislio bi da će i mene uključiti u te njihove ssseanse. Na kraju krajeva, Kraidaiki i ja smo par!"
<BR>&nbsp;&nbsp;&nbsp;&nbsp;&nbsp;Tošio je slegnuo ramenima. "Kraidaikiju je potrebna Sahotova jezička veština i Kipiruova pilotska sposobnost. No, videla si im lica. Već sad su na pola puta u Delfinski San. Ne možemo i tebe pustiti za njima dok si komandant."
<BR>&nbsp;&nbsp;&nbsp;&nbsp;&nbsp;"Hmmmm", gunđala je Hikahi, samo delimično umirena. "Pretpostavljam da si završio sa inventarisanjem, Tošio?"
<BR>&nbsp;&nbsp;&nbsp;&nbsp;&nbsp;"Jesam", klimnuo je glavom. "Već sam napravio spisak. Imamo dovoljno namirnica do prve prenosne tačke i bar do još jedne posle nje. Naravno, nalazimo se Bogu iza leđa i trebaće nam bar pet prenosnih skokova da bismo stigli negde blizu civilizacije. Karte kojima raspolažamo jezivo su neodgovarajuće, pogon će nas pri dužem skoku verovatno izneverit, a i malo brodova naše veličine ikada je uspešno prošlo kroz prenosne tačke. Osim svega toga i skučenog životnog prostora, mislim da je sve u redu."
<BR>&nbsp;&nbsp;&nbsp;&nbsp;&nbsp;Hikahi je uzdahnula. "Ništa nam ne može škoditi da pokušamo. Bar su Galaktinci otišli."
<BR>&nbsp;&nbsp;&nbsp;&nbsp;&nbsp;"Tako je", složio se Tošio. "To je bio lep potez - kad je Džilijan izazivala Itije sa prenosne tačke. Tako smo i mi saznali da su uspeli i skinula nam je Itije s vrata."
<BR>&nbsp;&nbsp;&nbsp;&nbsp;&nbsp;"Nemoj govoriti 'Itiji', Tošio. To nije prissstojno. Mogao bi da uvrediš nekog simpatičnog Kantena ili Lintena jednog dana, ako ti pređe u naviku."
<BR>&nbsp;&nbsp;&nbsp;&nbsp;&nbsp;Tošio je progutao knedlu i pognuo glavu. Bez obzira na vreme i mesto, poručnici nikad ne dopuštaju kadetima da se opuste. "Razumem", rekao je.
<BR>&nbsp;&nbsp;&nbsp;&nbsp;&nbsp;Hikahi se nasmešila, zahvatila donjom vilicom malo vode i poprskala mladića.
<BR>
<BR>&nbsp;&nbsp;&nbsp;&nbsp;&nbsp;* Dužnost i dužnost
<BR>&nbsp;&nbsp;&nbsp;&nbsp;&nbsp;Hrabri lovče
<BR>&nbsp;&nbsp;&nbsp;&nbsp;&nbsp;* Koja nagrada
<BR>&nbsp;&nbsp;&nbsp;&nbsp;&nbsp;Bolje zvuči? *
<BR>
<BR>&nbsp;&nbsp;&nbsp;&nbsp;&nbsp;Tošio je porumeneo i klimnuo glavom.
<BR>&nbsp;&nbsp;&nbsp;&nbsp;&nbsp;Skif je ponovo pošao. Kipiru se vratio na pilotsko mesto. Kraidaiki i Sahot uzbuđeno su cičali poluprimalnim ritmom od koga su Hikahi podilazili žmarci. A Sahot je rekao da Kraidaiki namerno tako zvuči!
<BR>&nbsp;&nbsp;&nbsp;&nbsp;&nbsp;I dalje se privikavala na pomisao da je Kraidaikijeva povreda odškrinula vrata, a nije ih zatvorila.
<BR>&nbsp;&nbsp;&nbsp;&nbsp;&nbsp;Skif se podigao sa mora i počeo da ubrzava prema istoku, sledeći Kraidaikijeve slutnje.
<BR>&nbsp;&nbsp;&nbsp;&nbsp;&nbsp;"A kakvo je raspoloženje među putnicima?" upitala je Hikahi Tošija.
<BR>&nbsp;&nbsp;&nbsp;&nbsp;&nbsp;"Pa, čini mi se da je prilično dobro. Par Kikvija je srećan sve dok je sa Deni. A Deni je srećna... pa, prilično srećna, za sada."
<BR>&nbsp;&nbsp;&nbsp;&nbsp;&nbsp;Hikahi je to zabavljalo. Zašto je momku neprijatno zbog ostalih Deninih zanimanja? Bilo joj je drago što dvoje mladih ljudi imaju jedno drugo, kao što je ona imala Kraidaikija.
<BR>&nbsp;&nbsp;&nbsp;&nbsp;&nbsp;Uprkos novim, čudnim osobinama, Kraidaiki je bio isti kao ranije. Navikao se na novost, mada je tek počeo da je istražuje. Jedva je mogao da govori, ali sačuvao je svoj ogromni intelekt - i pažnju - na druge načine.
<BR>&nbsp;&nbsp;&nbsp;&nbsp;&nbsp;"A šta je sa Čarlijem?" upitala je Tošija.
<BR>&nbsp;&nbsp;&nbsp;&nbsp;&nbsp;Tošio je uzdahnuo. "Još mu je neprijatno."
<BR>&nbsp;&nbsp;&nbsp;&nbsp;&nbsp;Našli su šimpanzu dan posle velikih zemljotresa kako se drži za stablo koje je plivalo, potpuno mokar. Deset sati nije bio u stanju da govori i pentrao se po zidovima brodskog skladišta sve dok se nije konačno smirio.
<BR>&nbsp;&nbsp;&nbsp;&nbsp;&nbsp;Čarli je na kraju priznao da se popeo na vrh visokog drveta neposredno pre nego što je ostrvo eksplodiralo. To mu je spaslo život, ali stereotip ga je strašno ponizio.
<BR>
<BR>&nbsp;&nbsp;&nbsp;&nbsp;&nbsp;Tošio i Hikahi stajali su iza Kitrupovog pilotskog mesta i posmatrali okean koji se žurno valjao ispod skifa. Svakih nekoliko minuta voda je postajala jasno zelena kad su prelazili preko velikih površina prekrivenih morskom travom. Mali brod hitao je prema suncu.
<BR>&nbsp;&nbsp;&nbsp;&nbsp;&nbsp;Tražili su skoro nedelju dana još otkako je 'Brazdač' otišao.
<BR>&nbsp;&nbsp;&nbsp;&nbsp;&nbsp;Prvo su našli Tošija kako svrhovito pliva prema zapadu, ne predajući se. Onda ih je Deni odvela do drugog ostrva koje su nastanjivali Kikvi. Dok je ona vodila pregovore, oni su dalje tražili i našli Čarlsa Darta.
<BR>&nbsp;&nbsp;&nbsp;&nbsp;&nbsp;Takata-Džimovi Stenosi svi su nestali ili poginuli.
<BR>&nbsp;&nbsp;&nbsp;&nbsp;&nbsp;Posle toga im je ostala još jedna, očito beznadežna potraga. Trajala je već nekoliko dana.
<BR>&nbsp;&nbsp;&nbsp;&nbsp;&nbsp;Hikahi je bila spremna da odustane. Nisu više mogli tako da traće vreme i zalihe. Očekivalo ih je još jedno veliko putovanje.
<BR>&nbsp;&nbsp;&nbsp;&nbsp;&nbsp;Ni na njemu neće imati mnogo izgleda. Niko nikad nije ni čuo za put kakav su oni planirali. Putovanje s kraja na kraj Galaksije u skifu učinilo bi da prelazak Tihog okeana u čamcu za spasavanje sa broda 'Baunti' izgleda kao popodnevni izlet.
<BR>&nbsp;&nbsp;&nbsp;&nbsp;&nbsp;Zadržala je svoju procenu za sebe. Kraidaiki i Kipiru verovatno su shvatali šta ih očekuje. I Tošio kao da je pogodio makar deo. Nije bilo razloga da se kaže ostalima sve dok ne budu morali da po četvrti put smanje sledovanje.
<BR>&nbsp;&nbsp;&nbsp;&nbsp;&nbsp;Uzdahnula je.
<BR>
<BR>&nbsp;&nbsp;&nbsp;&nbsp;&nbsp;* Od čega su to
<BR>&nbsp;&nbsp;&nbsp;&nbsp;&nbsp;Stvoreni junaci
<BR>&nbsp;&nbsp;&nbsp;&nbsp;&nbsp;* Nego od onih
<BR>&nbsp;&nbsp;&nbsp;&nbsp;&nbsp;Koji, kao i mi,
<BR>&nbsp;&nbsp;&nbsp;&nbsp;&nbsp;* Poku - *
<BR>
<BR>&nbsp;&nbsp;&nbsp;&nbsp;&nbsp;Kipiruov likujući doziv ličio je na trubu. Zakreštao je i počeo da se bacaka na svom postolju. Skif se zaljuljao levo-desno kao klackalica, a zatim počeo uz urlik da se uzdiže.
<BR>&nbsp;&nbsp;&nbsp;&nbsp;&nbsp;"Šta ti je...!" Tošio se na vreme zaustavio. "Za ime Ikija, Kipiru! Šta se dešava?"
<BR>&nbsp;&nbsp;&nbsp;&nbsp;&nbsp;Hikahi je pružila ruku oklopa da uhvati držač na zidu i pogledala kroz osmatračnicu. Uzdahnula je po treći put, dugo i duboko.
<BR>
<BR>&nbsp;&nbsp;&nbsp;&nbsp;&nbsp;Dim koji se podizao sa vatre za trenutak je zaklonio čamac. Prvi znak njegovog prisustva bio je sonični talas koji je protutnjao preko njega, gotovo preturivši stalke za sušenje.
<BR>&nbsp;&nbsp;&nbsp;&nbsp;&nbsp;Čovek koji je stajao na istkanoj prostirci gotovo je pojurio u zaklon, ali predosećanje ga je nateralo da se zaustavi i podigne pogled.
<BR>&nbsp;&nbsp;&nbsp;&nbsp;&nbsp;Žmirio je zbog sunca. U uglovima očiju nosio je mrežu bora kojih pre nekoliko nedelja nije bilo. Brada mu je bila crna i prošarana sedinom. Prilično je izrasla i gotovo da je prestala da ga svrbi. Bezmalo je prekrila krivudavi ožiljak koji se spuštao niz jedan obraz.
<BR>&nbsp;&nbsp;&nbsp;&nbsp;&nbsp;Zaklanjajući oči, prepoznao je divlje manevre pre obrisa malenog broda. Propinjao se visiko u nebo i spuštao u širokim petljama, vraćajući se da opet prohuji pored njega.
<BR>&nbsp;&nbsp;&nbsp;&nbsp;&nbsp;Postarao se da osigura stalke za sušenje. Nije bilo smisla da toliko meso propadne. Trebalo je dosta truda da se prikupi, iseče i pripremi. Biće im potrebno za putovanje koje je pred njima.
<BR>&nbsp;&nbsp;&nbsp;&nbsp;&nbsp;Nije bio siguran kako će se delfini privići na jelovnik, ali bilo je hranljivo... jedina hrana na celoj planeti koju su Zemljani mogli jesti.
<BR>&nbsp;&nbsp;&nbsp;&nbsp;&nbsp;Pršuta od Gubrua, odresci od Tandua i ošureni Epiziarh svakako ne spadaju u neki vrhunski jelovnik, ali verovatno imaju prihvatljiv ukus.
<BR>&nbsp;&nbsp;&nbsp;&nbsp;&nbsp;Iscerio se i počeo da maše kad se Kipiru konačno smirio dovoljno da bi spustio skif u blizini.
<BR>
<BR>&nbsp;&nbsp;&nbsp;&nbsp;&nbsp;- Kako sam uopšte mogla da sumnjam da je još živ? - pitala se Hikahi ispunjena radošću. Džilijan je rekla da on mora živeti. Niko od Galaktinaca nije mogao ni da ga pipne. Kako bi i mogli?
<BR>&nbsp;&nbsp;&nbsp;&nbsp;&nbsp;I zašto sam se, za ime svemira, uopšte brinula kako ćemo stići kući?
</P></TD></TR></TABLE>
<P class="next">
<A HREF=p138.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
