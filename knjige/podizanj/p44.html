<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38. ČARLS DART
<P>&nbsp;&nbsp;&nbsp;&nbsp;&nbsp;"Bojim se da su spustili prokletog robota za samo još osamdeset metara. Onaj mali Tošio radi sa njim samo nekoliko sati, a onda mora da ode i pomaže Deni i Džilijan da vode svoje nove štićenike kroz lavirinte, ili da ih teraju da motkama obaraju banane ili tome slično. To je užasno! Bezvezna, mala, napola uništena sonda nosi uglavnom pogrešne instrumente za geološka ispitivanja. Možeš li da zamisliš na šta će to ličiti kada stignemo do pristojne dubine?"
<BR>&nbsp;&nbsp;&nbsp;&nbsp;&nbsp;Holografska slika metalurga Brukide za trenutak kao da je gledala kroz Čarlsa Darta. Delfinski naučnik očito je posmatrao svoje kerane. Oči su mu bile pokrivene ispupčenim sočivima da bi se ispravio astigmatizam pri čitanju. Ponovo je pogledao kolegu šimpanzu.
<BR>&nbsp;&nbsp;&nbsp;&nbsp;&nbsp;"Čarli, vrlo pouzdano govoriš o slanju t-tog robota dublje u Kitrupovu koru. Žališ se da je sišao 'samo' pet stotina metara. Jesi li svestan da je to p-pola kilometra?"
<BR>&nbsp;&nbsp;&nbsp;&nbsp;&nbsp;Čarli je počešao maljavu bradu. "Je l'? Pa šta? Iskopavanje je teklo tako glatko da lako možemo postići još toliku dubinu. To je divna mineraloška laboratorija! Već sad saznajemo mnogo o potpovršinskoj zoni!"
<BR>&nbsp;&nbsp;&nbsp;&nbsp;&nbsp;Brukida je uzdahnuo. "Čarli, zar te ne zanima zašto se pećina ispod Tošiovog ostrva spušta čak i sto metara u dubinu?"
<BR>&nbsp;&nbsp;&nbsp;&nbsp;&nbsp;"Hmmm? Kako to misliš?"
<BR>&nbsp;&nbsp;&nbsp;&nbsp;&nbsp;"Mislim da takozvano 'svrdlastvo drvo' koje je napravilo tu rupu nije moralo da ide tako duboko samo zbog potrage za ugljeničnim i silikatnim hranljivim materijama. To ne mora..."
<BR>&nbsp;&nbsp;&nbsp;&nbsp;&nbsp;"Otkud znaš? Da nisi možda ekolog?" Čarli se oštro nasmejao. "Ozbiljno, Brukida, na čemu ti zasnivaš te pretpostavke? Ponekad me zaista iznenađuješ!"
<BR>&nbsp;&nbsp;&nbsp;&nbsp;&nbsp;Brukida je strpljivo sačekao da šimpanza završi sa smejanjem. "Zasnivam ih na dobrom opštem poznavanju osnovnih zakona prirode i na Okamovoj oštrici. Pomisli na količinu uklonjenog materijala! Je li rasut po vodi? Zar nisi pomislio da postoje desetine hiljada tih metalnih brda duž graničnih pojaseva ove planete i da ih većina ima svoje svrdlasto drveće...i da je u nedavnoj geološkoj prošlosti nastalo više miliona ovako dubokih iskopa?"
<BR>&nbsp;&nbsp;&nbsp;&nbsp;&nbsp;Dart je počeo da se smejucka, pa se zaustavio. Za trenutak je zurio u sliku svog delfinskog kolege, a onda se iskreno zasmejao. Udario je po stolu.
<BR>&nbsp;&nbsp;&nbsp;&nbsp;&nbsp;"Tuše! Vrlo dobro! 'Otkud te rupe?' - biće još jedno na spisku naših pitanja! Na sreću, poslednjih nekoliko meseci odgajao sam kolegu ekologa. Učinio sam joj bezbroj usluga, a ona je slučajno baš na licu mesta! Zamoliću Deni da odmah počne sa ispitivanjem! Budi miran, uskoro ćemo saznati čemu služi to svrdlasto drveće!"
<BR>&nbsp;&nbsp;&nbsp;&nbsp;&nbsp;Brukida se nije potrudio da odgovori. Samo je tiho uzdahnuo.
<BR>&nbsp;&nbsp;&nbsp;&nbsp;&nbsp;"Sad kad smo ovo sredili", nastavio je Čarli, "hajde da se vratimo na ono što je zaista važno. Možeš li mi pomoći da ubedimo kapetana da mi dopusti lični izlazak i ozbiljno dubinsko sondirabnje umesto one smešne naprave koju koristi Tošio?"
<BR>&nbsp;&nbsp;&nbsp;&nbsp;&nbsp;Brukida je raširio oči, oklevajući.
<BR>&nbsp;&nbsp;&nbsp;&nbsp;&nbsp;"K-kapetan je i dalje u nesvesti", najzad je rekao. "Makani je izvršila dve operacije. Sudeći po poslednjim izveštajima, izgledi su i dalje slabi."
<BR>&nbsp;&nbsp;&nbsp;&nbsp;&nbsp;Šimpanza je zurio u njega za trenutak. "O, da. Zaboravio sam." Čarli je odvratio pogled od holo-slike. "Pa, močda će onda Takata-Džim biti voljan. Na kraju krajeva, dugački čamac stoji neiskorišćen. Zamoliću Meca da govori sa njim. Hoćeš li mi pomoći?"
<BR>&nbsp;&nbsp;&nbsp;&nbsp;&nbsp;Brukida je oborio pogled. "Proučiću podatke sa spektometra mase", odmereno je rekao. "Pozvaću te kad završim. Sad moram da prekinem vezu, Čarlse."
<BR>&nbsp;&nbsp;&nbsp;&nbsp;&nbsp;Slika je iščezla. Čarli je ponovo bio sam.
<BR>&nbsp;&nbsp;&nbsp;&nbsp;&nbsp;Brukida je bio vrlo osoran, pomislio je. Jesam li ga nečim uvredio?
<BR>&nbsp;&nbsp;&nbsp;&nbsp;&nbsp;Čarli je znao da lako vređa druge. Nije mogao ništa da učini protiv toga. Čak su ga i druge šimpanze smatrale čangrizavim i egocentričnim. Govorili su da neošimpanze kao on iznose celu rasu na loš glas.
<BR>&nbsp;&nbsp;&nbsp;&nbsp;&nbsp;Pa, bar sam pokušao, pomislio je. A kad neko stalno pokušava i greši, kad se nečiji najbolji pokušaji ljubaznosti pretvaraju u gafove, kada neko neprestano zaboravlja imena drugih osoba, pa, možda treba da odustane. Ni drugi se nisu pretrgli od ljubaznosti prema meni.
<BR>&nbsp;&nbsp;&nbsp;&nbsp;&nbsp;Čarls Dart je slegnuo ramenima. Nije važno. Kakvog smisla ima težiti nepostojanoj popularnosti? Imao je svoj lični svet kamenja i vulkanskih stena, magme i živih planeta.
<BR>&nbsp;&nbsp;&nbsp;&nbsp;&nbsp;Ipak, mislio sam da mi je bar Brukida prijatelj...
<BR>&nbsp;&nbsp;&nbsp;&nbsp;&nbsp;Potisnuo je tu misao.
<BR>&nbsp;&nbsp;&nbsp;&nbsp;&nbsp;Moram pozvati Meca. On će mi pomoći. Pokazaću im da je ova planeta tako jedinstvena da će... da će je nazvati po meni! Bilo je takvih slučajeva. Nasmejao se, jednom rukom se vukući za uho, a drugom kucajući šifru.
<BR>&nbsp;&nbsp;&nbsp;&nbsp;&nbsp;Dok je čekao da kompjuter pronađe Ignacija Meca, na pamet mu je pala jedna zaludna misao. Zar nisu svi čekali da se javi Tom Orli? Do pre nekog vremena samo su o tome govorili.
<BR>&nbsp;&nbsp;&nbsp;&nbsp;&nbsp;Onda se setio da je Tomov izveštaj trebalo da stigne juče, otprilike u vreme kad je Kraidaiki povređen.
<BR>&nbsp;&nbsp;&nbsp;&nbsp;&nbsp;Ah! Onda je Tom verovatno uspeo u onom što je naumio, pa se niko nije setio da mi kaže. Ili mi je neko možda i rekao, siguran sam da je izišao nakraj sa Itijima. Bilo je i vreme. Grozno je neprijatno kad te love kroz celu Galaksiju i nateraju da ispuniš brod vodom...
<BR>&nbsp;&nbsp;&nbsp;&nbsp;&nbsp;Na interkomu se pojavio Mecov broj. Na drugom kraju linije čulo se zvonjenje.
<BR>&nbsp;&nbsp;&nbsp;&nbsp;&nbsp;Grdna šteta za Kraidaikija. Bio je užasno krut i ozbiljan za delfina i ne baš uvek razborit... ali Čarli nije uspeo da se oseti srećan što mu on više nije na putu. Zapravo, pomisao na to izazivala je čudan osećaj u stomaku.
<BR>&nbsp;&nbsp;&nbsp;&nbsp;&nbsp;Pa nemoj onda misliti na to! Pobogu! Zar se ikada isplatilo brinuti se?
<BR>&nbsp;&nbsp;&nbsp;&nbsp;&nbsp;"Ah, doktore Mec! Jesam li vas uhvatio pri odlasku? Pitao sam da li bismo uskoro mogli da razgovaramo. Kasnije po podne? Dobro! Želeo bih da vas zamolim za jednu vrlo, vrlo sitnu uslugu..."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
