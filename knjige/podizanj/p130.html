<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>118. 'BRAZDAČ'
<P>&nbsp;&nbsp;&nbsp;&nbsp;&nbsp;Zaseda kraj gasnog džina bila je potpuno neočekivana. Neprijatelj je prišao blizu, koristeći gravitaciju velike planete da bi napravili oštar hiperboličan zaokret. Nisu ni bili pripremljeni za napad sa boka.
<BR>&nbsp;&nbsp;&nbsp;&nbsp;&nbsp;U poređenju sa njihovom vratolomnom jurnjavom, 'Brazdač' je gotovo bio nepokretan. Sručio se na dve krstarice dok su prolazile i bacio pred njih mrežaste niti antimaterije.
<BR>&nbsp;&nbsp;&nbsp;&nbsp;&nbsp;Jedan od bojnih brodova pretvorio se u užarenu kuglu pre nego što su 'Brazdačevi' kompjuteri stigli da ga identifikuju. Štitovi su mu verovatno bili oštećeni posle dugih borbi.
<BR>&nbsp;&nbsp;&nbsp;&nbsp;&nbsp;Druga krstarica bila je u boljem stanju. Štitovi su joj se presijavali zlokobnim purpurom, a tanke niti metala koji je eksplodirao obasjavale su joj trup. No, prošla je kroz zamku i počela ljutito da usporava.
<BR>&nbsp;&nbsp;&nbsp;&nbsp;&nbsp;"Nemamo sreće, promašiće i naše mine", objavila je Tišt. "Nismo imali vremena da ih savršeno rasporedimo."
<BR>&nbsp;&nbsp;&nbsp;&nbsp;&nbsp;"Ne možemo sve imati", odgovorila je Džilijan. "Odlično si postupila. Trebaće im vremena da se vrate do nas."
<BR>&nbsp;&nbsp;&nbsp;&nbsp;&nbsp;Tišt se zagledala u ekran, osluškujući svoju nervnu vezu. "Možda će im trebati i veoma mnogo vremena ako motori ne budu proradili. Padaju u zavojitoj putanji prema planeti!"
<BR>&nbsp;&nbsp;&nbsp;&nbsp;&nbsp;"Fino. Hajde da ih pustimo i postaramo se za ostale."
<BR>&nbsp;&nbsp;&nbsp;&nbsp;&nbsp;'Brazdač' se po inerciji udaljavao od džinovske planete pravo prema novoj grupi nadirućih krstarica. Pošto su videli zasedu, svih pet brodova žurno je podešavalo kurs.
<BR>&nbsp;&nbsp;&nbsp;&nbsp;&nbsp;"Sad ćemo ustanoviti koliko dobro dejstvuje 'Trojanski morski konj'", rekla je Džilijan. "Prva grupa je dovoljno blizu da bi očitala naše motore i otkrila da su zemaljskog porekla. Ovi momci suviše su udaljeni. Je li Suezi izmenio naše odavanje energije u skladu sa tenanijskim standardima, kao što je planirano?"
<BR>&nbsp;&nbsp;&nbsp;&nbsp;&nbsp;Vataceti je potvrdno zazviždao. "Učinjeno je. Sssuezi kaže da nam to smanjuje sposobnost. Podseća vas da naši motori nisu tenanijski."
<BR>&nbsp;&nbsp;&nbsp;&nbsp;&nbsp;"Prenesi mu moju zahvalnost. Sad se držite. Sve zavisi od toga je li ova družina onako nemaštovita kao što je to Tom pretpostavljao. Aktivirajte psi-štitove punom snagom!"
<BR>&nbsp;&nbsp;&nbsp;&nbsp;&nbsp;"Razumem!"
<BR>&nbsp;&nbsp;&nbsp;&nbsp;&nbsp;Detektori energije su se osvetili kad su ih pridolazeći brodovi skenirali zracima za sondiranje. Šarolika grupa Itija kao da je za trenutak oklevala, a onda su se razdvojili.
<BR>&nbsp;&nbsp;&nbsp;&nbsp;&nbsp;"Prvi, četvrti i peti ubrzavaju da bi priošli pored nasss!" Objavila je Tišt. Most je živnuo od vedrog žamora delfina.
<BR>&nbsp;&nbsp;&nbsp;&nbsp;&nbsp;"A ostali?"
<BR>&nbsp;&nbsp;&nbsp;&nbsp;&nbsp;Tišt je rukom oklopa pokazala dve tačke na holo-ekranu. "Usssporavaju i preipremaju se za bitku! Uhvatili smo zrak poruke na Galaktinskom Desetom. Upućuju nam obredni izazov!"
<BR>&nbsp;&nbsp;&nbsp;&nbsp;&nbsp;Tišt je odmahnula glavom. "Zaista misssle da smo Tenanijci! Zato i hoće da se zaustave i obraćunaju se sa nama!"
<BR>&nbsp;&nbsp;&nbsp;&nbsp;&nbsp;"Ko je to?"
<BR>&nbsp;&nbsp;&nbsp;&nbsp;&nbsp;"Braća Noći!"
<BR>&nbsp;&nbsp;&nbsp;&nbsp;&nbsp;Uveličavajući ekrani pokazali su oklopljene brodove koji su im se približavli, tamni, preteći i smrtonosni.
<BR>&nbsp;&nbsp;&nbsp;&nbsp;&nbsp;Šta sad? Džilijan je pazila da joj lice ostane mirno. Znala je da je delfini posmatraju.
<BR>&nbsp;&nbsp;&nbsp;&nbsp;&nbsp;Ne možemo im pobeći, naročito ne dok oponašamo tenenijske motore i nosimo ovaj teški tenanijski oklop. A samo bi budala prihvatila otvoreni sukob.
<BR>&nbsp;&nbsp;&nbsp;&nbsp;&nbsp;Ratoborna budala kao Tom, pomislila je ironično. Ili Kraidaiki. Da je neki od njih komandant, već bih pripremala posmrtne vence za Braću Noći.
<BR>&nbsp;&nbsp;&nbsp;&nbsp;&nbsp;"Džilijan?" Tišt ju je nervozno posmatrala.
<BR>&nbsp;&nbsp;&nbsp;&nbsp;&nbsp;Džilijan se pribrala. Sada. Odluči se!
<BR>&nbsp;&nbsp;&nbsp;&nbsp;&nbsp;Pogledala je u mašine smrti koje su im se približavale.
<BR>&nbsp;&nbsp;&nbsp;&nbsp;&nbsp;"Pravo u ralje", rekla je. "Idemo prema Kitrupu!"
</P></TD></TR></TABLE>
<P class="next">
<A HREF=p131.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
