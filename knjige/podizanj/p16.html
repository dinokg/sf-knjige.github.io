<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. TOŠIO
<P>&nbsp;&nbsp;&nbsp;&nbsp;&nbsp;Tošio je našao SSattattu kraj debla ogromnog svrdlastog drveta. Delfinka je bila bačena na ogromnu biljku i smrvljena. Njen oklop pretvorio se u zbrku izlomljenih delića.
<BR>&nbsp;&nbsp;&nbsp;&nbsp;&nbsp;Tošio se spoticao preko uništenog žbunja, zviždeći trinarni poziv kad se osećao sposobnim za to. Uglavnom se samo trudio da ostane na nogama. Nije mnogo hodao otkako je napustio Zemlju. Modrice i mučnina nisu mu bili od velike pomoći.
<BR>&nbsp;&nbsp;&nbsp;&nbsp;&nbsp;Našao je K'Hita kako leži na mekoj postelji travolikog rastinja. Oklop mu je bio nedirnut ali delfinski planetolog već je do smrti iskrvario iz tri duboke rane na trbuhu. Tošio je zapamtio to mesto i pošao dalje.
<BR>&nbsp;&nbsp;&nbsp;&nbsp;&nbsp;Bliže obali našao je Satimu. Mala ženka je krvarila i bila je histerična, ali živa. Tošio joj je previo rane penastim mesom i trakom za pomoć. Onda je uzeo mehaničke ruke njenog oklopa i velikim kamenom ih zabio u ilovaču. To je bilo najviše što je mogao da učini kako bi je pričvrstio za tle pre nego što naiđe peti talas.
<BR>&nbsp;&nbsp;&nbsp;&nbsp;&nbsp;To je bila pre poplava nego talas. Tošio se čvrsto uhvatio za drvo dok je trajala i dok ga je cimala, popevši mu se gotovo do vrata.
<BR>&nbsp;&nbsp;&nbsp;&nbsp;&nbsp;Čim je talas počeo da opada, pustio se i odbacio do Satime. Pipajući, našao je njen oklop i oslobodio je da pluta u nemirnoj vodi. Snažno je pogurao da bi se pridružio struji, kako ne bi bili ostavljeni na suvom.
<BR>&nbsp;&nbsp;&nbsp;&nbsp;&nbsp;Borio se da je progura oko nekog žbunja, nasuprot rastućem pristisku povratne struje, kad mu je pogled privukao brz pokret na drvetu iznad njegove glave. Pokret se nije uklapao u opšte zanjihano smirivanje. Pogledao je uvis i spazio par sitnih, crnih očiju.
<BR>&nbsp;&nbsp;&nbsp;&nbsp;&nbsp;Jedva da je bilo vremena za uzajamno zaprepašćenje pre nego što je plima povukla njega i Satimu pravo kroz prepreku u tek stvorenu močvaru. Tošio je odjednom bio suviše zauzet da bi gledao ikuda sem pravo pred sebe.
<BR>&nbsp;&nbsp;&nbsp;&nbsp;&nbsp;Morao je da vuče Satimu niz poslednjih nekoliko metara klizavog morskog bilja, pazeći da joj ponovo ne otvori rane. Poslednjih nekoliko minuta izgledalo je da joj se vraća prisebnost. Njeno delfinsko pištanje počelo je da dobija oblik i zvuči kao trinarne reči.
<BR>&nbsp;&nbsp;&nbsp;&nbsp;&nbsp;Zvižduk je naveo Tošija da podigne glavu. Kipiru je bio na samo četrdesetak metara od obale, upravljajući saonice prema njemu. Fin je imao aparat za disanje, ali ipak je mogao da signalizira.
<BR>&nbsp;&nbsp;&nbsp;&nbsp;&nbsp;"Satima!" Tošio je povikao na ranjenu delfinku. "Idi do saonica! Idi do Kipirua!".
<BR>&nbsp;&nbsp;&nbsp;&nbsp;&nbsp;"Pričvrsti je pod vazdušnu komoru!" doviknuo je Kipiruu. "I pazi na taj sonarni ekran! Skloni se odatle ako vidiš da dolazi talas!"
<BR>&nbsp;&nbsp;&nbsp;&nbsp;&nbsp;Kipiru je podigao glavu. Čim je Satima prešla trideset metara, iskoristio je saonice da bi je poveo prema dubljoj vodi.
<BR>&nbsp;&nbsp;&nbsp;&nbsp;&nbsp;To je bilo pet. Ostali su još Hist-t i Hikahi.
<BR>&nbsp;&nbsp;&nbsp;&nbsp;&nbsp;Tošio se uzverao natrag uz morsko bilje i ponovo zabasao u rastinje. Područje njegovog uma bilo je razrovano i opustošeno kao i ostrvo pod kome je stupao. Video je previše leševa za jedan dan - previše mrtvih prijatelja.
<BR>&nbsp;&nbsp;&nbsp;&nbsp;&nbsp;Sad je shvatio koliko je bio nepravedan prema delfinima.
<BR>&nbsp;&nbsp;&nbsp;&nbsp;&nbsp;Bilo je nepravedno kriviti ih što ga zavitlavaju. Nisu mogli izmeniti način na koji su bili stvoreni. Uprkos genetskom uplitanju čoveka, delfini su opštili sa čovečanstvom sa stanovišta dobroćudnog izrugivanja još od vremena kad je prvi pojedinac porinuo u more dugački kanu. Ta dirljiva slika bila je dovoljna da uspostavi obrazac koji je uzdizanje moglo samo da izmeni, ali ne i da izbriše.
<BR>&nbsp;&nbsp;&nbsp;&nbsp;&nbsp;A i zašto bi ga izbrisali? Tošio je sad znao da su oni ljudi koje je poznavao na Kalafiji, koji su najbolje radili sa delfinima, imali naročit tip ličnosti, čije su glavne crte bile debelokožnost, postojanost i predusretljiv smisao za humor. Niko nije dugo radio sa delfinima ako nije zaslužio njihovo poštovanje.
<BR>&nbsp;&nbsp;&nbsp;&nbsp;&nbsp;Požurio je prema sivom obliku koji je ležao u žbunju... ali ne. To je ponovo bila SSattatta. Poslednji talas ju je pomerio. Tošio je nastavio da posrće.
<BR>&nbsp;&nbsp;&nbsp;&nbsp;&nbsp;Delfini su bili prilično svesni toga šta je Čovečanstvo učinilo za njih. Uzdizanje je bilo bolan proces. No, niko od njih ne bi se vratio Kitovskom Snu da su mogli da biraju.
<BR>&nbsp;&nbsp;&nbsp;&nbsp;&nbsp;Delfini su isto tako znali da labavi kodovi koji određuju ponašanje među galaktinskim rasama, pravila eonima ugrađivana u Biblioteku, daju Čovečanstvu pravo da od svojih štićenika zahteva sto hiljada godina robovanja. Čovek je kolektivno uzdrhtao nad tom pomišlju. Sam homo sapiens jedva da je bio toliko star. Ako čovečanstvo ipak ima gospodara tamo negde - nekog dovoljno snažnog da se proglasi za to - ta vrsta neće dobiti tursiopsa amicusa kao dodatnu premiju.
<BR>&nbsp;&nbsp;&nbsp;&nbsp;&nbsp;Nije bilo živog delfina koji nije bio svestan stava Zemlje. U Zemaljskom veću bilo je i delfina i šimpanza.
<BR>&nbsp;&nbsp;&nbsp;&nbsp;&nbsp;Tošio je konačno znao koliko je povredio Kipirua svojim rečima za vreme njihove borbe u moru. Najviše je žalio zbog opaske o Kalafiji. Kipiru bi spremno hiljadu puta umro da spase ljude sa Tošiovog sveta.
<BR>&nbsp;&nbsp;&nbsp;&nbsp;&nbsp;Tošio bi pre pregrizao jezik nego što bi ponovo rekao tako nešto. Ikad.
<BR>&nbsp;&nbsp;&nbsp;&nbsp;&nbsp;Isteturao se na čistinu. Tu je, u plitkom bazenu, ležao Tursiops delfin.
<BR>&nbsp;&nbsp;&nbsp;&nbsp;&nbsp;"Hikahi!"
<BR>&nbsp;&nbsp;&nbsp;&nbsp;&nbsp;Bila je izgrebana i izmučena. Na bokovima je imala tanke mlazeve krvi. Ali bila je pri svesti. Kad je Tošio krenuo prema njoj, uzviknula je.
<BR>&nbsp;&nbsp;&nbsp;&nbsp;&nbsp;"Ostani tamo. Oštrooki! Ne miči ssse! Imamo društvo!"
<BR>&nbsp;&nbsp;&nbsp;&nbsp;&nbsp;Tošio je stao u mestu. Hikahina naredba bila je jasna, ali potreba da joj priđe bila je neodložna. Njene ogrebotine nisu nimalo prijatno izgledale. Ako su se pod kožu zabile cepke metala moraju brzo biti izvađene, pre nego što dođe do trovanja krvi. I neće biti nimalo lako vratiti Hikahi nazad u more.
<BR>&nbsp;&nbsp;&nbsp;&nbsp;&nbsp;"Hikahi, uskoro stiže novi talas. Može dospeti do ove visine. Moramo se spremiti za njega!"
<BR>&nbsp;&nbsp;&nbsp;&nbsp;&nbsp;"Stani, Tošio. Talas neće stići dovde. Osim toga, pogledaj okolo. Vidi koliko je ovo važnije!"
<BR>&nbsp;&nbsp;&nbsp;&nbsp;&nbsp;Prvi put, Tošio je zaista primetio čistinu. Bazen je bio blizu ivice, sa tragovima kopanja svuda unaokolo, što je pokazivalo da je nedavno iskopan. Onda je video da na Hikahinom oklopu nedostaju ruke.
<BR>&nbsp;&nbsp;&nbsp;&nbsp;&nbsp;Onda ko...? Tošio je pažljivije pogledao oko sebe. Ugledao je isprepletan morski otpad na udaljenijem kraju čistine, rasut po žbunju, i prepoznao ostatke uništenog, smrskanog sela.
<BR>&nbsp;&nbsp;&nbsp;&nbsp;&nbsp;U stalnom svetlucanju kitrupske šume primetio je deliće drugih, iscepanih, tkanih mreža, rasute komadiće razrušenih trščanih krovova i deliće oštrog metala, grubo pričvršćene na drvene motke.
<BR>&nbsp;&nbsp;&nbsp;&nbsp;&nbsp;Na granama drveća primetio je hitre pokrete. Onda su se, jedan po jedan, pojavile male, široke ruke sa plovnim kožicama, a za njima su izvirile sjajne crne oči koje su gvirile na njega ispod spuštenih, zelenkastih obrva.
<BR>&nbsp;&nbsp;&nbsp;&nbsp;&nbsp;"Domoroci!" šapnuo je. "Video sam ranije jednog, ali potpuno sam zaboravio! Izgledaju pre-razumni!"
<BR>&nbsp;&nbsp;&nbsp;&nbsp;&nbsp;"Jessste" uzdahnula je Hikahi. "I zato je tajnost još važnija nego ranije. Brzo, Oštrooki! Kaži mi šta se dešavalo!"
<BR>&nbsp;&nbsp;&nbsp;&nbsp;&nbsp;Tošio je saopštio ono što je učinio otkako je naišao prvi talas, izostavivši jedino pojedinoste o svojoj borbi sa Kipiruom. Bilo je teško usredsrediti se kad su oči sa drveća prvo piljile u njega, a onda se plašljivo povlačile u zaklon kad bi pogledao prema njima. Tek što je završio pričanje, kad je pristigao poslednji talas.
<BR>&nbsp;&nbsp;&nbsp;&nbsp;&nbsp;Videle su se kreste talasa kako udaraju uz iskošenu obalu, bučeći i penušajući se. No, bilo je jasno da je Hikahi u pravu. Voda se nije popela do njih.
<BR>&nbsp;&nbsp;&nbsp;&nbsp;&nbsp;"Tošio!" zazviždala je Hikahi. "Vrlo dobro si postupio. Možda si spasao ovaj mali narod, baš kao i nas. Brukida će uspeti. Dovešće pomoć.
<BR>&nbsp;&nbsp;&nbsp;&nbsp;&nbsp;Moje spasavanje nije toliko važno. Moraš učiniti kao što kažem! Neka Kipuri odmah zaroni! Mora ostati sakriven od pogleda i što tiši dok bude tražio tela i otpad. Ti moraš sahraniti Ssattattu i K'Hita i sakriti ostatke njihovih oklopa. Moramo biti spremni za brz pokret čim stigne pomoć!"
<BR>&nbsp;&nbsp;&nbsp;&nbsp;&nbsp;"Jesi li sigurna da će ti biti dobro? Tvoje rane..."
<BR>&nbsp;&nbsp;&nbsp;&nbsp;&nbsp;"Sve će biti u redu! Moji prijatelji me stalno kvassse. Drveće se nadnosi nad mene kao zaklon. Posmatraj nebo, Oštrooki! Nemoj da te primete! Dok završiš, nadam se da ću uveriti sve naše prijatelje da imaju poverenja u tebe."
<BR>&nbsp;&nbsp;&nbsp;&nbsp;&nbsp;Zvučala je umorno. Tošio se dvoumio. Konačno je uzdahnuo i vratio se u šumu. Prisilio se da potrči kroz iskidano rastinje, prateći vodu koja je opadala prema obali.
<BR>&nbsp;&nbsp;&nbsp;&nbsp;&nbsp;Kipiru se baš pojavio kad je stigao. Fin je uklonio aparat za disanje i sad je bio priključen na vazdušnu komoru. Izvestio je da je našao telo Fip-pita, delfina koji je verovatno nastradao ranije, od krvoločne travuljine. Telo prekriveno tragovima sisaljki sigurno se otrglo za vreme cunamija.
<BR>&nbsp;&nbsp;&nbsp;&nbsp;&nbsp;"A Hist-t?" povikaoje Tošio.
<BR>&nbsp;&nbsp;&nbsp;&nbsp;&nbsp;Kipuru je odgovorio odrečno. Tošio je preneo Hikahino naređenje i posmatrao kako saonice ponovo zaranjaju.
<BR>&nbsp;&nbsp;&nbsp;&nbsp;&nbsp;Za trenutak je i dalje ostao tu, gledajući prema zapadu.
<BR>&nbsp;&nbsp;&nbsp;&nbsp;&nbsp;Kitrupovo crvenkasto sunce je zalazilo. Nekoliko zvezda se promolilo kroz iskidane oblake u visini. Na istoku su oblaci počeli da izgledaju zlokobno. Preko noći će biti kiše. Tošio je odlučio da ne svlači ronilačko odelo, nego je samo skinuo gumiranu kapuljaču. Povetarac je bio prohladan, ali doneo mu je ogromno olakšanje.
<BR>&nbsp;&nbsp;&nbsp;&nbsp;&nbsp;Pogledao je na jug. Ako se bitka u svemiru i nastavljala, nije video ni traga od nje. Kitrupova rotacija ih je pronela ispod svetleće kugle plazme i olupina koja sad tamo svakako pluta.
<BR>&nbsp;&nbsp;&nbsp;&nbsp;&nbsp;Tošio je odoleo želji da zapreti pesnicom, ali se samo izbekeljio prema južnom nebu, nadajući se da će se Galaktinci međusobno istrebiti.
<BR>&nbsp;&nbsp;&nbsp;&nbsp;&nbsp;To nije bilo verovatno. Neko će biti pobednik i jednog od sledećih dana sići će ovamo u potrazi za delfinima i ljudima.
<BR>&nbsp;&nbsp;&nbsp;&nbsp;&nbsp;Tošio je ispravio ramena, uprkos slabosti, i obazrivo se uputio prema šumi i zaštitinički nadnesenom drveću.
<BR>
<BR>&nbsp;&nbsp;&nbsp;&nbsp;&nbsp;Našli su mladića i delfina ubrzo posle spuštanja. Oboje su se zgurali pod grub zaklon koji je u mlazevima prokapavala topla kiša. Blesci munja zasenjivali su prigušeni žuti sjaj svetiljki koje su nosili spasioci. Pri prvom blesku, Tomasu Orliju se učinilo da vidi desetak sitnih šćućurenih prilika skupljenih oko Zemljanke i Kalafijanca. No, do časa kad su se on i njegov sadrug promolili kroz rastinje da bi bolje videli, životinje - ili šta su već bili - nestali su.
<BR>&nbsp;&nbsp;&nbsp;&nbsp;&nbsp;Njegov prvi strah da su to lešinari nestao je kad je video da se Tošio pokreće. Ipak, zadržao je desnu ruku na dršci pištolja sa iglama i podigao svetiljku da bi Hanes Suezi prošao ispod. Pažljivo je pogledao čistinu, upijajući mirise i zvuke života na površini metalnog brda, pamteći pojedinosti.
<BR>&nbsp;&nbsp;&nbsp;&nbsp;&nbsp;"Jesu li dobro?" pitao je posle nekoliko sekundi.
<BR>&nbsp;&nbsp;&nbsp;&nbsp;&nbsp;"Ššš, u redu je, Tošio. To sam ja, Hanes", čuo je inženjera kako mrmlja. Tip je zvučao savršeno materinski. "Da, gospodine Orli", odazvao se Suezi, "oboje su pri svesti, samo nisu baš u stanju da razgovaraju."
<BR>&nbsp;&nbsp;&nbsp;&nbsp;&nbsp;Tomas Orli je ponovo pogledao čistinu, a onda je prišao da spusti svetiljku pored Suezia. "Munje će sve pokriti", rekao je. "Pozvaću mehaničare da sklonimo ovo dvoje što pre možemo." Dotakao je dugme na ivici svoje maske i brzo zazviždao na savršenom trinarnom. Poruka je trajala šest sekundi. Pričalo se da Tomas Orli može da govori čak i primalni delfinski, ali nijedan čovek nije nikad tome prisustvovao.
<BR>&nbsp;&nbsp;&nbsp;&nbsp;&nbsp;"Stići će za koji minut. Moraju da sakriju tragove." Čučnuo je pored Tošija, koji se uspravio i seo kad se Suezi premestio do Hikahi.
<BR>&nbsp;&nbsp;&nbsp;&nbsp;&nbsp;"Pozdrav, gospodine Orli", rekao je mladić. "Žao mi je što smo vas otrgli od vašeg posla."
<BR>&nbsp;&nbsp;&nbsp;&nbsp;&nbsp;"Nije važno, sinko. Ionako sam želeo da malo pogledam unaokolo. Ovo je dalo kapetanu dobar izgovor da me pošalje. Kad te uputimo nazad na brod, Hanes, Tišt i ja idemo da pogledamo onaj brod koji se srušio.
<BR>&nbsp;&nbsp;&nbsp;&nbsp;&nbsp;E sad, misliš li da možeš da nas odvedeš do SSattatte i K'Hita? Voleli bismo da očistimo ostrvo pre nego što oluja prođe."
<BR>&nbsp;&nbsp;&nbsp;&nbsp;&nbsp;"Dobro. Toliko ću moći da izdržim. Je li neko našao Hist-ta?"
<BR>&nbsp;&nbsp;&nbsp;&nbsp;&nbsp;"Ne. Zabrinuti smo zbog toga, ali ni blizu onoliko kao kad se Brukida vratio. Kipiru nam je ispričao najveći deo priče. Taj fin ima prilično visoko mišljenje o tebi, znaš? Obavio si povelik posao ovde."
<BR>&nbsp;&nbsp;&nbsp;&nbsp;&nbsp;Tošio se okrenuo kao da ga je sramota da primi pohvalu.
<BR>&nbsp;&nbsp;&nbsp;&nbsp;&nbsp;Orli ga je radoznalo posmatrao. Nikada ranije nije ozbiljno razmišljao o njemu. Tokom prvog dela puta momak je izgledao bistro, ali pomalo neodgovorno. Kasnije, kad su našli Napuštenu flotu, počeo je da postaje mrzovoljan dok su im se izgledi da ikad stignu kući smanjivali.
<BR>&nbsp;&nbsp;&nbsp;&nbsp;&nbsp;Ovo ovde predstavljalo je nešto novo. Bilo je suviše rano reći kakve će biti posledice na duge staze, ali za Tošija ovo je očigledno bio ispit zrelosti.
<BR>&nbsp;&nbsp;&nbsp;&nbsp;&nbsp;Sa plaže je doprlo zujanje. Ubrzo su se na vidiku pojavile dve paukolike naprave kojima je upravljao po jedan oklopljen delfin u zaštitnoj mreži.
<BR>&nbsp;&nbsp;&nbsp;&nbsp;&nbsp;Tošio je pomalo drhtavo uzdahnuo dok mu je Orli pomagao da ustane. Onda se stariji čovek sagnuo da podigne predmet sa zemlje. Odvagnuo ga je levom rukom.
<BR>&nbsp;&nbsp;&nbsp;&nbsp;&nbsp;"Strugač, zar ne? Napravljen od komadića kosti metalne ribe, pričvršćenih za drvenu dršku..."
<BR>&nbsp;&nbsp;&nbsp;&nbsp;&nbsp;"Tako izgleda."
<BR>&nbsp;&nbsp;&nbsp;&nbsp;&nbsp;"Imaju li razvijen jezik?"
<BR>&nbsp;&nbsp;&nbsp;&nbsp;&nbsp;"Ne... zapravo, u začetku je. Izgledaju stabilizovano. Lovačko-sakupljačka zajednica. Hikahi pretpostavlja da su na tom stupnju nekih pola miliona godina."
<BR>&nbsp;&nbsp;&nbsp;&nbsp;&nbsp;Orli je klimnuo glavom. Ova domorodačka vrsta izgledala je zrela, na prvi pogled. Pre-razumna rasa u pravom stadijumu za uzdizanje. Bilo je čudo da ih neka pokroviteljska rasa Galaktinaca nije već ščepala, da im budu štićenici, a potom i sluge za ceo eon.
<BR>&nbsp;&nbsp;&nbsp;&nbsp;&nbsp;Sad su ljudi i delfini sa 'Brazdača' imali još jednu obavezu i tajnost je bila još važnija nego ranije.
<BR>&nbsp;&nbsp;&nbsp;&nbsp;&nbsp;Spustio je kameno oruđe u džep i položio ruku na Tošiovo rame.
<BR>&nbsp;&nbsp;&nbsp;&nbsp;&nbsp;"Pa, sinko, ispričaćeš nam sve kad stignemo na brod. Dotle ćeš morati malo da promozgaš."
<BR>&nbsp;&nbsp;&nbsp;&nbsp;&nbsp;"Izvinite?" Tošio je zbunujeno podigao pogled.
<BR>&nbsp;&nbsp;&nbsp;&nbsp;&nbsp;"Pa, nema svako priliku da kumuje budućoj rasi svemirskih putnika. Znaš, delfini će očekivati da od toga načiniš pesmu."
<BR>&nbsp;&nbsp;&nbsp;&nbsp;&nbsp;Tošio je pogledao starijeg čoveka, pitajući se da to nije šala. No, Tomas Orli je imao svoj uobičajeni zagonetni izraz lica.
<BR>&nbsp;&nbsp;&nbsp;&nbsp;&nbsp;Orli je bacio pogled uvis, na kišne oblake. Kad su se mehanički pauci primakli da preuzmu Hikahi, zakoračio je unazad i nasmešio se zavesi koja je, privremeno, bila spuštena preko nebeske pozornice.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
