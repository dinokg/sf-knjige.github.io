<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. GALAKTINCI
<P>&nbsp;&nbsp;&nbsp;&nbsp;&nbsp;"Pobijte ih!" zahtevao je jofurski visoki sveštenik. "Pobijte izdvojene tenanijske krstarice u našem šestom kvadrantu!"
<BR>&nbsp;&nbsp;&nbsp;&nbsp;&nbsp;Jofurski načelnik štaba naklonio je svih dvanaest prstenova trupa pred visokim sveštenikom.
<BR>&nbsp;&nbsp;&nbsp;&nbsp;&nbsp;"Tenanijci su naši trenutni saveznici! Kako se možemo okrenuti protiv njih ako prvo ne izvedemo tajne obrede izdaje? Njihovi preci neće biti zadovoljni!"
<BR>&nbsp;&nbsp;&nbsp;&nbsp;&nbsp;Jofurski visoki sveštenik raširio je šest spoljnjih prstenova sa životnim sokom. Podigao se u punoj visini sa sedišta u dnu komandne prostorije.
<BR>&nbsp;&nbsp;&nbsp;&nbsp;&nbsp;"Nema vremena za obrede! Sada, kad smo sa saveznicima završili pročišćavanje ovog sektora, kad je naše savezništvo postalo najjače! Sada, dok ova faza bitke još traje. Sada, kad su glupi Tenanijci ostavili bok prema nama otvoren. Sada im možemo najviše nauditi!"
<BR>&nbsp;&nbsp;&nbsp;&nbsp;&nbsp;Načelnik štaba unzemireno je pulsirao, a spoljnji prstenvi sa životnim sokom postali su mu bezbojni od uzrujanosti.
<BR>&nbsp;&nbsp;&nbsp;&nbsp;&nbsp;"Možemo menjati saveznike kako nam odgovara, slažem se. Možemo činiti sve da bismo se domogli premije, slažem se. Možemo izdati naše saveznike, slažem se. Ali ne možemo to učiniti bez izvođenja obreda! Obredi su ono što nas čini dostojnim da produžimo duh svog doba! Ti bi nas spustio na nivo jeretika!"
<BR>&nbsp;&nbsp;&nbsp;&nbsp;&nbsp;Sedište se zatreslo od besa visokog sveštenika.
<BR>&nbsp;&nbsp;&nbsp;&nbsp;&nbsp;"Moji prstenovi odlučuju! Moji prstenovi su sveštenički! Moji prstenovi..."
<BR>&nbsp;&nbsp;&nbsp;&nbsp;&nbsp;Govornički vrh piramidalnog visokog sveštenika rasprsnuo se u gejzer vrele, višebojne životne tečnosti. Erupcija je rasula lepljivu tečnost boje ćilibara preko celog mosta komandnog broda Jofura.
<BR>&nbsp;&nbsp;&nbsp;&nbsp;&nbsp;"Nastavite borbu." Načelnik štaba mahnuo je bočnom rukom posadi da se vrati na posao. "Pozovite Intendanta Religioznosti. Neka pošalje prstenove da sastavimo novog sveštenika. Nastavite borbu dok se pripremimo da izvedemo obrede izdaje".
<BR>&nbsp;&nbsp;&nbsp;&nbsp;&nbsp;Načelnik štaba se naklonio zbunjenim šefovima odeljenja. "Zadovoljićemo pretke Tenanijaca pre nego što se okrenemo protiv njih.
<BR>&nbsp;&nbsp;&nbsp;&nbsp;&nbsp;Ali pazite da sami Tenanijci ne osete naše namere!"
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
