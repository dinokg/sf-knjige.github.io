<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>84. HIKAHI I KIPIRU
<P>&nbsp;&nbsp;&nbsp;&nbsp;&nbsp;"Moramo p-požuriti!" zahtevao je pilot.
<BR>&nbsp;&nbsp;&nbsp;&nbsp;&nbsp;Kipiru je ležao pričvršćen za prenosni autodok. Iz mreže koja ga je držala tik ispod vodene površine izlazili su kateteri i cevčice. Zvuk motora sa skifa ispunjavao je malu prostoriju.
<BR>&nbsp;&nbsp;&nbsp;&nbsp;&nbsp;"A ti ssse moraš opustiti", smirivala ga je Hikahi. "Uključen je autopilot. Idemo najbrže što se može pod vodom. Uskoro bi trebalo da sssmo tamo."
<BR>&nbsp;&nbsp;&nbsp;&nbsp;&nbsp;Hikahi je još bila pomalo ošamućena vestima o Kraidaikiju i potresena Takata-Džimovom izdajom. No, i pored toga nije dopustila sebi da prihvati Kipiruovu besomučnu žurbu. Njega je očito vodila odanost Džilijan Baskin i želeo je da se vrati i pomogne joj još istog časa, ako je moguće. Hikahi je posmatrala stvari iz drugog ugla. Znala je da je Džilijan verovatno već sve sredila i da kontroliše brod. U poređenju sa nevoljama koje je zamišljala proteklih dana, vesti su je gotovo obodrile. Kraidaikijeva povreda nije mogla umanjiti njeno olakšanje što je 'Brazdač' ostao nedirnut.
<BR>&nbsp;&nbsp;&nbsp;&nbsp;&nbsp;Oklop joj je zazujao. Jednom servo-rukom dotakla je kontrolu da bi dala Kipiruu blago uspavljujuće sredstvo.
<BR>&nbsp;&nbsp;&nbsp;&nbsp;&nbsp;"Volela bih da zassspiš", rekla mu je. "Moraš obnoviti snagu. Smatraj to naređenjem, ako sam, kao što kažeš, sad ja vršilac dužnosssti kapetana."
<BR>&nbsp;&nbsp;&nbsp;&nbsp;&nbsp;Kipiruove oči počele su da se sklapaju. "Izvinjavam ssse... izgleda da nisam ništa logičniji od Mokija. Ssstalno ulećem u nevolje..."
<BR>&nbsp;&nbsp;&nbsp;&nbsp;&nbsp;Reči su postajale sve nerazgovetnije kako je lek počinjao da deluje. Hikahi je doplivala tik ispod sanjivog pilota i zazviždala tihu, kratku uspavanku.
<BR>
<BR>&nbsp;&nbsp;&nbsp;&nbsp;&nbsp;* Sanjaj, branioče -
<BR>&nbsp;&nbsp;&nbsp;&nbsp;&nbsp;One koji te vole
<BR>&nbsp;&nbsp;&nbsp;&nbsp;&nbsp;I cene tvoju hrabrost - *
</P></TD></TR></TABLE>
<P class="next">
<A HREF=p95.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
