<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>115. 'BRAZDAČ'
<P>&nbsp;&nbsp;&nbsp;&nbsp;&nbsp;U daljini se nazirao gasoviti džin. Nešto opterećeni 'Brazdač' mu se nezgrapno približavao.
<BR>&nbsp;&nbsp;&nbsp;&nbsp;&nbsp;"Očekivaće da se približimo što više za tesnu hiperbolu", rekla je Tišt. "To je uglavnom dobra taktika kad nekoga progone u planetnom sistemu. Brz okret u blizini planete može se pretvoriti u veliku promenu pravca."
<BR>&nbsp;&nbsp;&nbsp;&nbsp;&nbsp;Džilijan je klimnula glavom. "To će očekivati od nas, ali mi to nećemo učiniti."
<BR>&nbsp;&nbsp;&nbsp;&nbsp;&nbsp;Posmatrale su ekrane na kojima su tri velike tačke postajale sve veće i konačno se pretvorile u čvrsta tela - brodove sa ružnim ožiljcima iz bitke i još ružnijim oružjem.
<BR>&nbsp;&nbsp;&nbsp;&nbsp;&nbsp;Rastuća masa planete počela je da zaklanja sve veći deo ekrana.
<BR>&nbsp;&nbsp;&nbsp;&nbsp;&nbsp;"Svi privezani?"
<BR>&nbsp;&nbsp;&nbsp;&nbsp;&nbsp;"Jesssu!"
<BR>&nbsp;&nbsp;&nbsp;&nbsp;&nbsp;"Onda izaberi trenutak, poručniče. Imaš bolje osećanje za svemirske bitke nego ja. Znaš šta želimo da učinimo."
<BR>&nbsp;&nbsp;&nbsp;&nbsp;&nbsp;Tišt je škljocnula vilicama. "Znam, Džilijan."
<BR>&nbsp;&nbsp;&nbsp;&nbsp;&nbsp;Jurnuli su prema planeti.
<BR>&nbsp;&nbsp;&nbsp;&nbsp;&nbsp;"Ussskoro. Ussskoro ćemo ih obrukati..." Tišt je zažmirila. Usredsredila se na zvučne slike koje joj je prenosila nervna veza. Na mostu je vladala tišina narušena samo nervoznim coktanjem delfinskog sonara. Džilijan se prisetila napetih situacija na ljudskim brodovima, kad je pola članova posade zviždukalo kroz zube, a da toga uopšte nisu bili ni svesni.
<BR>&nbsp;&nbsp;&nbsp;&nbsp;&nbsp;"Ssspremite se", obratila se Tišt inženjeriji preko interkoma.
<BR>&nbsp;&nbsp;&nbsp;&nbsp;&nbsp;Progonitelji su za trenutak nestali iza ivice planete.
<BR>&nbsp;&nbsp;&nbsp;&nbsp;&nbsp;"Sada!" Povikala je da bi je Suezi čuo. "Otvorite ustave na repu! Pokrenite sve pumpe!" Okrenula se prema pilotu. "Lansiraj sondu za mamac! Što veće bočno ubrzanje! Upotrebi stazisno polje da ukloniš sve osim jednog 'g'! Ponavljam, potrebna je samo jedna gravitacija na brodu!
<BR>&nbsp;&nbsp;&nbsp;&nbsp;&nbsp;Polovina kontrolnih tabli na mostu zasvetlela je crvenim svetlima. Upozorena, posada je ostala na svojim mestima kad se sadržaj 'Brazdačevog' središnjeg prostora izlio iza njih u vakuum otvorenog svemira.
<BR>
<BR>&nbsp;&nbsp;&nbsp;&nbsp;&nbsp;Kapetan Gubrua brinuo se zbog broda Ftaka koji mu je ugrožavao prvenstvo. Razmišljao je o manevru kojim bi uništio uljeza, ali glavni kompjuter iznenada je kreštavo zatražio pažnju.
<BR>&nbsp;&nbsp;&nbsp;&nbsp;&nbsp;"Nisu to mogli da učine!" zgrozio se kapetan kad je pogledao u ekran. "Nisu mogli učiniti tako nešto. Nisu se mogli setiti tako đavolske zamke. Nisu mogli..."
<BR>&nbsp;&nbsp;&nbsp;&nbsp;&nbsp;Posmatrao je brod Ftaka kako se sudara pri brzini bliskoj svetlosnoj sa preprekom koja nije postojala ni minut ranije.
<BR>&nbsp;&nbsp;&nbsp;&nbsp;&nbsp;Bila je to samo rasuta struja gasovitih čestica koja im se našla na putu. No, neočekivana, sudarala se sa zaklonima oko ratnog broda Ftaka. A pri brzini koja se približavala svetlosnoj, svaka prepreka bila je smrtonosna.
<BR>&nbsp;&nbsp;&nbsp;&nbsp;&nbsp;"Promenite pravac!" zapovedio je Gubru. "Vatra iz svih oružja prema plenu!"
<BR>&nbsp;&nbsp;&nbsp;&nbsp;&nbsp;Upotrebili su svu raspoloživu energiju, ali zraci su zapeli o nevidljivi zid između Gubrua i zemaljskog broda koji je brzo skretao.
<BR>&nbsp;&nbsp;&nbsp;&nbsp;&nbsp;"Voda!" vrisnuo je kad je očitao spektralnu analizu. "Prepreka od vodene pare! Civilizovana rasa nije mogla naći takav trik u Biblioteci! Civilizovana rasa se nije mogla spustiti tako nisko! Civilizovana rasa nije mogla..."
<BR>&nbsp;&nbsp;&nbsp;&nbsp;&nbsp;Još je vikao kad se brod Gubrua zario u oblak lebdećih pahuljica...
<BR>
<BR>&nbsp;&nbsp;&nbsp;&nbsp;&nbsp;Olakšan za više megatona, 'Brazdač' je uspeo da zaokrene mnogo oštrije nego što bi bio u stanju pre samo nekoliko minuta. Ustave su se zatvorile i brod se polako punio vazduhom. Uključena je unutrašnja antigravitacija. Posada opremljana svemirskim odelima vratila se na dužnosti iz prostorija u koje se sklonila.
<BR>&nbsp;&nbsp;&nbsp;&nbsp;&nbsp;Na mostu koji je i dalje bio ispunjen vodom, Džilijan je posmatrala anihilaciju prva dva broda u nizu progonitelja. Posada je stala da kliče kad je treća krstarica počela očajnički da skreće, izgubila kontrolu u poslednjem trenutku i konačno se sudarila sa rasutim oblakom. Nestala je u pravilnom oblaku plazme.
<BR>&nbsp;&nbsp;&nbsp;&nbsp;&nbsp;"Ostatak je i dalje zaklonjen iza gasnog džina", rekla je Džilijan. "Posle jurnjave od Kitrupa, misliće da poznaju naše kretanje i nikad im neće pasti na pamet da možemo ovako zaokrenuti!"
<BR>&nbsp;&nbsp;&nbsp;&nbsp;&nbsp;Tišt nije bila toliko sigurna. "Možda. Ispalili smo sondu da bismo ih zavarali. Kretaće se našom starom putanjom i zračiće radijaciju nalik na našu. Možda će poći za njom. Bila bih spremna da ssse kladim da će i oni uhvatiti brzu i tesnu hiperboličnu putanju."
<BR>&nbsp;&nbsp;&nbsp;&nbsp;&nbsp;"Ako bude tako, poskidaćemo ih!" Džilijan je počela da oseća vrtoglavicu. Postojali su izgledi da to izvedu čisto, taman toliko da bi imali prilike da još malo ostanu i sačekaju Hikahi i Kraidaikija. Da sačekaju još jedno čudo.
<BR>&nbsp;&nbsp;&nbsp;&nbsp;&nbsp;'Brazdač' je gunđao, boreći se da promeni pravac.
<BR>&nbsp;&nbsp;&nbsp;&nbsp;&nbsp;"Suezi kaže da sssu spojnice zidova preopterećene", izvestio je Srećni Ka. "Pita hoće li ponovo isključivati stazisna polja ili izvoditi još... ovaj, on ih zove 'divlji, ludački, ženski manevri'. Njegove reči, komandante!"
<BR>&nbsp;&nbsp;&nbsp;&nbsp;&nbsp;Džilijan nije odgovorila. Suezi to svakako nije ni očekivao.
<BR>&nbsp;&nbsp;&nbsp;&nbsp;&nbsp;'Brazdač' je dovršio oštro skretanje i ubrzao putem kojim je došao, baš kad su se na vidiku pojavile još dve bojne krstarice.
<BR>&nbsp;&nbsp;&nbsp;&nbsp;&nbsp;"Drži ih, Tišt", obratila se Džilijan poručniku. U glasu joj se osetio bes koji je tako pažljivo skrivala nedeljama. "Koristi kakvu hoćeš taktiku, ali drži ih!"
<BR>&nbsp;&nbsp;&nbsp;&nbsp;&nbsp;"Razumem!" Tišt je primetila Džilijanine stegnute pesnice. I sama je isto osećala. "Sssad!"
<BR>&nbsp;&nbsp;&nbsp;&nbsp;&nbsp;Okrenula se i obratila posadi.
<BR>
<BR>&nbsp;&nbsp;&nbsp;&nbsp;&nbsp;* Strpljivi smo bili
<BR>&nbsp;&nbsp;&nbsp;&nbsp;&nbsp;I primali uvrede -
<BR>&nbsp;&nbsp;&nbsp;&nbsp;&nbsp;* I sve zle namere
<BR>&nbsp;&nbsp;&nbsp;&nbsp;&nbsp;Strpljivo smo trpeli -
<BR>&nbsp;&nbsp;&nbsp;&nbsp;&nbsp;* Sada to prestaje
<BR>&nbsp;&nbsp;&nbsp;&nbsp;&nbsp;Strpljenja više nema -
<BR>&nbsp;&nbsp;&nbsp;&nbsp;&nbsp;* Snovi i logika
<BR>&nbsp;&nbsp;&nbsp;&nbsp;&nbsp;Neka stupe u bitku! *
<BR>
<BR>&nbsp;&nbsp;&nbsp;&nbsp;&nbsp;Posada na mostu je zažamorila. 'Brazdač' je jurnuo prema iznenađenom protivniku.
</P></TD></TR></TABLE>
<P class="next">
<A HREF=p128.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
