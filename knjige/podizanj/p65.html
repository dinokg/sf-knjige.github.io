<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>58. GALAKTINCI
<P>&nbsp;&nbsp;&nbsp;&nbsp;&nbsp;Krat je polako lizala kandžu za parenje, namerno ne obraćajući pažnju na bića koja su žurno raščišćavala krvavu masu iz ugla.
<BR>&nbsp;&nbsp;&nbsp;&nbsp;&nbsp;Biće nevolje zbog ovoga. Pilanski Visoki Savet sigurno će se buniti.
<BR>&nbsp;&nbsp;&nbsp;&nbsp;&nbsp;Naravno da je delala u okviru svojih prava velikog admirala, da po svom nahođenju postupa sa svim članovima flote. Ali to obično nije podrazumevalo rastrgnuti starijeg Bibliotekara samo zato što je doneo loše vesti.
<BR>&nbsp;&nbsp;&nbsp;&nbsp;&nbsp;Starim, shvatila je. A kćer za koju sam se nadala da će uskoro dovoljno ojačati da me obori sada je mrtva. Ko će mi sad učiniti tu čast pre nego što postanem brljiva i opasna po klan?
<BR>&nbsp;&nbsp;&nbsp;&nbsp;&nbsp;Malo, krzneno telo je odvučeno i snažni paha brisao je krvavu mrlju. Drugi Pila ju je gledao.
<BR>&nbsp;&nbsp;&nbsp;&nbsp;&nbsp;Neka pilje. Kad zarobimo Zemljane, više neće biti važno. Biću slavna, a ovu nepriliku zaboraviće svi, naročito Pile.
<BR>&nbsp;&nbsp;&nbsp;&nbsp;&nbsp;Ako budemo prvi koji pristupe Praocima sa ponudom, Zakon više neće vredeti. Pile više neće biti naši odrasli, ravnopravni štićenici. Biće ponovo naši, da se poigravamo, menjamo, ponovo uobličavamo.
<BR>&nbsp;&nbsp;&nbsp;&nbsp;&nbsp;"Nazad na posao! Svi!" Zamahnula je kandžom za parenje. Oštar zvižduk naterao je članove posade da požure svako na svoje mesto, a neke da popravljaju zadimljena oštećenja od projektila koji ih je okrznuo u poslednjem okršaju sa Tanduima.
<BR>&nbsp;&nbsp;&nbsp;&nbsp;&nbsp;Razmisli sada, Soro majko. Možeš li odvojiti još jedan brod da ga pošalješ na planetu? Do paklenog vulkana kuda je već svaka flota poslala pohod da se bori i izgine?
<BR>&nbsp;&nbsp;&nbsp;&nbsp;&nbsp;Ovde ne bi trebalo da bude nijednog Gubrua! Ali otrcani izviđač ipak se pojavio na mestu odakle je potekao poziv u pomoć. Pretvorio se u zadimljenu olupinu zajedno sa razaračem Tandua, Pritilinim brodom broj šesnaest, i još dva broda koja čak ni njeni bojni kompjuteri nisu stigli da identifikuju. Možda je jedan od njih bio preživeli brod Braće Noći, koji je vrebao skriven na jednom od Kitrupovih meseca.
<BR>&nbsp;&nbsp;&nbsp;&nbsp;&nbsp;U međuvremenu se, u svemiru, 'konačna' bitka sa Tanduima i njihovim saveznicima pretvorila u krvavi obračun. Soroi su i dalje imali mršavu prednost, ali preostali Tenanijci ostali su uz svoje saveznike Tandue.
<BR>&nbsp;&nbsp;&nbsp;&nbsp;&nbsp;Treba li da rizikuje još jedan obračun? Ako Tandui pobede, to bi bilo strašno. Oni bi, ako zadobiju Moć, uništili mnoštvo divnih vrsta koje bi Soroi jednog dana mogli posedovati.
<BR>&nbsp;&nbsp;&nbsp;&nbsp;&nbsp;Ako dođe do izbora, pretpostavljala je da bi Tenanijci mogli ponovo da promene stranu.
<BR>&nbsp;&nbsp;&nbsp;&nbsp;&nbsp;"Strateško odeljenje!" obrecnula se.
<BR>&nbsp;&nbsp;&nbsp;&nbsp;&nbsp;"Majko flote?" Ratnik Paha joj se približio, ali zaustavio se van domašaja ruke. Oprezno ju je posmatrao.
<BR>&nbsp;&nbsp;&nbsp;&nbsp;&nbsp;Kad bih imala priliku, ugradila bih poštovanje tako duboko u gene Paha da ga ništa ne bi moglo iskoreniti.
<BR>&nbsp;&nbsp;&nbsp;&nbsp;&nbsp;Paha je nehotice ustuknuo kad je ispružila kandžu. "Vidi koje brodove možemo izdvojiti. Organizuj ih u malu eskadru. Ponovo ćemo istražiti planetu."
<BR>&nbsp;&nbsp;&nbsp;&nbsp;&nbsp;Paha je salutirao i brzo se vratio u svoje odeljenje. Krat se zavalila dublje u vletorski ležaj.
<BR>&nbsp;&nbsp;&nbsp;&nbsp;&nbsp;Potrebna nam je mala pauza, pomislila je. Možda će novi pohod do onog vulkana unervoziti Tenanijce, a Tandui bi mogli pomisliti da nešto znamo.
<BR>&nbsp;&nbsp;&nbsp;&nbsp;&nbsp;Naravno, podsetila se, možda i sami Tandui znaju nešto što mi ne znamo.
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
