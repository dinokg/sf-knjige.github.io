<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>75. HIKAHI
<P>&nbsp;&nbsp;&nbsp;&nbsp;&nbsp;Od sumraka je tražila izbeglice, prvo polako i oprezno, a zatim sve očajnije. U jednom trenutku odbacila je opreznost i počela da emituje sonarni znak da bi znali kuda da se upute.
<BR>&nbsp;&nbsp;&nbsp;&nbsp;&nbsp;Ništa! Tu su negde bili delfini, ali uopšte nisu obraćali pažnju na nju!
<BR>&nbsp;&nbsp;&nbsp;&nbsp;&nbsp;Tek kad je ušla u lavirint mogla je dobro da čuje zvuk. Tada je shvatila da je jedan od delfina potpuno poludeo i da su obojica zametnula obrednu bitku, isključujući ceo svemir dok se boj ne okonča.
<BR>&nbsp;&nbsp;&nbsp;&nbsp;&nbsp;Od svega što se moglo dogoditi ovo je najviše zgranulo Hikahi. Obredna bitka? Ovde? U kakvoj je to vezi sa ćutanjem 'Brazdača'?
<BR>&nbsp;&nbsp;&nbsp;&nbsp;&nbsp;Imala je neprijatno osećanje da će se ova bitka voditi do smrti.
<BR>&nbsp;&nbsp;&nbsp;&nbsp;&nbsp;Podesila je sonar na automatsko emitovanje i pustila da skif sam vozi. Zadremala je, propuštajući jednu, pa drugu poluloptu alfa stanja, dok je mali brod klizio kroz uske kanale, uvek upravljen ka severoistoku.
<BR>&nbsp;&nbsp;&nbsp;&nbsp;&nbsp;Glasno zujanje trglo ju je iz sna. Skif se zaustavio. Instrumenti su pokazivali prisustvo delfina odmah iza oštrog grebena metalne stene. Polako se kretao prema zapadu.
<BR>&nbsp;&nbsp;&nbsp;&nbsp;&nbsp;Hikahi je uključila hidrofone.
<BR>&nbsp;&nbsp;&nbsp;&nbsp;&nbsp;"Ko si da si", odjeknuo je njen glas kroz vodu, "odmah izlazi odatle!"
<BR>&nbsp;&nbsp;&nbsp;&nbsp;&nbsp;Začuo se tih, nesiguran zvuk, malaksalo, zbunjeno zviždanje.
<BR>&nbsp;&nbsp;&nbsp;&nbsp;&nbsp;"Ovuda, budalo! Prat-ti moj glas!"
<BR>&nbsp;&nbsp;&nbsp;&nbsp;&nbsp;Nešto je izišlo iz širokog kanala između ostrva. Uključila je reflektore na skifu. Sivi delfin zbunjeno je treptao u oštrom svetlu.
<BR>&nbsp;&nbsp;&nbsp;&nbsp;&nbsp;"Kipiru!"
<BR>&nbsp;&nbsp;&nbsp;&nbsp;&nbsp;Pilotovo telo bilo je svo u modricama, na jednom boku imao je duboku opekotinu, ali ipak se nasmešio.
<BR>
<BR>&nbsp;&nbsp;&nbsp;&nbsp;&nbsp;* Ah, nežna gospo -
<BR>&nbsp;&nbsp;&nbsp;&nbsp;&nbsp;došli ste čak dovde
<BR>&nbsp;&nbsp;&nbsp;&nbsp;&nbsp;da me spasete... *
<BR>
<BR>&nbsp;&nbsp;&nbsp;&nbsp;&nbsp;Osmeh mu je izbledeo kao zagašena vatra i prevrnuo je očima. Osnovni nagon okrenuo je napola onesvešćeno telo prema površini, da pluta dok ona ne dođe po njega.
</P></TD></TR></TABLE>
<P class="next">
<A HREF=p85.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
