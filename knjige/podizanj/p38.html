<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. TOMAS ORLI
<P>&nbsp;&nbsp;&nbsp;&nbsp;&nbsp;Tom je preko ramena pogledao sve gušće oblake. Bilo je suviše rano da proceni hoće li ga oluja zakačiti. Čekao ga je dug put dok to ne sazna.
<BR>&nbsp;&nbsp;&nbsp;&nbsp;&nbsp;Solarni avion zujao je na četiri hiljade stopa; mala letelica nije bila predviđena za obaranje rekorda. Predstavljala je tek nešto više od običnog kostura. Propeler je pokretan sunčevim svetlom koje je padalo na široka, prozračna krila.
<BR>&nbsp;&nbsp;&nbsp;&nbsp;&nbsp;Kitrupov planetni okean pod njim bio je prekriven krestama talasa. Tom je leteo na severoistok, prepuštajući pasatnom vetru da obavi najveći deo posla. Isti taj vetar učiniće put nazad - ako ga bude bilo - spornim i opasnim.
<BR>&nbsp;&nbsp;&nbsp;&nbsp;&nbsp;Viši, brži vetrovi gonili su tamne oblake na jug, progoneći ga.
<BR>&nbsp;&nbsp;&nbsp;&nbsp;&nbsp;Leteo je gotovo naslepo, koristeći samo Kitrupovo narandžasto sunce za grubu orijentaciju. Kompas bi bio beskoristan, jer je metalima bogati Kitrup bio je prekriven prepletenim magnetskim anomalijama.
<BR>&nbsp;&nbsp;&nbsp;&nbsp;&nbsp;Vetar je zviždao oko malog štitnika na nosu aviona. Ležeći ničice na uskoj platformi, jedva da je osećao povetarac.
<BR>&nbsp;&nbsp;&nbsp;&nbsp;&nbsp;Tom je požalio što nije poneo još jedan jastuk. Laktovi su mu bili oguljeni i počeo je da mu se koči vrat. Menjao je i podešavao listu zaliha sve dok nije počeo da se dvoumi između još jedne psi-bombe koju bi upotrebio na odredištu i destilatora vode koji bi ga održao u životu kada stigne tamo. Ishod svih kompromisa bio je pričvršćen za platformu ispod njegovog ležaja. Toliko ga je žuljio da je bilo gotovo nemoguće pronaći udoban položaj.
<BR>&nbsp;&nbsp;&nbsp;&nbsp;&nbsp;Putovanje je postalo beskrajna jednoličnost neba i mora.
<BR>&nbsp;&nbsp;&nbsp;&nbsp;&nbsp;Dva puta je primetio u daljini rojeve letećih bića. To je bio prvi nagoveštaj postojanja života u vazduhu na Kitrupu. Da li su se mogli razviti od letećih riba? Bio je pomalo iznenađen pojavom letenja na svetu tako siromašnom visinama.
<BR>&nbsp;&nbsp;&nbsp;&nbsp;&nbsp;Naravno, ta bića mogla su stvoriti i neki drevni galaktinski žitelji Kitrupa, pomislio je. Gde zakaže raznovrsnost prirode, mogu se uplesti razumnjaci. Video sam i gluplje genetski stvorene stvari nego što su letači na vodenom svetu.
<BR>&nbsp;&nbsp;&nbsp;&nbsp;&nbsp;Tom se setio vremena kada su se on i Džilijan pridružili starom Džejku na Katrenlinu, univerzitetskom svetu Timbrima. Između sastanaka, on i Džil obilazili su prostranu divljinu kontinenta, gde su videli velika krda Klido-stoke kako pase po travnatim dolinama u preciznim i složenim geometrijskim uzorcima. Raspored se spontano menjao, iz minuta u minut, bez ikakve vidljive komunikacije između pojedinih životinja - nalik na promenljivo tkanje uzoraka na tekstilu. Timbrimi su objasnili da je drevna galaktinska rasa koja je naseljavala Katrenlin ugradila uzorke u Klidoe kao neku vrstu zagonetke. Niko nikada nije uspeo da je reši, ako je uopšte i postojala.
<BR>&nbsp;&nbsp;&nbsp;&nbsp;&nbsp;Džilijan je pomislila da su možda Klidoi izmenili uzorke onako kako je njima odgovoralo. Timbrimi, ljubitelji zagonetki, više su voleli da misle drugačije.
<BR>&nbsp;&nbsp;&nbsp;&nbsp;&nbsp;Tom se nasmešio dok se prisećao tog putovanja, njihovog prvog zadatka u paru. Od tada su on i Džilijan videli više čuda nego što bi mogli da popišu.
<BR>&nbsp;&nbsp;&nbsp;&nbsp;&nbsp;Već mu je nedostajala.
<BR>&nbsp;&nbsp;&nbsp;&nbsp;&nbsp;Lokalne ptice, ili šta su već bile, zaobišle su izdaleka oblake koji su se gomilali. Orli ih je posmatrao dok mu nisu nestale iz vidokruga. Nije bilo tragova kopna u pravcu kuda su letele.
<BR>&nbsp;&nbsp;&nbsp;&nbsp;&nbsp;Avion je dostigao brzinu od gotovo dve stotine čvorova. To bi trebalo da ga dovede do severoistočnog lanca vulkanskih ostrva, koja je tražio, za oko dva sata. Tom je imao samo kartu zakačenu za vetrobran.
<BR>&nbsp;&nbsp;&nbsp;&nbsp;&nbsp;Na povratku će biti bolje. Džilijan je zahtevala da ponese povratni snimač. To ga je moglo odvesti i vezanih očiju do Hikahinovog ostrva.
<BR>&nbsp;&nbsp;&nbsp;&nbsp;&nbsp;Ako bude bilo prilike.
<BR>&nbsp;&nbsp;&nbsp;&nbsp;&nbsp;Preteći oblaci polako su narastali iznad i iz njega. Kitrupova strujanja zaista su zakuvala stvar. Tom je priznao da mu ne bi smetalo da nađe mesto za spuštanje pre nego što ga oluja sustigne.
<BR>&nbsp;&nbsp;&nbsp;&nbsp;&nbsp;Dok je popodne odmicalo, video je još jednu grupu letećih bića, a dva puta je primetio pokrete u vodi ispod sebe, nešto krupno i izuvijano. Oba puta je sve nestalo pre nego što bi stigao bolje da pogleda.
<BR>&nbsp;&nbsp;&nbsp;&nbsp;&nbsp;Rasute među ispupčenjima ispod njega, plutale su raštrkane krpice morskog bilja. Neke su se spajale međusobno, stvarajući odvojena brdašca rastinja. Možda se ona leteća bića gnezde na tome, dokono je razmišljao.
<BR>&nbsp;&nbsp;&nbsp;&nbsp;&nbsp;Tom se borio sa dosadom i iz dubine duše je omrznuo kvrgavi predmet koji mu je ležao tačno pod levim bubregom.
<BR>&nbsp;&nbsp;&nbsp;&nbsp;&nbsp;Zažareni oblaci bili su na svega nekoliko milja iza njega kad je ugledao nešto na severnom obzorju, bledu mrlju naspram posivelog neba.
<BR>&nbsp;&nbsp;&nbsp;&nbsp;&nbsp;Povećao je brzinu i skrenuo prema obrisu. Uskoro je mogao da razabere tamnu perjanicu dima. Uvijajući se i preplićući prema severoistoku, vio se kao čađavi barjak preko neba.
<BR>&nbsp;&nbsp;&nbsp;&nbsp;&nbsp;Tom se borio za visinu, čak i kad su preteći oblaci prekrili pozno podnevno sunce, bacajući senku preko solarnih kolektora na njegovim krilima. Zatutnjali su gromovi, a munje su nakratko osvetljavale more.
<BR>&nbsp;&nbsp;&nbsp;&nbsp;&nbsp;Kad je počela kiša, ampermetar je naglo pao sve do crvenog. Maleni motor počeo je da štuca.
<BR>&nbsp;&nbsp;&nbsp;&nbsp;&nbsp;Da. Eno ga! Ostrvo! Planina je izgledala još prilično daleko. Bila je delimično skrivena dimom.
<BR>&nbsp;&nbsp;&nbsp;&nbsp;&nbsp;Više je voleo da se spusti na susedno ostrvo, koje nije bilo toliko aktivno. Orli se iscerio na pomisao da neko u njegovom položaju ima još želje. Spustiće se i na more, ako bude trebalo. Mali avion bio je opremljen pontonima.
<BR>&nbsp;&nbsp;&nbsp;&nbsp;&nbsp;Svetlo je slabilo. Tom je kroz izmaglicu primetio da je površina okeana promenila boju. Nešto u njenom izgledu nateralo ga je da se zbunjeno namršti. Bilo je teško reći u čemu je razlika.
<BR>&nbsp;&nbsp;&nbsp;&nbsp;&nbsp;Uskoro više nije imao vremena za razmatranje, jer je morao da se nosi sa avionom koji se propinjao, boreći se za svaki metar visine.
<BR>&nbsp;&nbsp;&nbsp;&nbsp;&nbsp;Nadajući se da će biti dovoljno svetla da bi pronašao mesto za sletanje, poveo je svoj krhki avion kroz pljusak prema zadimljenom vulkanu.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
