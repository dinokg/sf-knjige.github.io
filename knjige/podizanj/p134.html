<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>122. 'BRAZDAČ'
<P>&nbsp;&nbsp;&nbsp;&nbsp;&nbsp;"Taj kompjuter koji ste sve dosad skrivali prilično je zgodna mala naprava", kazala je Tišt.
<BR>&nbsp;&nbsp;&nbsp;&nbsp;&nbsp;Džilijan se nasmešila. "Zapravo, on pripada Tomu".
<BR>&nbsp;&nbsp;&nbsp;&nbsp;&nbsp;Delfini su uviđavno klimnuli glavama. To je bilo dovoljno objašnjenje.
<BR>&nbsp;&nbsp;&nbsp;&nbsp;&nbsp;Džilijan se zahvalila Nis mašini za žurno prevođenje na tenanijski. Iz oblaka iskri koje su poigravale pred njom prošaputao je bestelesni glas između penušavih mehurića oksivode.
<BR>&nbsp;&nbsp;&nbsp;&nbsp;&nbsp;"Ništa mi drugo nije preostalo, Džilijan Baskin", rekao je. "Vas nekoliko zalutalih Zemljana prikupili ste, ulećući u nevolje, više podataka nego što su moji gospodari otkrili za poslednjih hiljadu godina. I sam nauk o uzdizanju koristiće Timbrimima, koji su uvek voljni da uče - čak i od samoniklih."
<BR>&nbsp;&nbsp;&nbsp;&nbsp;&nbsp;Glas se utišao i čestice su iščezle pre nego što je Džilijan stigla da odgovori.
<BR>&nbsp;&nbsp;&nbsp;&nbsp;&nbsp;"Grupa za signalizaciju vratila se sa osmatračnice, Džilijan", rekla je Tišt. "Tenanijci su otišli da jure naše senke, ali vratiće se. Šta ćemo sssada učiniti?"
<BR>&nbsp;&nbsp;&nbsp;&nbsp;&nbsp;Džilijan je osetila drhtaje od adrenalinske reakcije. Dalje od ovog trenutka nije planirala. Postojalo je smao jedno što je očajnički želela da učini. Samo jedno mesto u celom svemiru kuda je želela da pođe.
<BR>&nbsp;&nbsp;&nbsp;&nbsp;&nbsp;"Kitrup", prošaputala je.
<BR>&nbsp;&nbsp;&nbsp;&nbsp;&nbsp;Džilijan se stresla. "Kitrup?" Gledala je Tišt, znajući kakav će biti odgovor, ali želeći da bude drugačiji.
<BR>&nbsp;&nbsp;&nbsp;&nbsp;&nbsp;Tišt je odmahnula glatkom glavom. "Oko Kitrupa ssse na orbiti nalazi čitava flota, Džilijan. Nema borbi. Mora da se zna pobednik velike bitke. U ovom pravcu se velikom brzinom kreće nova eskadra. Velika. Ne bi trebalo da nam priđu toliko blizu da prozru naše lukavstvo."
<BR>&nbsp;&nbsp;&nbsp;&nbsp;&nbsp;Džilijan je klimnula glavom. Za trenutak nije bila u stanju da govori ali primorala se da izusti reč:
<BR>&nbsp;&nbsp;&nbsp;&nbsp;&nbsp;"Sever", kazala je kratko.
<BR>&nbsp;&nbsp;&nbsp;&nbsp;&nbsp;"Vodi nas prema galaktinskom severu, Tišt... prema prenosnoj tački. Punom brzinom. Kada se dovoljno približimo, odbacićemo 'Morskog konja' i zbrisati što brže možemo... sa pepelom koji smo osvojili."
<BR>&nbsp;&nbsp;&nbsp;&nbsp;&nbsp;Delfini su se nagnuli nad svoja mesta. Tutnjanje motora dobijalo je na snazi.
<BR>&nbsp;&nbsp;&nbsp;&nbsp;&nbsp;Džilijan je otplivala do tamnog ugla kristalne komore, do mesta gde je u tenanijskom oklopu postojala pukotina, pa je mogla da vidi zvezde.
<BR>&nbsp;&nbsp;&nbsp;&nbsp;&nbsp;'Brazdač' je ubrzavao.
</P></TD></TR></TABLE>
<P class="next">
<A HREF=p135.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
