<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. SUEZI
<P>&nbsp;&nbsp;&nbsp;&nbsp;&nbsp;"Ne! Stoj! Vratite se nazad i pokušajte ponovo - ovaj put pažljivije!"
<BR>&nbsp;&nbsp;&nbsp;&nbsp;&nbsp;Hanes Suezi skeptično je posmatrao delfinske inženjere kako okreću svoje teške saonice i vuku gredu napolje iz prostorije.
<BR>&nbsp;&nbsp;&nbsp;&nbsp;&nbsp;To im je bio treći pokušaj da nameste dodatni podupirač u zjapeći otvor na repu skrhanog tenanijskog broda. Gotovo su uspeli u tome, ali prve saonice uvek su se predugo zadržavale u mestu i dolazile u opasnost da se krmom zariju u unutrašnji zid velikog bojnog broda.
<BR>&nbsp;&nbsp;&nbsp;&nbsp;&nbsp;"Pazi, Olelo, ovako ćeš izbeći gredu." Obratio se pilotu prednjih saonica. Glas mu se prenosio preko hidrofona na saonicama, "Kada stigneš do onog njihovog hijelogrifa što liči na dvoglavog šakala, brzo podigni kljun!" Gestikulirao je rukama.
<BR>&nbsp;&nbsp;&nbsp;&nbsp;&nbsp;Fin ga je bezizrazno pogledao, načas, a onda je revnosno zaklimao glavom.
<BR>
<BR>&nbsp;&nbsp;&nbsp;&nbsp;&nbsp;* Razumem - izvrdaću! *
<BR>
<BR>&nbsp;&nbsp;&nbsp;&nbsp;&nbsp;Suezi je iskrivio lice na ovu neozbiljnost. Delfini ne bi bili delfini da nisu pola vremena sarkastični a pola previše revnosni. No, zaista su teško radili.
<BR>&nbsp;&nbsp;&nbsp;&nbsp;&nbsp;Bilo je grozno raditi pod vodom. U poređenju sa time, građenje u bestežinskom stanju bilo je prava igrarija.
<BR>&nbsp;&nbsp;&nbsp;&nbsp;&nbsp;Od dvadeset prvog veka, čovek je naučio mnogo o građenju u svemiru. Pronašli su rešenja za probleme inercije i rotacije kakvih nije bilo čak ni u Biblioteci. Bićima koja su milijardu godina imala antigravitaciju nije ni bilo potrebno da ih pronalaze.
<BR>&nbsp;&nbsp;&nbsp;&nbsp;&nbsp;U poslednjih tri stotone godina imali su nešto manje iskustva sa teškim poslovima pod vodom, čak i u delfinskim zajednicama na Zemlji, i naravno nikad nisu popravljali ni pljačkali svemirske brodove na dnu okeana.
<BR>&nbsp;&nbsp;&nbsp;&nbsp;&nbsp;Ako je bestežinska inercija pravila probleme na orbiti, šta činiti sa gotovo nepredvidljivim potiscima potopljenih materijala? Snaga potrebna da se pomeri masivni predmet varirala je u zavisnosti od brzine koju je već posedovao i njegovog poprečnog preseka. U svemiru takvih poteškoća nije bilo.
<BR>&nbsp;&nbsp;&nbsp;&nbsp;&nbsp;Dok su delfini premeštali gredu, Suezi je zavirio unutar broda da vidi kako ostali poslovi napreduju. Blesak laserskih testera, jak kao heliolučne lampe, osvetljavao je prizor laganog rasparčavanja središnje šupljine tenanijskog ratnog broda. Postepeno se pripremao veliki valjkasti otvor.
<BR>&nbsp;&nbsp;&nbsp;&nbsp;&nbsp;Taj deo posla nadgledala je poručnik Tišt. Njeni radnici kretali su se na tipičan neodelfinski način. Svi su koristili oči ili instrumente kad su radili na nečem, ali da bi se približili predmetu, okretali su glavu kružnim pokretima, ispuštajući uske mlazeve zvuka iz loptastog ispupčenja koje je davalo Tursiopsima izgled nadmoćnosti. Kretanje je omogućavalo da pomoću vrha donje vilice, osetljivog na zvuk, dobiju trodimenzionu sliku.
<BR>&nbsp;&nbsp;&nbsp;&nbsp;&nbsp;Prostorija je bila ispunjena škripavim zvucima. Suezi se uvek čudio kako oni išta shvataju u takvoj kakofoniji.
<BR>&nbsp;&nbsp;&nbsp;&nbsp;&nbsp;Bile su to velike galamdžije. Želeo je da ih ima više sa sobom.
<BR>&nbsp;&nbsp;&nbsp;&nbsp;&nbsp;Suezi se nadao da će Hikahi stići sa dodatnom ekipom. Trebalo je da doveze sa sobom veliki čamac ili skif, što bi Sueziju omogućilo da se bar povremeno osuši, a ostali bi imali prilike da se odmaraju dišući dobar vazduh. Ako uskoro ne budu bili odmenjeni, počeće da se događaju nesreće.
<BR>&nbsp;&nbsp;&nbsp;&nbsp;&nbsp;Orlijev plan bio je đavolski. Suezi se nadao da će Kraidaiki i Savet broda imati neki drugi predlog, ali svi oni koji su se protivili planu nisu imali nikakav drugu ideju. 'Brazdač' će biti pokrenut čim stigne signal od Tomasa Orlija.
<BR>&nbsp;&nbsp;&nbsp;&nbsp;&nbsp;Kraidaiki je očito zaključio da nemaju mnogo da izgube.
<BR>&nbsp;&nbsp;&nbsp;&nbsp;&nbsp;Kroz vodu se razlegao tresak. Suezi se trgao i okrenuo. Jedan kraj tenanijske kvantne kočnice labavo je visio, slomljen na spoju udarom Olelovog tegljača. Obično neosetljivi delfin izgledao je očito ojađen.
<BR>&nbsp;&nbsp;&nbsp;&nbsp;&nbsp;"Pa dobro, momci i devojke", jeknuo je Suezi, "kako da izvedemo da ova školjka izgleda kao da je preživela bitku ako joj mi sami nanosimo više štete od neprijatelja? Ko će poverovati da ovo može leteti sa toliko rupa?"
<BR>&nbsp;&nbsp;&nbsp;&nbsp;&nbsp;Olelov rep udarao je po vodi. Ispuštao je žalosno cvrčanje.
<BR>&nbsp;&nbsp;&nbsp;&nbsp;&nbsp;Suezi je uzdahnuo. I posle tri stotine godina s delfinima se moralo oprezno postupati. Kritikovanje bi ih naprosto slomilo. Reči ohrabrenja mnogo su bolje delovale.
<BR>&nbsp;&nbsp;&nbsp;&nbsp;&nbsp;"U redu, hajde da probamo ponovo, dobro? Pažljivo. Ovog puta ste bili mnogo bliže."
<BR>&nbsp;&nbsp;&nbsp;&nbsp;&nbsp;Suezi je odmahnuo glavom i upitao se kakvo ga je to ludilo navelo da postane inženjer.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
