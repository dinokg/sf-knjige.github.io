<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. LJUBAV
<P>&nbsp;&nbsp;&nbsp;&nbsp;&nbsp;Kada je Blistava završila svoju priču oko nas se već iskupila poveća grupa ljudi. Svako je imao nešto da pita, ali trebalo im je nekoliko trenutaka da svoja pitanja formulišu. Blistava je sedela ćutke, trljajući se po rebrima. Čuo se tihi zvuk kao od struganja, kao da neko prstom prevlači preko rebraste daske za pranje rublja.
<BR>&nbsp;&nbsp;&nbsp;&nbsp;&nbsp;Jedan omanji crnac, koga nisam poznavao, započe prvi. "Izvinite, ali nisam vas razumeo. Otkud je Tangenta znala da su to Neprijatelji?" Govorio je engleski, i ja tek tada postadoh svestan da je neko sve vreme prevodio ono što je Blistava govorila. Taj neko bio je Albert.
<BR>&nbsp;&nbsp;&nbsp;&nbsp;&nbsp;Dok je Blistavoj prevodio mališino pitanje na jezik Hičija, ja ga pogledah. On slegnu ramenima umesto odgovora, što je (pretpostavljam) trebalo da znači - pa dobro, i ja sam hteo da čujem tu priču.
<BR>&nbsp;&nbsp;&nbsp;&nbsp;&nbsp;Blistava je takođe slegla ramenima umesto odgovora - bolje rečeno, napravila je onaj brzi trzaj trbušnim mišićima koji kod Hičija odgovaraju tom gestu. "Nismo to tada znali", odgovori ona. "To smo saznali tek kasnije, kada je Vezna-Sila napravio dubinsku strukturalnu analizu sporaćkih eda. Tada je postalo jasno da te Mučke Ubice koje su upale među njih nisu bile poreklom sa iste planete. Naravno, bilo je tu i mnogo drugih podataka."
<BR>&nbsp;&nbsp;&nbsp;&nbsp;&nbsp;"Naravno", zacvrkuta Albert. "Nedostajuća masa, na primer".
<BR>&nbsp;&nbsp;&nbsp;&nbsp;&nbsp;"Tako je", složi se Blistava. "Nedostajuća masa. Našim astrofizičarima to već duže vreme predstavlja problem, a verujem i vašim." Ona zamišljeno posegnu za još jednom činijicom sa onom gljivastom materijom, dok je Albert za to vreme objašnjavao ostalima kako se ispostavilo da 'nepostojeća masa' nije prirodna pojava u vasioni, već veštačka tvorevina Neprijatelja; i na tom mestu sam prestao da ga slušam. O tome stalno slušam od Alberta. I stalno prestajem da slušam. Slušanje Blistave koja nam je pričala o užasnom Tangentinom putovanju bilo je, naravno, nešto sasvim drugo. Takvu priču uvek mogu da slušam načuljenih ušiju. Ali kada se Albert upusti u svoja razmatranja tipa zbog čega, e, onda mi misli odlutaju. Već znam da će sada da pređe na devetodimenzinalni prostor i Makovu hipotezu.
<BR>&nbsp;&nbsp;&nbsp;&nbsp;&nbsp;I prešao je, Blistavu je to, izgleda, zanimalo. Mene nije. Zavalio sam se u naslon stolice, mahnuo konobarici da mi donese još jednu turu 'raketnog soka' - maltene smrtonosnog belog viskija u kome su, nekada davno, vasionski istraživači sa Kapije utapali svoje brige - i pustio ga da priča.
<BR>&nbsp;&nbsp;&nbsp;&nbsp;&nbsp;Nisam ga slušao. Prepustio sam se mislima o jadnoj, nagrđenoj Tangenti pre svih onih stotina hiljada godina, i o njenom baksuznom putovanju.
<BR>&nbsp;&nbsp;&nbsp;&nbsp;&nbsp;Oduvek sam bio meka srca kada je u pitanju Tangenta - eto, ni ovaj izraz nije tačan. Opet te reči. Tako loše prenose pravo značenje! Ja nemam srce, znači da ne može biti ni 'meko'. (Esi kaže da u meni više ništa ne može biti 'meko' izuzev softvera, što je jedna kibernetičarska igra reči). A ni 'oduvek' nije prava reč, jer za Tangentu sam saznao tek pre trideset - ili bi možda trebalo da kažem trideset miliona? - godina. Ali često mislim na nju, i saosećam s njom, jer i u mene su pucali, i znam kako je to.
<BR>&nbsp;&nbsp;&nbsp;&nbsp;&nbsp;Povukao sam gutljaj raketnog soka, prijateljski osmatrajući skupinu oko stola. Ostali su bili daleko više od mene očarani načinom na koji su Albert i Blistava razmenjivali kosmološke doskočice, ali njima Albert nije žive po džepovima poslednjih pedeset (ili pedeset miliona) godina. Posle toliko vremena već sasvim dobro upoznate program. Razmišljao sam o tome da, u opštim crtama, sada već unapred znam šta se Albert sprema da kaže. Čak znam i šta znači kada mi s vremena na vreme dobaci poneki pogled, onako iskosa, dok govori. Prebacivao mi je, nesvesno, što mu nisam dozvolio da mi kaže nešto što je veoma želeo da mi saopšti.
<BR>&nbsp;&nbsp;&nbsp;&nbsp;&nbsp;Uputio sam mu prijateljski osmeh, da mu stavim do znanja da sam ga razumeo ... a pomalo i da ga podsetim da sam ja onaj ko odlučuje šta će se reći, kada i kome.
<BR>&nbsp;&nbsp;&nbsp;&nbsp;&nbsp;A onda osetih na svom potiljku nečiju nežnu ruku. Pripadala je Esi. Zadovoljno naslonih glavu na nju, upravo u trenutku kada mi Albert dobaci još jedan od onih pogleda, istovremeno se obraćajući Blistavoj: "Pretpostavljam da ste imali priliku da se upoznate sa Odijem Voltersom III, ovde, na prijemu."
<BR>&nbsp;&nbsp;&nbsp;&nbsp;&nbsp;To me smesta razbudi. Okrenuh se Esi i prošaputah: "Nisam znao da je i Odi tu."
<BR>&nbsp;&nbsp;&nbsp;&nbsp;&nbsp;"Izgleda da ima mnogo stvari koje ne želiš da znaš o ljudima u telesnom obličju ovde prisutnim", šapnu mi Esi u uvo. Potiljak mi se naježi od tona kojim je to rekla; bila je to mešavina ljubavi i strogosti. Taj ton Esi upotrebljava kad misli da sam izuzetno glup, ili ćaknut, ili tvrdoglav.
<BR>&nbsp;&nbsp;&nbsp;&nbsp;&nbsp;"Gospode", rekoh, setivši se odjednom. "Dejn Mečnikov."
<BR>&nbsp;&nbsp;&nbsp;&nbsp;&nbsp;"Dejn Mečnikov", složi se ona, "takođe je prisutan ovde na Roku, u svom telesnom obličju. Zajedno sa osobom koja ga je spasla."
<BR>&nbsp;&nbsp;&nbsp;&nbsp;&nbsp;"Gospode", uzviknuh ponovo. Dejn Mečnikov! I on je bio na onoj ekspediciji u crnu rupu zbog koje me je više od pola veka grizla savest. Ostavio sam tamo i njega i sve ostale, a među ostalima je bila ...
<BR>&nbsp;&nbsp;&nbsp;&nbsp;&nbsp;"Džel - Klara Mojnlin, tako je", prošapta Esi. "Sada su u Central parku."
<BR>
<BR>&nbsp;&nbsp;&nbsp;&nbsp;&nbsp;Central - park nije bogzna kakav. Kada smo Klara i ja bili zajedno i bili vasionski istraživači on se sastojao od nekih desetak dudovih i pomorandžinih stabala i jedva nešto više žbunova.
<BR>&nbsp;&nbsp;&nbsp;&nbsp;&nbsp;Nije se mnogo izmenio. Bazenčić koji smo nekada zvali Jezero Superior još se povijao, sledeći oblik asteroida. Park je sada bio malo gušći, ali sam među žbunjem bez teškoća uočio nekih dvanaestak ljudskih prilika. Osmoro ili desetoro bili su veterani koji su živeli na Rinklroku, svi odreda od krvi i mesa, i stajali su kao kipovi u raznim pozama ispod drveća. Nekolicina su bili zvanice sa prijema, poput mene, samo u telesnom obličju, i među njima sam bez po muke prepoznao onu nepomičnu statuu od mesa koja je bila Džel - Klara Mojnlin.
<BR>&nbsp;&nbsp;&nbsp;&nbsp;&nbsp;Nije se nimalo promenila, bar ne u fizičkom smislu.
<BR>&nbsp;&nbsp;&nbsp;&nbsp;&nbsp;Ali se u drugom pogledu promenila do kraja. Nije bila sama. Nalazila se, u stvari, između dva muškarca; i što je još gore, jednog od njih je držala za ruku, dok je drugi bio prebacio ruku preko njenog ramena.
<BR>&nbsp;&nbsp;&nbsp;&nbsp;&nbsp;Već samo to je za mene predstavljalo gadan udarac; jer prema onome što sam poslednje znao o Klari, jedina osoba koju bi držala za ruku, ili koja bi grlila nju, bio sam ja.
<BR>&nbsp;&nbsp;&nbsp;&nbsp;&nbsp;Trebalo mi je malo vremena da shvatim da je čovek s kojim se držala za ruke bio Dejn Mečnikov - pa, najzad, zaista ga već odavno nisam video. Onoga drugog nisam poznavao. Bio je visok, vitak i zgodan, i ako već to nije bilo dovoljno da ga prokunem, dodaću da mu je ruka počivala na Klarinom ramenu s ljubavlju i naviknuto.
<BR>&nbsp;&nbsp;&nbsp;&nbsp;&nbsp;Kad sam još bio mladić i zaljubljen u ovu ili onu osobu, ponekad me je hvatala žarka želja da je savršeno upoznam. Do kraja. I na sve moguće načine; a jedan od njih je bio mašta. Maštao sam kako ću je zateći (ma ko ta osoba bila u datom trenutku) u dubokom snu, tako da je ničim ne bih mogao probuditi; i onda ću se prikrasti svojoj usnuloj dragani, i bez njenog znanja istražiti sva ona tajna mesta. Videću da li ima čuperak dlake pod pazuhom. Proveriću kada je poslednji put očistila nokat na nožnom palcu. Zaviriću joj u nozdrve i u uši - i sve ću to uraditi, razumete, kada ona ne zna, jer iako smo jedno drugo do mile volje istraživali, ipak je to sasvim drugo kad oboje znamo za to. Moj raniji program za psihoanalizu, Sigfrid fon Šrink, gledao je na ovu moju maštariju kao i na većinu drugih, sa prihvatanjem i ne baš mnogo odobravanja; zajedno smo u njoj pronalazili značenja koja mi baš nisu prijala. I kao i većina drugih maštarija, ni ova nije više delovala tako primamljivo kada sam dospeo u situaciju da je ostvarim.
<BR>&nbsp;&nbsp;&nbsp;&nbsp;&nbsp;A to je bilo upravo sada. Tu je bila Klara, kao izrezana u večnom kamenu.
<BR>&nbsp;&nbsp;&nbsp;&nbsp;&nbsp;Bila je tu i Esi, da priguši želju za istraživanjem, ali ona bi otišla kad bih je zamolio. Nije progovorila ni reč, ni zucnula. Samo je ćutke i na oprezu stajala iza mojih leđa, dok sam ja, nevidljiv u gigabitskom prostoru, i dalje nepomično zurio u ženu koju sam oplakivao skoro čitavog svog života.
<BR>&nbsp;&nbsp;&nbsp;&nbsp;&nbsp;Klara je izgledala veoma dobro. Teško je bilo poverovati da je ona, u stvari, starija od mene - što će reći šest meseci starija od Gospoda Boga. Moj rođendan je padao gotovo u isti dan kad i otkriće Kapije, čiju smo stogodišnjicu upravo slavili. A Klara se rodila još petnaestak godina pre toga.
<BR>&nbsp;&nbsp;&nbsp;&nbsp;&nbsp;Uopšte nije tako izgledala. Nije izgledala ni dan starija.
<BR>&nbsp;&nbsp;&nbsp;&nbsp;&nbsp;Delimično zahvaljujući i medicinskom kompletu, naravno. Klara je bila prilično bogata žena i mogla je da plati sve moguće obnove i zamene tkiva još mnogo pre no što su one u osnovi postale besplatne za sve. Uz to je provela još i trideset godina u vremenskom zastoju crne rupe, gde sam je ja bio napustio da bih spasao sebe - i utrošio svih tih trideset godina da nekako prebrodim osećaj krivice zbog toga - i tokom svih tih dugih godina ona je ostarila samo nekoliko minuta, zbog vremenskog usporenja. Mereno vremenom koje je prošlo od njenog rođenja, bila je već daleko prevalila stotu. Mereno po časovniku njenog vlastitog tela, svakako joj je bilo preko šezdeset. Mereno po tome kako je izgledala ...
<BR>&nbsp;&nbsp;&nbsp;&nbsp;&nbsp;Izgledala je onako kako je meni oduvek izgledala. Izgledala je zaista dobro.
<BR>&nbsp;&nbsp;&nbsp;&nbsp;&nbsp;Stajala je tako, prepletenih prstiju sa Dejnom Mečnikovim, lica okrenutog čoveku koji je beše obgrlio preko ramena. Obrve su joj bile crne i debele, kao i uvek, a lice je bilo Klarino lice, ono lice za kojim sam plakao trideset godina.
<BR>&nbsp;&nbsp;&nbsp;&nbsp;&nbsp;"Nemoj je prepasti, Robine, gade jedan", naredi Esi iza mojih leđa. U pravi čas. Upravo sam se spremao da se ukažem pred njima, i ne pomislivši da njoj taj susret neće biti nimalo lakši nego meni, i da će joj biti potrebno vremena, užasno mnogo vremena, da se snađe.
<BR>&nbsp;&nbsp;&nbsp;&nbsp;&nbsp;"Pa, šta da radim?" upitah, ne skidajući pogled sa Klare.
<BR>&nbsp;&nbsp;&nbsp;&nbsp;&nbsp;"Pa, to", odgovori Esi, grdeći me, "da se ponašaš kao svako pristojno ljudsko biće, jesi li čuo? Daj ženi vremena da se pribere! Recimo, pojavićeš se najpre na ivici šume i polako poći prema njoj. Daj joj vremena da te ugleda kako se približavaš i da se malo pripremi za taj, prilično bolni susret, pre nego što progovoriš."
<BR>&nbsp;&nbsp;&nbsp;&nbsp;&nbsp;"Ali to će trajati čitavu večnost!"
<BR>&nbsp;&nbsp;&nbsp;&nbsp;&nbsp;"Neka traje, glupane", progunđa Esi otresito. "Ionako treba da uradiš još neke stvari. One na koje nisi obratio pažnju, je li tako? Zar ne znaš da te traži Kasatin dvojnik?"
<BR>&nbsp;&nbsp;&nbsp;&nbsp;&nbsp;"Do đavola s njim", promumlah rasejano. Bio sam toliko zauzet proučavanjem lica i obličja moje davno izgubljene ljubavi, da nisam imao strpljenja za bilo šta drugo - ni pameti za bilo šta drugo, takođe; tek posle mnogo mikrosekundi sam se setio da što duže budem odlagao naš razgovor, utoliko ću joj kasnije čuti glas.
<BR>&nbsp;&nbsp;&nbsp;&nbsp;&nbsp;"U pravu si", priznadoh nevoljno. "Zaista bih mogao da se vidim i sa tim kopiletom. Samo, da počnem ovde."
<BR>&nbsp;&nbsp;&nbsp;&nbsp;&nbsp;Skriven iza povijenog limunovog stabla, obasutog zlatnim plodovima, odvojio sam od sebe jednog dvojnika i poslao ga u pravcu onog društva. A sam sam pokorno pošao za Esi u pravcu Vretena, gde me je, po njenim rečima, čekao Kasata.
<BR>&nbsp;&nbsp;&nbsp;&nbsp;&nbsp;Proći će mnogo vremena dok moj dvojnik stigne do Klare, obrati joj se, sačeka njen odgovor - mnogo, mnogo milisekundi. Poželeh svom svojom dušom da mogu skratiti to vreme - jer, kako bih mogao toliko da čekam?
<BR>&nbsp;&nbsp;&nbsp;&nbsp;&nbsp;I isto tako, svom dušom, poželeo sam da mogu da ga produžim. Jer - kako da počnem razgovor?
<BR>&nbsp;&nbsp;&nbsp;&nbsp;&nbsp;Džulio Kasata me je skrenuo sa tih - kako to ono Esi kaže? - glupih bolećivosti. Tu je on veoma dobar. On mu dođe kao ujed komarca koji vam za trenutak skrene pažnju na neprijatan način, ali bar vam skrene pažnju.
<BR>&nbsp;&nbsp;&nbsp;&nbsp;&nbsp;Kada smo ga pronašli, bio je u Plavom paklu. Esi me, smešeći se, stisnu za ruku. Kasata je sedeo za jednim od stočića sa pićem ispred sebe, milujući, pun uspomena, mladu ženu koju pre toga nikada nisam video.
<BR>&nbsp;&nbsp;&nbsp;&nbsp;&nbsp;A ni tada je nisam dugo gledao, jer Kasata je, čim je primetio da smo tu, odmah sve izmenio. Zvanice sa prijema, devojka i Plavi pakao nestadoše; nalazili smo se u njegovoj kancelariji na satelitu USPMU. Kosa mu je smesta bila očešljana, mundir mu se sam od sebe zakopčao i utegao, i on je preko svog čeličnog pisaćeg stola piljio u nas ledenim pogledom. Pokazao je rukom na dve metalne stolice, "Sedite", naredi on.
<BR>&nbsp;&nbsp;&nbsp;&nbsp;&nbsp;"Mani se tih gluposti, Džulio", reče Esi hladnokrvno. "Hoćeš da razgovaraš s nama - u redu, razgovaraćemo. Ali ne ovde. Suviše je ružno."
<BR>&nbsp;&nbsp;&nbsp;&nbsp;&nbsp;On joj dobaci pogled kakvim bi general-major pogledao nadporučnika. A onda odluči da bude dobroćudan. "Kako ti kažeš, draga moja. Izaberi."
<BR>&nbsp;&nbsp;&nbsp;&nbsp;&nbsp;Esi šmrknu, pogleda u mene, počeka malo, a onda izbrisa vojničku kancelariju. Nađosmo se u poznatom ambijentu naše Verne Drage, zajedno sa foteljama i trosedima, barom i tihom muzikom.
<BR>&nbsp;&nbsp;&nbsp;&nbsp;&nbsp;"Da", prijateljski klimnu Kasata, sa odobravanjem gledajući oko sebe. "Ovde je mnogo bolje. Lepo ste ovo namestili. Mogu li sam da se poslužim?" Ne čekajući našu dozvolu, odmah se uputio prema baru.
<BR>&nbsp;&nbsp;&nbsp;&nbsp;&nbsp;"A sad se seti svih onih gluposti", započe Esi. "Hajde, gukni, Džulio. Stavio si zabranu na naš brod, je li tako? Zašto?"
<BR>&nbsp;&nbsp;&nbsp;&nbsp;&nbsp;"Samo prolazna neprijatnost, draga moja", namignu Kasata dok je sebi nalivao čivas bez ičega. "Samo sam hteo da budem siguran da ću dobiti priliku da sa vama porazgovaram."
<BR>&nbsp;&nbsp;&nbsp;&nbsp;&nbsp;Čak i izbegavanje da nekoga nervirate može prokleto da nervira. "Razgovaraj, dakle", obrecnuh se ja. Esi mi dobaci brz, upozoravajući pogled, jer je razabrala ton kojim sam to rekao. Jedva sam uspevao da se obuzdam. Nisam bio nimalo raspoložen da razgovaram sa Džuliom Kasatom.
<BR>&nbsp;&nbsp;&nbsp;&nbsp;&nbsp;Neki ljudi misle da mi, uskladištene osobe, nikada nismo napeti ili uzbuđeni, zato što smo samo podacima sastavljeni u program. Ali greše. Bar kada sam ja u pitanju, a pogotovo u tom trenutku. Pre toga sam prošao kroz celu jednu ludu igru emocija - pre svega, uzbuđenje u očekivanju zabave; zatim uzvišena i svečana osećanja dok sam slušao priču o Tangentinom tragičnom putovanju; konačno, razdiranje uzajamno protivrečnim osećanjima kada sam slučajno nabasao na Klaru. Zaista nisam bio raspoložen da uživam u razgovoru sa Kasatom.
<BR>&nbsp;&nbsp;&nbsp;&nbsp;&nbsp;Naravno, nikada ne bih ni uživao u razgovoru s Kasatom i ne vidim kako bi bilo ko to mogao. On ne ume da razgovara drukčije nego da naređuje ili da vređa; on ne raspravlja - samo tvrdi nešto. I tu se nikada ne menja. Uzeo je dubok gutljaj skoča, pogledao me pravo u oči i rekao:
<BR>&nbsp;&nbsp;&nbsp;&nbsp;&nbsp;"Ti si prava napast, Brodhede."
<BR>&nbsp;&nbsp;&nbsp;&nbsp;&nbsp;Ova primedba nije obećavala ništa dobro. Esi, koja je upravo počela da mi priprema mai-tai, trže se i zamalo da ga ne prosu. Zabrinuto me je pogledala. Esina politika je da kada se nađemo u ovakvoj situaciji, sve bitke vodi ona. Misli da se ja isuviše uzbuđujem i da zato ne treba da ja budem onaj koji će se drati.
<BR>&nbsp;&nbsp;&nbsp;&nbsp;&nbsp;Ali ovoga puta sam je prevario, i samo vrlo učtivo dodao: "Oprosti ako si zbog nas imao neprijatnosti, Džulio. Hoćeš li biti dobar da mi objasniš zašto si ono malo pre rekao?"
<BR>&nbsp;&nbsp;&nbsp;&nbsp;&nbsp;Ispoljio sam upravo fantastično vladanje sobom! Daleko više nego što ta ništarija zaslužuje. Mnogo više nego što bih inače učinio za njega, da nisam u poslednjem trenutku shvatio da bi trebalo da ga sažaljevam.
<BR>&nbsp;&nbsp;&nbsp;&nbsp;&nbsp;Shvatio sam da je on, uprkos svemu, osuđen na smrt.
<BR>
<BR>&nbsp;&nbsp;&nbsp;&nbsp;&nbsp;General major Džulio Kasata i ja se odavno poznajemo - nema svrhe da sabiram godine; sva aritmetika se pobrka kada ste u gigabitskom vremenu. Mnogo puta smo se sreli, i meni ti susreti nikada nisu prijali.
<BR>&nbsp;&nbsp;&nbsp;&nbsp;&nbsp;On, sam, nije bio uskladištena ličnost. Bolje rečeno, najčešće nije bio. Poput mnogih ljudi u telesnom obličju i on, kad mora hitno da saobraća sa nama, uskladištenim dušama, napravi sebi dvojnika i pošalje ga da razgovara sa nama. To nije baš sasvim isto kao razgovor u četiri oka u stvarnom vremenu, ali razlika je čisto psihološka. U stvari, mučno psihološka. On od samog sebe napravi input i pretvori se u kompjuterski uskladišteni um, i takav nas potraži - ma s kim od nas da želi da razgovara, a ponekad sam ja taj. Onda kaže ono što ima da kaže, sasluša šta mi njemu kažemo, i tako vodi razgovor u obliku bestelesnog skupa bitova u gigabitskom prostoru isto kao što bi to činio da smo svi od krvi i mesa i da sedimo oko stola - ne, u stvari, ne baš sasvim isto; daleko bolje, bar utoliko što se sve odvija mnogo brže. Zatim onaj Džulio od krvi i mesa pozove svog dvojnika-Džulija da se vrati i sasluša ga dok mu ovaj ispriča kako je bilo.
<BR>&nbsp;&nbsp;&nbsp;&nbsp;&nbsp;Sve to je jednostavno i nimalo mučno. Onaj mučni deo nastupi kasnije.
<BR>&nbsp;&nbsp;&nbsp;&nbsp;&nbsp;Dvojnik postavlja upravo onakva pitanja kakva bi postavio i Kasata u telesnom obličju, suprotstavlja se mišljenjima kojima bi se i on suprotstavljao, kaže ono što bi i on rekao - pošto tako mora, jer i jeste on. To nije isto kao kad pošaljete ambasadora i čekate da vam prenese odgovor, jer i najbolji ambasador, pod pretpostavkom da svoj posao radi isto tako dobro kao dvojnik, u svakom slučaju ne može da ga obavi za kratko vreme. Dvojnicima, u najgorem slučaju, dovoljno je nekoliko sekundi ako se sastanak održava na drugoj planeti - i nešto duže, naravno, ako se osoba s kojom čovek u telesnom obličju želi da razgovara nalazi s one strane Galaksije. Još pre nego što se takav čovek zapita kakav će biti ishod razgovora, dvojnik se već vratio i saopštava mu.
<BR>&nbsp;&nbsp;&nbsp;&nbsp;&nbsp;To je onaj lepši deo priče.
<BR>&nbsp;&nbsp;&nbsp;&nbsp;&nbsp;A sad dolazi onaj koji nije tako lep; jer, šta ćete s tim dvojnikom nakon što je obavio svoj posao?
<BR>&nbsp;&nbsp;&nbsp;&nbsp;&nbsp;Naravno, možete ga ostaviti uskladištenog; u gigabitskom prostoru ima mesta do mile volje, i jedna uskladištena osoba više ili manje ne mari ništa. Ali nekima smeta da se njihove kopije muvaju po svetu. Naročito ako su kao Kasata. Budući da je vojnik, on i misli kao vojnik. Njegova uskladištena kopija, koja zna sve ono što i on zna, nije samo neprijatni 'slobodnjak'. On je opasan za državnu bezbednost. Neko bi mogao da ga pronađe i podvrgne ga ispitivanju! Da mu zapreti! (Čime?) Da ga stavi na muke (Kako?) Možda da mu tabane primiče vatri (kad bi imao tabane) - no, dobro, ne znam tačno šta se odigrava u Kasatinoj glavi, i svaki dan iznova zahvaljujem Bogu što ne znam.
<BR>&nbsp;&nbsp;&nbsp;&nbsp;&nbsp;Sve je to, naravno, koješta, ali dvojnici su Kasatino vlasništvo, i ako on misli da će neki izmišljeni neprijatelj ma kada uspeti da preko njih dozna poverljive podatke, niko u to ne sme da se meša. On je zamenik komandanta USPMU, Udružene Straže protiv Mučkih Ubica. To znači da je odgovoran za veliki broj odbrambenih programa u slučaju da se Ubice pojave iz svog kugelblica. Prema tome, ako želi da razgovara sa nekim na daljinu, što on i čini, on takve razgovore vodi skoro svakog dana, a to opet znači da bi kad bi on svoje dvojnike skladištio, postojale stotine hiljada general-majora Džulia Kasate.
<BR>&nbsp;&nbsp;&nbsp;&nbsp;&nbsp;Zato nije dovoljno da ih uskladišti. On ih ubija.
<BR>&nbsp;&nbsp;&nbsp;&nbsp;&nbsp;Tako se bar sam Kasata oseća. Kada pogubi svog dvojnika, oseća se kao da je ubio blizanca.
<BR>&nbsp;&nbsp;&nbsp;&nbsp;&nbsp;A još jedna grozota u vezi s tim je da i sam dvojnik - on lično, do đavola - zna da će tako biti.
<BR>&nbsp;&nbsp;&nbsp;&nbsp;&nbsp;Zato naši razgovori ponekad ispadnu - nekako tužni.
<BR>
<BR>&nbsp;&nbsp;&nbsp;&nbsp;&nbsp;Eto, zato nisam Džulia Kasatu iskidao u proklete simulirane komadiće zbog njegovog bezobrazluka. Bio je iznenađen koliko i Esi. Razmotao je novu cigaru, buljeći u mene. "Je l' s tobom sve u redu?" zapitao je.
<BR>&nbsp;&nbsp;&nbsp;&nbsp;&nbsp;'Sve u redu' nije bila ni približna dijagnoza, zato što me je mučilo pitanje koliko se moj dvojnik do sada približio Klari i kako će ona reagovati kada ga ugleda, ali mi nije bilo ni na kraj pameti da o tome govorim sa Džulijem Kasatom. Zato samo rekoh:
<BR>&nbsp;&nbsp;&nbsp;&nbsp;&nbsp;"Biće, kad mi budeš rekao o čemu je reč."
<BR>&nbsp;&nbsp;&nbsp;&nbsp;&nbsp;Bio sam veoma učtiv, ali Kasata nikada nije bio pristalica teorije da učtivost treba da bude obostrana. Odgrizao je zubima vrh cigare i ispljunuo odvratni komadić duvana na pod, sve vreme ne skidajući pogled sa mene. "Nisi tako velika zverka kao što misliš, Brodhede", reče on napokon. Uspeo sam da zadržim osmeh na licu, iako sam u sebi počinjao da ključam. "Misliš da se zabrana odnosi samo na tebe? Grešiš. Onaj hiči-brod je stigao pravo iz jezgra, znaš."
<BR>&nbsp;&nbsp;&nbsp;&nbsp;&nbsp;Nisam znao. Takođe, nisam video ni zbog čega je to važno, i to sam mu rekao.
<BR>&nbsp;&nbsp;&nbsp;&nbsp;&nbsp;"Strogo pov. Materijal, Brodhede", zagrmi Kasata. "Ti Prastari Preci Hičija brbljaju na sve strane. Trebalo ih je najpre preslišati u USPMU!"
<BR>&nbsp;&nbsp;&nbsp;&nbsp;&nbsp;"Tako je", rekoh, klimnuvši. "To bi imalo smisla, pošto su stvari koje su se dogodile pre pola miliona godina važne vojne tajne, zar ne?"
<BR>&nbsp;&nbsp;&nbsp;&nbsp;&nbsp;"Ne samo ono od pre pola miliona godina! Oni znaju sve o sadašnjem stanju borbene spremnosti u jezgru! A ovde su i Hiči u telesnom obličju, plus onaj bata Volters koji je sam bio tamo i sve video svojim očima."
<BR>&nbsp;&nbsp;&nbsp;&nbsp;&nbsp;Duboko sam udahnuo. Pre svega sam hteo da ga pitam, po ko zna koji put, od koga on to krije te svoje tajne. Ali to bi samo značilo obnavljanje jedne stare prepirke, a meni se već i onako smučilo od Kasatinog društva. Stoga sam samo rekao, i dalje učtivo: "Rekao si da sam napast, ali ja ipak još ne vidim kakve veze s tim ima hiči-brod."
<BR>&nbsp;&nbsp;&nbsp;&nbsp;&nbsp;Do tada je već bio dobro razgoreo svoju cigaru. On mi dunu dim u lice i odgovori: "Nikakve. To su dve različite stvari. Došao sam ovamo zbog tog broda, ali i zato da te upozorim da se skloniš s puta."
<BR>&nbsp;&nbsp;&nbsp;&nbsp;&nbsp;"Sklonim s kojeg puta i zašto?" upitah, i osetih kako se Esi uzvrpoljila, pošto se već umorila od divljenja mom samosavlađivanju i pošto joj je postajalo sve teže da održi vlastito.
<BR>&nbsp;&nbsp;&nbsp;&nbsp;&nbsp;"Zbog toga što si civil", objasni on. "I zbog toga što zavlačiš nos u poslove USPMU. Smetaš nam, a situacija je takva da više ne možemo dozvoliti civilima da nam se svuda petljaju."
<BR>&nbsp;&nbsp;&nbsp;&nbsp;&nbsp;Počeo sam da nazirem šta ga to žulja. Nasmešio sam se Esi, tek da je umirim, da shvati da se ne spremam da zgromim tog bezobraznog generala. I nisam se spremao - bar zasad. "Manevri nisu uspeli", pokušah, tek koliko za početak.
<BR>&nbsp;&nbsp;&nbsp;&nbsp;&nbsp;Kasata se zagrcnu i iskašlja dim od cigare. "Otkud znaš?"
<BR>&nbsp;&nbsp;&nbsp;&nbsp;&nbsp;Slegoh kratko ramenima. "Pa, to je bar očigledno. Da su uspeli, vaši momci za odnose sa javnošću već bi nagurali slike u svaku emisiju vesti. Ne razmećete se - znači, nemate zbog čega. A oni od kojih hoćete da sakrijete istinu su ljudi koji vas plaćaju. Kao, na primer, ja."
<BR>&nbsp;&nbsp;&nbsp;&nbsp;&nbsp;"Pametnjakoviću", zareža on. "Ako se izlaneš, ja ću se lično postarati za tebe."
<BR>&nbsp;&nbsp;&nbsp;&nbsp;&nbsp;"A kako to misliš da uradiš?"
<BR>&nbsp;&nbsp;&nbsp;&nbsp;&nbsp;Opet je bio onaj stari, vojničina, sav od olova, uključujući i mozak. "Za početak", reče on, "poništavam svoj status poverljive ličnosti USPMU, i to od ovog časa."
<BR>&nbsp;&nbsp;&nbsp;&nbsp;&nbsp;Esi se sada učinilo da je prevršio. "Džulio", upade ona oštro, "jesi li ti pri sebi?"
<BR>&nbsp;&nbsp;&nbsp;&nbsp;&nbsp;Umirujuće joj spustih ruku na mišicu, a onda mu se ponovo obratih, ali ovog puta ozbiljnim glasom. "Džulio, upravo ovog časa imam na umu mnoge stvari, ali USPMU nije jedna od njih. U svakom slučaju nije među prvima. Nisam imao nikakve namere da u bliskoj budućnosti uznemiravam ma koga u USPMU - ali sada si se ti pojavio sa svojim oholim naredbama. I zato ću se od sada, naravno, starati da proverim sve što se dešava u USPMU."
<BR>&nbsp;&nbsp;&nbsp;&nbsp;&nbsp;"Uhapsiću te", zaurla on.
<BR>&nbsp;&nbsp;&nbsp;&nbsp;&nbsp;Počeo sam da se zaista zabavljam. "Nećeš. Nemaš tu vlast. I nemaš nalog. Jer, ja imam Institut."
<BR>&nbsp;&nbsp;&nbsp;&nbsp;&nbsp;To ga je načas pomelo. Brodhedov Institut za ekstrasolarna istraživanja bio mi je jedna od najboljih ideja u životu. Osnovao sam ga davno, veoma davno, iz sasvim drugih razloga - pa, dobro, iskreno rečeno, iz poreskih razloga. Ali sam ga dobro opremio. Dao sam mu osnivački akt koji mu je omogućavao da radi sve što hoće izvan našeg sunčevog sistema, i postarao sam se da upravni odbor napunim ljudima koji će raditi ono što im ja kažem.
<BR>&nbsp;&nbsp;&nbsp;&nbsp;&nbsp;Kasata se brzo oporavio. "Vraga nemam nalog! Naređujem!"
<BR>&nbsp;&nbsp;&nbsp;&nbsp;&nbsp;Prodorno sam ga posmatrao. Onda pozvah: "Alberte?" On iskrsnu pred nama, žmirkajući na mene preko svoje lule. "Emituj poruku", naredih mu. "Prenesi moje uputstvo svim ograncima Instituta, da, počev od ovog trenutka, prekinu svaku saradnju sa Udruženom Stražom protiv Mučkih Ubica i da nijednom od njihovih ljudi u buduće ne dozvole pristup u naše prostorije niti našim podacima. Razlog: direktna naredba Džulia Kasate, general-majora USPMU."
<BR>&nbsp;&nbsp;&nbsp;&nbsp;&nbsp;Učtivo sam se okrenuo prema njemu. "Imaš li nešto da primetiš na ovo?"
<BR>&nbsp;&nbsp;&nbsp;&nbsp;&nbsp;Počeo je da se preznojava. "Nećeš valjda to zaista da uradiš", promumla on. Ton mu je bilo smešan, polupreklinjući, polurežeći. "Pa, mi smo svi na istoj strani! Neprijatelji su neprijatelji sviju nas!"
<BR>&nbsp;&nbsp;&nbsp;&nbsp;&nbsp;"Lepo, Džulio", odvratih ja. "Milo mi je što to čujem od tebe. Imao sam utisak da misliš da su oni tvoje privatno vlasništvo. Ne brini. Neću prekinuti rad Instituta. Nastaviće svoje proučavanje; izviđački brodovi će i dalje leteti; nastavićemo da prikupljamo podatke o Neprijateljima. Samo se više nećemo truditi da ih dostavljamo USPMU. Tako. Dakle, da li da Albert šalje poruku ili ne?"
<BR>&nbsp;&nbsp;&nbsp;&nbsp;&nbsp;Trenutak je još otresao pepeo sa cigare, pogružen. "Ne", promrmlja napokon.
<BR>&nbsp;&nbsp;&nbsp;&nbsp;&nbsp;"Izvini! Nisam te dobro čuo."
<BR>&nbsp;&nbsp;&nbsp;&nbsp;&nbsp;"Ne!" ponovi on očajno zaklimavši glavom. "Ali on ima da pukne od besa."
<BR>&nbsp;&nbsp;&nbsp;&nbsp;&nbsp;Rekao je 'on', a jedini 'on' na koga je mogao misliti bio je general Kasata u telesnom obličju. Što je, naravno, bio i on.
<BR>
<BR>&nbsp;&nbsp;&nbsp;&nbsp;&nbsp;"Rekao je 'on'", obratih se Esi, pošto se Kasata mračno pokupio.
<BR>&nbsp;&nbsp;&nbsp;&nbsp;&nbsp;"Zanimljivo, slažem se", odvrati ona trezveno. "Džulio-dvojnik je počeo Džulija-telesnog da posmatra kao odvojenu individuu."
<BR>&nbsp;&nbsp;&nbsp;&nbsp;&nbsp;"Da ne postaje šiz?"
<BR>&nbsp;&nbsp;&nbsp;&nbsp;&nbsp;"Postaje uplašen", ispravi me ona. "Postaje mu jasno da mu je vreme odbrojano. Siroti čovečuljak." A potom dodade, ustručavajući se pomalo... "Robine, dragi? Shvatam da su ti sada misli na drugoj strani..."
<BR>&nbsp;&nbsp;&nbsp;&nbsp;&nbsp;Nisam potvrdio, jer to bi bilo grubo; ali nisam ni porekao, jer bih slagao. Čak i dok sam se svađao sa Džulijom Kasatom, kradom sam zirkao na prizor u Central-parku. Moj dvojnik je konačno dospeo do Klare i pozdravio je, i ona je upravo počinjala da izgovara... "Robine! Mi..."
<BR>&nbsp;&nbsp;&nbsp;&nbsp;&nbsp;"... smem li nešto da ti savetujem?"
<BR>&nbsp;&nbsp;&nbsp;&nbsp;&nbsp;"Naravno da smeš", zbunjeno joj odgovorih. Da sam imao krvne sudove da mi pocrveni lice (i pravo lice da pocrveni), verovatno bi se to i dogodilo. Možda i jeste, i ovako.
<BR>&nbsp;&nbsp;&nbsp;&nbsp;&nbsp;"Savet je", reče ona, "da se opustiš."
<BR>&nbsp;&nbsp;&nbsp;&nbsp;&nbsp;"Naravno", prihvatih, klimnuvši. Rekao bih 'naravno', ma šta da mi je kazala. "A, sada, ako nemaš ništa protiv, ja bih, hm ..."
<BR>&nbsp;&nbsp;&nbsp;&nbsp;&nbsp;"Znam šta bi voleo da uradiš. Samo, tu je taj problem razlike u vremenu, zar ne? Tako da, u stvari, nema potrebe da žuriš, Robine, mili. Možemo li pre toga malo da porazgovaramo?"
<BR>&nbsp;&nbsp;&nbsp;&nbsp;&nbsp;Još trenutak sam ostao nepomičan. (Klara je upravo završila "... lo mi je", i upravo rastavljala usne da počne ponovo: "što te vidim!") Sada sam već bio potpuno zbunjen. Nije lako reći jednoj ženi da veoma mnogo želiš da razgovaraš sa drugom, pogotovo kada ti savest nije čista onako kao što meni, čini se, nikada nije čista kad su u pitanju moja supruga, Esi, i moja davno izgubljena ljubav, Džel-Klara Mojnlin.
<BR>&nbsp;&nbsp;&nbsp;&nbsp;&nbsp;S druge strane, Esi je bila potpuno u pravu. Uopšte nisam morao da žurim. Posmatrala me je s ljubavlju i zabrinuto. "Na mukama si, a, dragi Robine?" dobaci mi.
<BR>&nbsp;&nbsp;&nbsp;&nbsp;&nbsp;Jedina pametna rečenica koju sam mogao da smislim bila je: "Mnogo te volim, Esi."
<BR>&nbsp;&nbsp;&nbsp;&nbsp;&nbsp;Nije izgledala kao da mi uzvraća ljubav, izgledala je ogorčena. "Da, naravno", odgovori ona, sležući ramenima. "Nemoj da menjamo temu. Ti voliš mene, ja volim tebe, nijedno od nas ne sumnja u to; ali to ne ulazi u temu o kojoj sad razgovaramo. Razgovaramo o tome šta osećaš prema veoma lepoj dami koju takođe voliš, Džel-Klari Mojnlin, i kakve će komplikacije nastati iz svega toga."
<BR>&nbsp;&nbsp;&nbsp;&nbsp;&nbsp;Zvučalo je još gore, sad, kada je sve glasno izgovorila. Nije me nimalo utešilo. "O tome smo razgovarali milion puta!" zakukah iskreno.
<BR>&nbsp;&nbsp;&nbsp;&nbsp;&nbsp;"Zašto ne još milion puta? Hajde, opusti se, dragi Robine. Imaš još hiljadu pet stotina, ili čak možda i svih hiljadu osam stotina milisekundi pre nego što Klara završi rečenicu da je veoma prijatno iznenađena što ste se sreli. Dakle, da ti i ja u međuvremenu porazgovaramo, osim ako ti to ne želiš?"
<BR>&nbsp;&nbsp;&nbsp;&nbsp;&nbsp;Razmislio sam još malo i predao se. "Zašto da ne?" rekoh. I zaista, nije bilo nikakvog razloga.
<BR>&nbsp;&nbsp;&nbsp;&nbsp;&nbsp;Takođe, nije bilo razloga da se ne opustim. Kao što je Esi već bila rekla, o tome smo već mnogo puta razgovarali, jednom čak svu noć i veći deo sledećeg dana. To je bilo davno - oh, milijarde i milijarde sekundi - i tada sam razgovarao sa pravom Esi, onom od krvi i mesa. (Naravno, u to vreme sam i ja bio još od krvi i mesa). Upravo smo se bili venčali. Sedeli smo na verandi svoje kuće, pijuckajući ledeni čaj i posmatrajući jedrilice na Tapanskom moru, i bio je to zaista olakšavajući razgovor, pun ljubavi.
<BR>&nbsp;&nbsp;&nbsp;&nbsp;&nbsp;Očigledno je i Esi pamtila taj naš davni, telesni razgovor isto tako dobro kao i ja, jer kada je htela da nam bude udobno, upravo bi nas tamo odvela. Naravno, ne 'stvarno' u smislu da smo se tamo fizički obreli - ali, šta 'stvarno' stvarno znači? Mogao sam da vidim jedrilice i večernji povetarac je bio mlak.
<BR>&nbsp;&nbsp;&nbsp;&nbsp;&nbsp;"Kako je lepo", rekoh s puno odobravanja, osećajući kako počinjem da se opuštam. "Biti bestelesni niz podataka ima i svojih prednosti."
<BR>&nbsp;&nbsp;&nbsp;&nbsp;&nbsp;Esi to ravnodušno potvrdi. Sa zadovoljstvom je razgledala oko sebe našu staru kuću, a onda ponovo započe: "Prošli put smo pili čaj. Hoćeš li sada nešto jesti, Robine?"
<BR>&nbsp;&nbsp;&nbsp;&nbsp;&nbsp;"Konjak i pivo od đumbira", odgovorih i već u sledećem trenutku naša verna stara kućna pomoćnica, Markeza, pojavi se sa poslužavnikom. Povukao sam duboki gutljaj, razmišljajući.
<BR>&nbsp;&nbsp;&nbsp;&nbsp;&nbsp;Razmišljao sam isuviše dugo i Esi konačno izgubi strpljenje. "Da počnemo, Robine, dragi. Šta ti se mota po glavi? Bojiš li se da razgovaraš sa Klarom?"
<BR>&nbsp;&nbsp;&nbsp;&nbsp;&nbsp;"Ne! Hoću da kažem", rekoh naglo, prećutavši nalet negodovanja. "Ne. Nije to. Mi smo već jednom razgovarali, onda kada su se pojavili ona i Von u onom hiči-brodu."
<BR>&nbsp;&nbsp;&nbsp;&nbsp;&nbsp;"Istina je", oprezno se saglasi Esi.
<BR>&nbsp;&nbsp;&nbsp;&nbsp;&nbsp;"Ne, zaista! To je u redu. Isterali smo na čistinu sve što bi moglo da bude loše. Više me ne brine pomisao da bi me mogla okriviti da sam je ostavio na cedilu u crnoj rupi, ako to imaš na umu."
<BR>&nbsp;&nbsp;&nbsp;&nbsp;&nbsp;Esi se zavali u stolicu i stade ozbiljno da me posmatra. "Ono što ja imam na umu, Robine", reče ona strpljivo, "nije uopšte važno. Ono što ti imaš na umu jeste stvar koju treba da obelodanimo. Ako nije posredi sukob između Klare i tebe, šta je onda? Da li se možda brineš da ćemo ona i ja jedna drugoj iskopati oči? To se neće desiti, Robine! Na stranu čisto tehnički problemi koji nastaju iz činjenice da je ona telo, a ja samo duša."
<BR>&nbsp;&nbsp;&nbsp;&nbsp;&nbsp;"Ne, naravno da ne. Ne brine me da ćete se vas dve sresti ... zapravo."
<BR>&nbsp;&nbsp;&nbsp;&nbsp;&nbsp;"A tako! A nezapravo?"
<BR>&nbsp;&nbsp;&nbsp;&nbsp;&nbsp;"Pa...šta ako stvarna-Esi naleti na nju?"
<BR>&nbsp;&nbsp;&nbsp;&nbsp;&nbsp;Portabl-Esi me je ćutke gledala još neko vreme, a onda zamišljeno povuče duboki gutljaj pića, "Stvarna-Esi, ha?"
<BR>&nbsp;&nbsp;&nbsp;&nbsp;&nbsp;"Samo mi je palo na pamet", počeh se izvinjavati.
<BR>&nbsp;&nbsp;&nbsp;&nbsp;&nbsp;"Razumem te. Volela bih da mogu još bolje da te razumem. Pitaš me da li postoje izgledi da se telesna-ja pojavim na Rinklroku?"
<BR>&nbsp;&nbsp;&nbsp;&nbsp;&nbsp;Promislih o tome. Nisam bio baš sasvim siguran šta hoću da kažem, nisam nameravao da o tome uopšte govorim ... Naravno, kao što mi je matori Sigfrid fon Šrink nekada govorio, upravo ono što kažeš a ne nameravaš da kažeš najviše kaže.
<BR>&nbsp;&nbsp;&nbsp;&nbsp;&nbsp;I tačno je da ovde ima nečega što je zaista osetljiva tema. Portabl-Esi je samo dvojnik. Stvarna-Esi, Esi od krvi i mesa, još je živa i zdrava.
<BR>&nbsp;&nbsp;&nbsp;&nbsp;&nbsp;A pored toga je i ljudsko biće. Uzevši u obzir medicinski komplet i sve ostalo, iako se nalazi u odmaklijem životnom dobu, ona nije samo žena već i zaista lepa, čulna, normalna žena.
<BR>&nbsp;&nbsp;&nbsp;&nbsp;&nbsp;Ona je takođe moja supruga. (Ili je to bila.)
<BR>&nbsp;&nbsp;&nbsp;&nbsp;&nbsp;Ona je takođe supruga čiji muž više nije u mogućnosti da, kako se to kaže, obavlja svoje bračne dužnosti.
<BR>&nbsp;&nbsp;&nbsp;&nbsp;&nbsp;A sve to postaje briga koja me izjeda i samo se nadovezuje na ostale takve, izjedajuće brige, za koje mi Sigfrid (i Albert, i portabl-Esi i svi drugi koje znam) stalno govore da ne treba da se zbog njih posipam pepelom. Taj mi njihov savet ne pomaže; izgleda da ja tu ipak ne mogu ništa. Ali ima toga još. Telesna, stvarna-Esi je takođe tačna kopija portabl-Esi - ili, bolje rečeno, ona je original one verne kopije koja je portabl-Esi - moja verna supruga, ljubavnica, savetodavac, prijateljica, poverljiva osoba, i konstrukt u gigabitskom prostoru.
<BR>&nbsp;&nbsp;&nbsp;&nbsp;&nbsp;Zato je ja veoma dobro poznajem. Što je još gore, ona poznaje mene - i to bolje - jer ona nije samo sve ono što sam malopre nabrojao, ona je takođe - pa, dobro, moja stvoriteljka.
<BR>&nbsp;&nbsp;&nbsp;&nbsp;&nbsp;Pošto je Esi bolje poznata u izvesnim krugovima kao dr S. Ja. Lavorovna-Brodhed, jedna od najvećih svetskih znalaca obrade podataka ma koje vrste, ona je sama stvorila većinu naših programa. Dakle, kad kažem da je kopija verna, to i znači da je verna. Esi čak samu sebe modernizuje - hoću da kažem, stvarna-Esi s vremena na vreme unosi izmene u portabl-Esi, da bi stalno održala vernost kopije. Zato se moja protabl-Esi nimalo ne razlikuje, bar koliko ja mogu da primetim, od one telesne, ili stvarne Esi ...
<BR>&nbsp;&nbsp;&nbsp;&nbsp;&nbsp;Ali ja se nikada ne viđam sa stvarnom-Esi. Ne bih to podneo.
<BR>&nbsp;&nbsp;&nbsp;&nbsp;&nbsp;Nazovite to kako hoćete. Pažnjom. Ljubomorom. Uvrnutošću. Ma šta da je posredi, spreman sam da prihvatim kao životnu činjenicu da je bolje da se ne viđam sa originalom moje drage žene. Imam jasnu predstavu o tome šta bih saznao da to slučajno uradim. U sadašnjim okolnostima, ona ili s vremena na vreme uzima ljubavnika ili je luđa nego što ja mislim.
<BR>&nbsp;&nbsp;&nbsp;&nbsp;&nbsp;Voljan sam da prihvatim mogućnost da se to događa. Čak dopuštam da je to pošteno. Ali ne želim da znam o tome.
<BR>&nbsp;&nbsp;&nbsp;&nbsp;&nbsp;Zato sam i rekao portabl-Esi: "Ne. Mislim da stvarna-Esi ne bi bila toliko ljubomorna da se slučajno pojavi, i mislim da ne bi ni Klara. Osim toga, ja i ne želim da znam gde je sada Esi i šta radi - ili ne radi", brzo dodadoh, pošto portabl-Esi upravo beše otvorila usta. "I molim te, nemoj mi reći šta sada radi, čak i ako je to nešto što bih voleo da čujem. Jer, nije to uopšte ono što me muči."
<BR>&nbsp;&nbsp;&nbsp;&nbsp;&nbsp;Esi je izgledala zbunjena. Uzela je još jedan gutljaj pića, sa onim izrazom lica koji dobije kada pokušava da odgonetne zamršenu arhitektoniku lavirintskih procesa u mome umu.
<BR>&nbsp;&nbsp;&nbsp;&nbsp;&nbsp;Konačno, sleže ramenima. "Dobro, prihvatam to što kažeš", reče ona, nekako preterano odlučno. "Znači, nisi zbog toga 'glupi' ovog puta. Ali ako nije to, šta je onda? Da nije radoznalost u vezi sa Klarom Mojnlin, kako je živela sve ove godine, zbog čega je Dejn Mečnikov s njom?"
<BR>&nbsp;&nbsp;&nbsp;&nbsp;&nbsp;Podigao sam pogled. "Iskreno rečeno, pitao sam se ..."
<BR>&nbsp;&nbsp;&nbsp;&nbsp;&nbsp;"Nema potrebe da se pitaš! Sasvim je jednostavno. Posle susreta s tobom Klara je želela da nekud otputuje. Dugo je tumarala po svetu. Konačno je otputovala veoma daleko. Vratila se u crnu rupu iz koje se tek bila izvukla, izbavila i ostale članove ekspedicije - uključujući i Dejna Mečnikova."
<BR>&nbsp;&nbsp;&nbsp;&nbsp;&nbsp;"Oh!" Beše to jedino što sam bio u stanju da izreknem.
<BR>&nbsp;&nbsp;&nbsp;&nbsp;&nbsp;Izgleda da ovo, zbog nečega, nije prijalo Esi. Dobacila mi je jedan ljutit pogled, a onda polako rekla: "Mislim da govoriš istinu, Robine. Ne muče tebe misli o Klari. Ipak je očevidno da si se od nedavno sneveselio. Hoćeš li mi najzad reći, ako možeš, zašto?"
<BR>&nbsp;&nbsp;&nbsp;&nbsp;&nbsp;"Ako ti ne znaš, otkud ću ja znati?" odvratih, iznenada se razbesnevši.
<BR>&nbsp;&nbsp;&nbsp;&nbsp;&nbsp;"Što će reći", uzdahnu ona, "da sam ja, kao pisac originala, u boljem položaju da napravim generalni remont tvoga programa, povadim sve bubice i opet napravim od tebe srećnog čoveka?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Ne", složi se i ona, "dabome da ne. Odavno smo se dogovorili da ne diramo prvobitni program Robineta Brodheda, njegovu mušičavost i sve ostalo. E, pa, u tom slučaju nam preostaje samo onaj staromodni metod oslobađanja od buba u glavi. Pričanje. Ispričaj mi sve, Robine, počev od onoga što ti prvo padne na pamet, kao sa starim Sigfridom fon Šrinkom!"
<BR>&nbsp;&nbsp;&nbsp;&nbsp;&nbsp;I ja duboko uzdahnuh i suočih se ponovo sa temom koju sam dugo vremena izbegavao.
<BR>&nbsp;&nbsp;&nbsp;&nbsp;&nbsp;"Smrtnost!" rekoh naglo, gotovo prošištavši.
<BR>
<BR>&nbsp;&nbsp;&nbsp;&nbsp;&nbsp;Nekoliko hiljada milisekundi docnije opet sam bio u Central-parku, posmatrajući Džel-Klaru Mojnlin kako napušta svoje društvo i prilazi dvojniku-meni, pitajući se zašto sam morao ono da kažem.
<BR>&nbsp;&nbsp;&nbsp;&nbsp;&nbsp;Omaklo mi se. Nemam nameru da vam sada opisujem dugotrajni razgovor sa Esi, koji je potom usledio, i koji se sve vreme vrteo u krugu, jer iako radim takve stvari, ne volim da o njima pričam. Nigde nas to nije moglo odvesti. Ja, bar, nisam imao razloga da se brinem o smrtnosti, jer - kao što je Esi mudro primetila - kako neko može umreti ako je već mrtav?
<BR>&nbsp;&nbsp;&nbsp;&nbsp;&nbsp;Ali na kraju me to ipak nije ni najmanje razvedrilo.
<BR>&nbsp;&nbsp;&nbsp;&nbsp;&nbsp;Pogled na Klaru takođe nije, i zato sam potražio druge razbibrige dok sam čekao da bilo Klara bilo dvojnik-ja kažemo nešto onom ledničkom sporošću. Za mene je bila novost da se Odi Volters III nalazi na Roku, i potražio sam ga.
<BR>&nbsp;&nbsp;&nbsp;&nbsp;&nbsp;Ali ni to nije mnogo pomoglo.
<BR>&nbsp;&nbsp;&nbsp;&nbsp;&nbsp;Doduše, bio je tu, ili gotovo da jeste. Pošto je bio u telesnom obličju, upravo se nalazio u stanju dolaženja. Upravo se iskrcavao, i uopšte nije bilo zabavno posmatrati ga kako se polako, p-o-s-t-e-p-e-n-o, izvlači iz doka za pristajanje i stupa na prilaznu rampu.
<BR>&nbsp;&nbsp;&nbsp;&nbsp;&nbsp;Tek da bi nešto progovorili, obratih se Esi. "Nimalo se nije promenio." I nije. Sa onim žabljim licem i čvrstim pogledom koji je ulivao poverenje bio je to onaj isti čovek od pre trideset i više godina, kad sam ga prvi put sreo.
<BR>&nbsp;&nbsp;&nbsp;&nbsp;&nbsp;"Prirodno. Pa, bio je u jezgru", odgovori Esi. Nije gledala u njega. Gledala je u mene - pretpostavljam, da vidi da li ću opet napraviti neku glupost. Zato u jednom trenutku nisam bio sasvim siguran na koga je od nas dvojice mislila kada je rekla: "Jadnik."
<BR>&nbsp;&nbsp;&nbsp;&nbsp;&nbsp;U odgovor sam promrmljao nešto neodređeno. Nismo samo mi bili prisutni; okupili su se bili čak i ljudi od krvi i mesa, radoznali da vide brod koji je bio tamo gde se malo koji brod sa ljudskom posadom ikada odvažio da priđe. Posmatrati njih i Odija bilo je otprilike isto toliko uzbudljivo koliko i posmatranje mahovine kako raste, i ja sam počeo da se vrpoljim. Nisam više mislio na Odija. Mislio sam na Klaru. Mislio sam na Esi. Mislio sam na Džulija Kasatu, i iznad svega, moje vlastite, neprijatne, ljigave, intimne zabrinutosti opet su mi zaposele misli. A osećao sam vapijuću potrebu za nečim što će mi skrenuti te misli. Ovo stajanje između nepomičnih ljudskih kipova nije vredelo. "Voleo bih", rekoh napokon, "da čujem njegovu priču."
<BR>&nbsp;&nbsp;&nbsp;&nbsp;&nbsp;"Pa, hajde", pozva me Esi.
<BR>&nbsp;&nbsp;&nbsp;&nbsp;&nbsp;"Šta? Oh, misliš da pokrenem dvojnika, i kada on izađe ..."
<BR>&nbsp;&nbsp;&nbsp;&nbsp;&nbsp;"Nikakvog dvojnika, glupane", progunđa Esi. "Zar ne vidiš? Odi nosi vrećicu. U vrećici je, bez sumnje, neki Prastari Predak. Prastari Predak nije telesno biće, već uskladištena ineteligencija, gotovo isto tako dobra kao ti i ja. Prema tome, pitaj tog Pretka, zašto ne bi?"
<BR>&nbsp;&nbsp;&nbsp;&nbsp;&nbsp;Pogledah s ljubavlju u moju ljubav. "Kako si ti visprena, Esi", rekoh oduševljeno, "i upravo čarobna osoba." Posegnuh za vrećicom. Zaista sam želeo da čujem šta se dogodilo s Odijem dok je boravio tamo. Gotovo isto toliko sam želeo - želeo - želeo da saznam, zaista, šta ja to zapravo želim.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
