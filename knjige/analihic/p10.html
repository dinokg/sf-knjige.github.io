<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. DALEKO U VREMENU
<P>&nbsp;&nbsp;&nbsp;&nbsp;&nbsp;Kasata je sanjivo plesao, vukući noge, dva koraka desno, dva levo, zatvorenih očiju, dok mu je na ramenu počivala glava male Japanke. Neverovatno! Izgledala je kao savršeno normalno i zdravorazumsko ljudsko biće, a ipak se privijala uz takvog čoveka! Zarežao sam: "Kasata, šta se, do đavola, događa?"
<BR>&nbsp;&nbsp;&nbsp;&nbsp;&nbsp;Pogledao me je nekako čudno, ne umem to drukčije da opišem. Pogled mu nije bio ni pun izvinjenja, ni oholosti. Najviše je ličilo na - ne znam - možda bi prava reč bila 'pogled osuđenog na smrt'. A to je sigurno i bio. Kada se vrati svom telesnom originalu čekalo ga je pogubljenje, i ništa drugo. Ali on je to oduvek znao, pa ipak nije tako gledao. Kao čovek koji čeka da padne sekira.
<BR>&nbsp;&nbsp;&nbsp;&nbsp;&nbsp;Učtivo je otpustio svoju partnerku, poljubio je u čelo i okrenuo se meni. "Hoćeš da razgovaraš sa mnom?"
<BR>&nbsp;&nbsp;&nbsp;&nbsp;&nbsp;"Tako je, proklet bio, ja ..."
<BR>&nbsp;&nbsp;&nbsp;&nbsp;&nbsp;Odveo me je u stranu. "Pa, i mogli bismo, zašto da ne?" uzdahnuo je, "ali nemoj ovde. I nemoj ni na tvom brodu. Hajdemo na neko lepo mesto. Negde gde bih mogao da uživam."
<BR>&nbsp;&nbsp;&nbsp;&nbsp;&nbsp;Upravo sam otvorio usta da mu kažem da je mene baš briga da li će on uživati ili neće, ali Albert me preteče: "Šta kažeš da to bude La Rue de la Paix, generale Kasata? Neka lepa baštica na levoj obali?"
<BR>&nbsp;&nbsp;&nbsp;&nbsp;&nbsp;"Nešto takvo bi mi baš odgovaralo", složi se Kasata... I evo, već smo se obreli tamo, sedeći oko metalnog stola na sunčanoj strani bulevara, pod prugastim suncobranom na kome je bila ispisana reklama za nekakav aperitiv, dok je kelner opasan belom keceljom čekao na naše narudžbine.
<BR>&nbsp;&nbsp;&nbsp;&nbsp;&nbsp;"Lepo si ovo izveo, Alberte", reče Kasata sa odobravanjem, ali meni je već bilo svega dosta.
<BR>&nbsp;&nbsp;&nbsp;&nbsp;&nbsp;"Prekini s tim foliranjem", prasnuh. "Zašto ste zabranili sve zemaljske radio-prenose?"
<BR>&nbsp;&nbsp;&nbsp;&nbsp;&nbsp;Kasata sa kelnerovog poslužavnika uze kampari sa sodom i zamišljeno ga pomirisa. "Ne znam", odgovori on, i dodade: "Za sada."
<BR>&nbsp;&nbsp;&nbsp;&nbsp;&nbsp;"Ali znaš zašto si stavio zabranu na moj brod!"
<BR>&nbsp;&nbsp;&nbsp;&nbsp;&nbsp;"To da, Robine. To je bila naredba."
<BR>&nbsp;&nbsp;&nbsp;&nbsp;&nbsp;"A zabranjivanje leta onom brodu iz jezgra?" ubaci Esi, ne čekajući da na nju dođe red - jer ja još ni izdaleka nisam bio završio sa Kasatom. On sleže ramenima. Esi je samo to i čekala. Dobacila mu je jedan ubilački pogled, a onda se okrenula meni. "I ti ćeš da poveruješ u to? Čak i Prstari Preci Hičija moraju od sada prvo da se prijave kod USPMU! A onda će oni da reše, pre nego što dozvole dalje prenošenje podataka, da li smo mi ostali dovoljno odrasli da ih saznamo!"
<BR>&nbsp;&nbsp;&nbsp;&nbsp;&nbsp;Kasata samo ponovi: "Naređenje". Onda malo bolje pogleda u Esi i reče pomirljivo: "To je samo obična formalnost, gospođo Brodhed."
<BR>&nbsp;&nbsp;&nbsp;&nbsp;&nbsp;"Glupa formalnost! Robine? Pošalji naredbu Institutu; ovi nekulturni pajaci ne zaslužuju da s njima dalje sarađujemo."
<BR>&nbsp;&nbsp;&nbsp;&nbsp;&nbsp;"Polako, čekajte malo", žurno upade Kasata, trudeći se koliko god je mogao da ostane ljubazan. "Ovo je mera vanrednog stanja. Kasnije, ubeđen sam, ako vi i Robinet budete zatražili ma kakva obaveštenja, neće biti ni najmanje teškoće - hoću da kažem, prave teškoće; ali njih treba da saslušaju stručnjaci USPMU pre nego što budu dostupne javnosti, to je bar očigledno."
<BR>&nbsp;&nbsp;&nbsp;&nbsp;&nbsp;"Ni najmanje 'očigledno'! Nema tu ničeg 'očiglednog'!" Okrenula se prema meni, sipajući vatru iz očiju. "Robine, kaži ovoj vojničini da nije u pitanju nikakva lična povlastica namenjena tebi ili meni, već informacije koje pripadaju svima bez razlike."
<BR>&nbsp;&nbsp;&nbsp;&nbsp;&nbsp;"Te informacije pripadaju svima bez razlike, Kasata", rekoh ja mirno.
<BR>&nbsp;&nbsp;&nbsp;&nbsp;&nbsp;Ali Esi nije htela da popusti. "Ama, reci mu, Robine!" Prasnula je tako žestoko da su se prolaznici na Rue de la Paix radoznalo osvrnuli prema našem stolu. Naravno, ni oni nisu bili stvarni, već samo deo dekora, ali kada Esi programira dekor, tu nema da nema. Jedna ljupka crnokosa ženica kao da je bila izuzetno privučena ka nama - više nego što bi se moglo očekivati od običnih kulisa. Pogledao sam je malo bolje, i otkrio da je to žena s kojom je Kasata plesao; očigledno je ostavio za sobom trag bacajući usput mrvice hleba, tako da je ona uspela da se ušunja u naš novi ambijent.
<BR>&nbsp;&nbsp;&nbsp;&nbsp;&nbsp;Krenuo sam, kud puklo da puklo. "Nemaš izbora. Vidi, Kasata, tu ne može biti reči o poverljivom materijalu koji treba čuvati od neprijatelja. Pa, ne postoje nikakvi neprijatelji, izuzev naravno Neprijatelja. Zar ti misliš da smo mi njihovi špijuni?"
<BR>&nbsp;&nbsp;&nbsp;&nbsp;&nbsp;"Pa sigurno da ne mislim", odgovori on nelagodno, nastojeći da nam se ne zameri. "Ali to su naredbe sa visokog nivoa."
<BR>&nbsp;&nbsp;&nbsp;&nbsp;&nbsp;"Mi spadamo u taj visoki nivo!"
<BR>&nbsp;&nbsp;&nbsp;&nbsp;&nbsp;On mi uzvrati slegnuvši ramenima sa izrazom ja-samo-radim-ono-što-su-mi-rekli. "Znam da spadate, samo..." On zastade, pošto je ugledao devojku na ivici skupine ljudi. Bez reči zavrte glavom; ona se nasmeši, posla mu poljubac rukom i nestade u gomili.
<BR>&nbsp;&nbsp;&nbsp;&nbsp;&nbsp;"Oprostite", reče on, "ono mi je prijateljica; dao sam joj znak da ne može da nam priđe. Šta si ono malopre rekao?"
<BR>&nbsp;&nbsp;&nbsp;&nbsp;&nbsp;"Prokleto dobro znaš šta sam rekao!" zarežah. I nastavio bih, ali Kasata iznenada promeni izraz lica.
<BR>&nbsp;&nbsp;&nbsp;&nbsp;&nbsp;Više me nije slušao. Lice mu se ukočilo. Oči su mu postale bezizrazne, kao da osluškuje nešto što mi ostali nismo mogli da čujemo.
<BR>&nbsp;&nbsp;&nbsp;&nbsp;&nbsp;To je zaista i činio; prepoznao sam taj pogled. Tako izgledaju uskladišteni kada primaju poruke na tajnom kanalu. Čak sam unapred znao šta će nam reći. Namrštio se, stresao se, još za trenutak je bludeo pogledom, a onda je to i rekao.
<BR>&nbsp;&nbsp;&nbsp;&nbsp;&nbsp;"Uh, do đavola", reče general Džulio Kasata.
<BR>&nbsp;&nbsp;&nbsp;&nbsp;&nbsp;Osetio sam kako se Esina ruka kradom zavlači pod moju. I ona je predosećala da će se nešto loše dogoditi. "Kaži nam!" zatražih.
<BR>&nbsp;&nbsp;&nbsp;&nbsp;&nbsp;On duboko uzdahnu. "Moram da se vratim u USPMU", reče nam. "Povezi me, hoćeš li?"
<BR>&nbsp;&nbsp;&nbsp;&nbsp;&nbsp;Ovoga puta je on iznenadio mene. Prvo što sam rekao bilo je samo: "Molim?" a onda sam se pribrao. "Ti vrlo brzo menjaš odluke, Kasata! Najpre mi kažeš da se sklonim s puta, onda mi zamrzneš brod..."
<BR>&nbsp;&nbsp;&nbsp;&nbsp;&nbsp;"Pusti to", nestrpljivo odgovori on. "Ovo sada je drugi par rukava. Moram što pre da stignem, a tvoj brod je najbrži. Hoćeš li da me povezeš?"
<BR>&nbsp;&nbsp;&nbsp;&nbsp;&nbsp;"Paaa... možda, ali... Ali šta..."
<BR>&nbsp;&nbsp;&nbsp;&nbsp;&nbsp;"Upravo su mi javili", objasni mi. "Prekid komunikacija nije bila vežba, već ozbiljna stvar. Mislim da Neprijatelji imaju bazu na Zemlji."
<BR>
<BR>&nbsp;&nbsp;&nbsp;&nbsp;&nbsp;Ukrcavanje uskladištenog uma kao što je general Kasata (ili, kad smo već na toj temi, i ja) ne zahteva mnogo prostora. Sve što treba da ponesete jeste čip sa memorijom, lepezu podataka, traku ili kocku, da sve to stavite u brod, i - putuj igumane. Kasati se žurilo. Još dok me je molio da ga povezem već je bio naredio robotoradniku da sve to spakuje, i čim je ovaj stigao do doka za pristajanje odvojili smo se i poleteli.
<BR>&nbsp;&nbsp;&nbsp;&nbsp;&nbsp;Ukupno vreme potrebno za prevoz bilo je manje od tri minuta.
<BR>&nbsp;&nbsp;&nbsp;&nbsp;&nbsp;Prilično dugo.
<BR>&nbsp;&nbsp;&nbsp;&nbsp;&nbsp;Ta tri minuta mi ipak nisu prošla uzalud. Dok smo čekali dugo, predugo, na robotoradnika da sa jednog doka prenese stvari na drugi, ja sam se opraštao od svoje izgubljene ljubavi.
<BR>&nbsp;&nbsp;&nbsp;&nbsp;&nbsp;Nije dugo trajalo. Vest o prekidu komunikacija već je stigla i do ljudi od krvi i mesa, i taj svet nalik na kamene kipove približavao se PV ekranu, na kome se, u emisiji vesti, javljalo asterodu da su sve radio-veze s njim prekinute.
<BR>&nbsp;&nbsp;&nbsp;&nbsp;&nbsp;Moj dvojnik je dosta zaostao za drugima, i stajao je usamljen i neveseo. Odmah sam video zašto. Eno Klare, i eno njenog ... njenog muža... kako se grle čvršće nego ikad.
<BR>&nbsp;&nbsp;&nbsp;&nbsp;&nbsp;Poželeo sam...
<BR>&nbsp;&nbsp;&nbsp;&nbsp;&nbsp;Poželeo sam najviše (ili bar najrazumnije) da bolje upoznam Harbina Eskladara. Baš čudno što se Klara udala za nekadašnjeg teroristu! Baš čudno da se uopšte udala za nekog drugog a ne za mene, pomislio sam...
<BR>&nbsp;&nbsp;&nbsp;&nbsp;&nbsp;A onda sam pomislio, Robine, matora budalo, briši odatle što pre. I zum! već sam bio na Vernoj Dragoj, i bum! već sam zalupio vrata za sobom, i mi smo poleteli.
<BR>&nbsp;&nbsp;&nbsp;&nbsp;&nbsp;"Robine! Hodi, pogledaj!" vikala je Esi, i ja se stuštih u upravljačku kabinu da poslušam njeno naređenje. Džulio Kasata je, onako ispod ekrana, delovao tužno kao prebijeno pseto, dok je Esi besno upirala prstom u sliku na njemu. "Ratni brodovi!" vikala je. "Pogledaj, Robine, ratoborci iz USPMU se spremaju da zatru ceo svet!"
<BR>&nbsp;&nbsp;&nbsp;&nbsp;&nbsp;Kasata je sevao očima na mene. "Poludeću od te tvoje žene", viknu mi. Nisam ga ni pogledao. Gledao sam u ekran. U onom magnovenju pre nego što smo dostigli brzinu veću od brzine svetlosti, monitori su uhvatili sliku USPMU, udaljenog sto hiljada kilometara; čak i iz ove naše udaljene orbite, iz koje je izgledao gotovo zaklonjen ogromnom Zemljinom kuglom, mogao sam da vidim da USPMU nije usamljen. Mnogobrojne tačkice su se rojile oko njega.
<BR>&nbsp;&nbsp;&nbsp;&nbsp;&nbsp;Vasionski brodovi. Esi je bila u pravu. Ratni brodovi.
<BR>&nbsp;&nbsp;&nbsp;&nbsp;&nbsp;A potom smo već ušli u ubrzanje veće od brzine svetlosti. Ekran se zamaglio, i Kasata nam se suprotstavio. "Ne spremaju sa da napadnu ma koga. Tu su samo iz predostrožnosti."
<BR>&nbsp;&nbsp;&nbsp;&nbsp;&nbsp;"Iz predostrožnosti su poslali celu flotu sa oružjem na gotovs", prasnu Esi. "Od takvih predostrožnosti nastaju ratovi!"
<BR>&nbsp;&nbsp;&nbsp;&nbsp;&nbsp;"Znači, ti bi radije da sedimo skrštenih ruku," upita on. "Uostalom, uskoro ćeš i sama biti tamo. Pa onda, ako hoćeš, možeš da se žališ njemu lično... hteo sam da kažem..."
<BR>&nbsp;&nbsp;&nbsp;&nbsp;&nbsp;Prekide sam sebe u pola reči, i opet je delovao očajno; zato što je taj 'on', naravno, bio on sam, odnosno njegova telesna verzija.
<BR>&nbsp;&nbsp;&nbsp;&nbsp;&nbsp;Ali dobro je rekao. "I te kako ćemo se žaliti", rekoh mu. "Počev od pitanja zašto se ona 'poruka' krila od nas."
<BR>&nbsp;&nbsp;&nbsp;&nbsp;&nbsp;Kasata mu se svađalački pridruži. "Vidiš li! Stalno se džapaš, a pojma nemaš. Poruka je bila emitovana putem urgentnog prenosa, onako kako je primljena. Kladim se da ju je Albert snimio."
<BR>&nbsp;&nbsp;&nbsp;&nbsp;&nbsp;Albert potvrdi, gotovo se izvinjavajući. "Bio je to, Robine, samo sažeti izveštaj o svemu najvažnijem što se odnosi na Hičije i ljudski rod. U njemu nije bilo ničega što sam ne bi mogao da pročitaš u Enciklopediji Britanici i sličnim knjigama."
<BR>&nbsp;&nbsp;&nbsp;&nbsp;&nbsp;"Ha", reče Esi, nabusito, ali odmah ućuta. Malo je razmislila, a onda sleže ramenima. "Momci, poslužite se pićem i tako dalje", reče ona, setivši se svojih dužnosti domaćice. "A ja ću se povući da malo oslušnem taj vaš urgentni prenos."
<BR>&nbsp;&nbsp;&nbsp;&nbsp;&nbsp;Krenuo sam za njom, jer je Esino društvo, i kad je u najgorem raspoloženju, ipak prijatnije od Kasatinog, ali on me zaustavi. "Robine", reče, "nisam hteo da govorim pred njom ...
<BR>&nbsp;&nbsp;&nbsp;&nbsp;&nbsp;Zapanjeno sam ga pogledao. Nisam mogao da poverujem da bi on i ja ikada mogli da imamo neku zajedničku tajnu. "Reč je o onom momku za koga se udala tvoja bivša cura", dodade brzo.
<BR>&nbsp;&nbsp;&nbsp;&nbsp;&nbsp;"Ah, tako", rekoh. Ali to, izgleda, Kasati nije bilo dovoljno. Zatim sam dodao: "Nikada ga ranije nisam sreo, ali čini mi se da se zove Harbin Eskladar."
<BR>&nbsp;&nbsp;&nbsp;&nbsp;&nbsp;"Da, da, zove se Eskladar", divlje progovori Kasata, "znam ja njega dobro. Mrzim ga kao psa!"
<BR>&nbsp;&nbsp;&nbsp;&nbsp;&nbsp;Moram priznati da me je to smesta oraspoložilo. Veoma bi mi prijao razgovor o tome za kakvog se gada Klara udala. "Popij nešto", rekoh malo ljubaznije.
<BR>&nbsp;&nbsp;&nbsp;&nbsp;&nbsp;Izgledalo je kao da se predomišlja, a onda sleže ramenima. "Jednu onako, s nogu", reče on. "Sećaš li ga se? Uostalom, da li se sećaš mene od pre jedno trideset do četrdeset godina, onda kada smo se upoznali? U to vreme sam bio brigadir?"
<BR>&nbsp;&nbsp;&nbsp;&nbsp;&nbsp;"Svakako. Toga se dobro sećam", rekoh puneći čaše.
<BR>&nbsp;&nbsp;&nbsp;&nbsp;&nbsp;Uzeo mi je čašu iz ruke, i ne pogledavši šta je u njoj. "Da li ti je ikada palo na pamet da se zapitaš zašto su morale da prođu sve ove godine pre nego što sam napredovao za samo dva bedna čina?"
<BR>&nbsp;&nbsp;&nbsp;&nbsp;&nbsp;U stvari, zaista nije. Nisam nikada mnogo mislio na Kasatu, a još manje kako napreduje, jer njegova pojava je uvek za mene značila lošu vest, čak i tada u Svemirskom Pentagonu, kada sam još bio od krvi i mesa i vojska se bavila još samo teroristima. Moje mišljenje o Kasati, u to vreme, bilo je da je on čir na licu ljudskog roda. Od tada se nimalo nije promenio, ali sam ipak učtivo rekao: "Mislim da nikad nisam uspeo da saznam zašto."
<BR>&nbsp;&nbsp;&nbsp;&nbsp;&nbsp;"Zbog Eskladara! Eto zašto! Bio mi je ađutant i malo je nedostajalo pa da me izbace iz službe zbog njega! Kučkin sin je radio na crno u slobodno vreme, a ono čime se bavio prekovremeno bile su terorističke akcije. Pripadao je tajnoj terorističkoj ćeliji generala Boprea Hajmata, u samom Svemirskom Pentagonu!"
<BR>&nbsp;&nbsp;&nbsp;&nbsp;&nbsp;Prošlo je neko vreme pre nego što sam rekao: "Oh!" i ovog puta Kasata ljutito klimnu, kao da je time sve bilo rečeno.
<BR>&nbsp;&nbsp;&nbsp;&nbsp;&nbsp;U neku ruku je i bilo, jer onaj ko je proživeo doba bede i terorizma zna i bez mnogo priče kako je to izgledalo. To se nije moglo lako zaboraviti. Dvadeset i više godina, po celoj planeti podmetali su bombe, silovali, pustošili i pljačkali ljude kojima je bes bio toliko nadvladao razum da je jedini način koji su mogli da smisle da njime izraze svoje nezadovoljstvo bio da nekoga ubiju. I to ne samo jednog nekog; stotine hiljada ljudi umiralo je od zatrovanih voda, pod ruševinama zgrada i u bombardovanim gradovima. I to čak ne ni određeni ljudi, jer teroristi nisu štedeli nikog, ni nevinog ni krivog - odnosno, onog koga su oni smatrali krivim.
<BR>&nbsp;&nbsp;&nbsp;&nbsp;&nbsp;Najgore od svega bilo je to da su ljudi od poverenja, armijski oficiri najvišeg ranga, čak i šefovi država, bili tajni članovi terorističkih grupa. U samom Svemirskom Pentagonu bila je otkrivena čitava jedna banda.
<BR>&nbsp;&nbsp;&nbsp;&nbsp;&nbsp;"Ali Eskladar je provalio tajnu", rekoh, prisetivši se.
<BR>&nbsp;&nbsp;&nbsp;&nbsp;&nbsp;Kasata pokuša da se nasmeje. Ispalo je poput režanja. "Okrenuo je verom da bi spasao svoju kožu", reče on, pa dodade, oklevajući: "No, dobro, možda baš i nije samo zato da bi se spasao. Bio je idealista, čini mi se. Ali u mom slučaju, to nije ništa značilo. Bio mi je ađutant, i zbog njega sam morao dvadeset godina da čekam na unapređenje."
<BR>&nbsp;&nbsp;&nbsp;&nbsp;&nbsp;Ispio je čašu. Razvedrivši se, on zausti: "E pa, neću da me dugo čeka..." i tu se preseče, ali prekasno.
<BR>&nbsp;&nbsp;&nbsp;&nbsp;&nbsp;"Ko te to čeka?" upitah, a on mi namignu.
<BR>&nbsp;&nbsp;&nbsp;&nbsp;&nbsp;"Pa, znaš Robine", poče on skrušeno, "mislio sam da se nećeš ljutiti ako ja, ovaj, ako pored mene povezeš i... pa, znaš već ..."
<BR>&nbsp;&nbsp;&nbsp;&nbsp;&nbsp;"Žensku", rekoh bez nagađanja, vrlo pametno. "Imamo, znači i jednog slepog putnika."
<BR>&nbsp;&nbsp;&nbsp;&nbsp;&nbsp;On se osokoli. "Pa, znaš, ona je samo mrtvac u konzervi, kao i ti. Učtivost nikada nije bila Kasatina jača strana. "Naredio sam da njeno uskladištenje ukrcaju zajedno s mojim. Za ime Boga, pa ionako ne zauzima mnogo mesta, a meni je ostalo još samo..."
<BR>&nbsp;&nbsp;&nbsp;&nbsp;&nbsp;Zaćutao je, ne rekavši čega mu je još tako malo preostalo. Bio je za nijansu, samo za nijansu, suviše ponosan da moli.
<BR>&nbsp;&nbsp;&nbsp;&nbsp;&nbsp;Nije morao. "Kako se zove", upitah.
<BR>&nbsp;&nbsp;&nbsp;&nbsp;&nbsp;"Ališa Lo. To je ona sa kojom sam plesao."
<BR>&nbsp;&nbsp;&nbsp;&nbsp;&nbsp;"Pa, dobro", rekoh ja, "samo za ovaj jedan let. U redu. Idi i pravi društvo svojoj prijateljici."
<BR>&nbsp;&nbsp;&nbsp;&nbsp;&nbsp;Nisam dodao: "I ne izlazi mi više na oči". Nisam morao. On to sigurno neće uraditi, a da sam ja na njegovom mestu, mislim da ni ja ne bih drukčije postupio.
<BR>&nbsp;&nbsp;&nbsp;&nbsp;&nbsp;I tako je od svega ostalo da se prebrodi samo još to beskonačno putovanje.
<BR>&nbsp;&nbsp;&nbsp;&nbsp;&nbsp;Da bi se sa Rinklroka do USPMU stiglo brže od svetlosti, putuje se Vernom Dragom samo dvadeset tri minuta. U stvari, to je veoma sporo. Čak i nije brže od svetlosti, jer jedanaest i po minuta je potrebno da se postigne to ubrzanje, i jedanaest i po minuta da se uspori pre sletanja, tako da samo putovanje traje - pa recimo, jedan i po treptaj oka. Ipak, dvadeset tri minuta nije mnogo - mereno onako kako to rade ljudi u telesnom obličju.
<BR>&nbsp;&nbsp;&nbsp;&nbsp;&nbsp;Mi ne merimo tim standardima. Ali, oh, koliko samo milisekundi ima u jednom minutu!
<BR>&nbsp;&nbsp;&nbsp;&nbsp;&nbsp;Dok nismo odmakli nešto dalje od asteroida, i dok Albert nije postavio kurs ka satelitu, ja sam (metaforički) grizao svoje metaforičke nokte. Nastojimo da Vernu Dragu uvek održimo manje-više u okvirima Sunčevog sistema i gotovo nikada se ne udaljavamo mnogo od Zemlje, tako da stalno mogu da budem u vezi sa mnogobrojnim projektima koje sam pokrenuo na Zemlji da se ne bih dosađivao - doduše, prenos i tu kasni, ali to kašnjenje se meri sekundama, ne večnostima. Sada, međutim, nije ni toga bilo. Sada je bio prekid na vezama. Mogao sam sasvim lepo da šaljem poruke (iako je Kasata i to besno zabranio), ali nisam mogao dobiti ni ciglu rečcu u odgovor.
<BR>&nbsp;&nbsp;&nbsp;&nbsp;&nbsp;Od zabave su mi preostali samo Esi, Albert i moje uspomene. Kasata nije tu mogao mnogo da posluži. Moje uspomene su, doduše, obilate (one obuhvataju, ipak, sve što smo mogli da uguramo u datoteke Verne Drage, a to je mnogo), ali one najkorisnije odnosile su se uglavnom na Klaru i bile su tužne.
<BR>&nbsp;&nbsp;&nbsp;&nbsp;&nbsp;Razgovarati sa Esi, međutim, uvek je prijatno... ili, gotovo uvek. Nije prijatno jedino kada se zapetljam u mrežu vlastitih razdražljivosti, briga ili tuge, i bojim se da se upravo sada nalazim u njima. Pošto nam je uredila okruženje u Džahoru, jednu lepu palatu koja je gledala na moreuze i Singapur, a ja ostao da sedim, mračna pogleda, ne obraćajući pažnju na malezijsku hranu koju nam je ona naručila, pogledala me je jednim od onih Bože-moj-opet-postaje-glup pogleda. "Nešto te muči", ustvrdila je. Slegao sam ramenima. "Možda nisi gladan", pokušala je da mi pomogne, zabadajući štapiće u činijicu pirinča pomešanog sa nekim crnim stvarima i pohlepno žvaćući. "Robine", reče ona, "možeš da biraš jednu od dve stvari. Da razgovaraš sa mnom. Da razgovaraš sa Albertom-Sigfridom, ili ma kojom drugom prokletom spodobom, ali razgovaraj, pobogu. Nema svrhe lupati tu sirotu staru glavu sam samcit."
<BR>&nbsp;&nbsp;&nbsp;&nbsp;&nbsp;"Pokušaću", odgovorih, jer ono što je rekla bila je istina. Opet sam postajao 'glupi'.
<BR>
<BR>&nbsp;&nbsp;&nbsp;&nbsp;&nbsp;Albert me je pronašao na Rinklroku, ili bolje rečeno, na simulaciji koju sam stvorio da odgovara mom raspoloženju. Bio sam na Nivou Tango, tamo gde su pristajali brodovi, i tumarao sam unaokolo zagledajući mesta sa kojih su nekada odleteli ljudi koje sam poznavao, da se više nikad ne vrate.
<BR>&nbsp;&nbsp;&nbsp;&nbsp;&nbsp;"Izgledao si mi malo tužan", reče on, izvinjavajući se. "Pomislio sam da bih mogao da dođem i vidim mogu li nekako da ti pomognem."
<BR>&nbsp;&nbsp;&nbsp;&nbsp;&nbsp;"Ne možeš", odgovorih mu, ali mu nisam kazao da ode. Pogotovo što sam bio siguran da ga je Esi poslala za mnom.
<BR>&nbsp;&nbsp;&nbsp;&nbsp;&nbsp;Izvukao je lulu iz džepa, zapalio je, zamišljeno pućkao neko vreme, a onda upitao: "Hoćeš li da ti ja kažem na šta sada misliš?"
<BR>&nbsp;&nbsp;&nbsp;&nbsp;&nbsp;"Nikako", odgovorio sam.
<BR>&nbsp;&nbsp;&nbsp;&nbsp;&nbsp;"Je li to zato što misliš da mi je dosadilo da uvek slušam istu priču, Robine", zapita on, i u tim kobajagi očima pojavi se istinska simpatija.
<BR>&nbsp;&nbsp;&nbsp;&nbsp;&nbsp;Oklevao sam, a onda sam se otisnuo. "Ovoga časa mislim na sve, Alberte", rekoh. "Ne, stani, znam šta ćeš sada da kažeš. Pitaćeš me šta se nalazi na vrhu toga 'svega'. Neka bude. Neprijatelji. Plašim ih se."
<BR>&nbsp;&nbsp;&nbsp;&nbsp;&nbsp;"Da, Robine, oni čoveku pružaju zaista mnogo razloga za strah", reče on umirujućim tonom. "Neprijatelji su nam sigurno, svima velika opasnost."
<BR>&nbsp;&nbsp;&nbsp;&nbsp;&nbsp;"Ne, ne", usprotivih se nestrpljivo. "Ne mislim samo na opasnost. Teško je to razumeti, eto, to hoću da ti kažem."
<BR>&nbsp;&nbsp;&nbsp;&nbsp;&nbsp;"Tako znači", prihvati on, pušeći i dalje svoju lulu i gledajući me netremice.
<BR>&nbsp;&nbsp;&nbsp;&nbsp;&nbsp;"Hoću da kažem, nije mi sasvim jasno šta se dešava sa svemirom", pokušah da objasnim.
<BR>&nbsp;&nbsp;&nbsp;&nbsp;&nbsp;"Ne, Robine", složi se on ljubazno, "zaista ti nije jasno. Ali moglo bi da bude. Kada bi mi dozvolio da ti objasnim devetodimenzionalni prostor i još nekoliko pojmova..."
<BR>&nbsp;&nbsp;&nbsp;&nbsp;&nbsp;"O tome da mi nisi ni zucnuo", naredih, znajući unapred da grešim. I ja imam prava da se uzjogunim, kao svaki čovek, i s tim se svi slažu, ali ponekad mi se čini da ipak preterujem.
<BR>
<BR>&nbsp;&nbsp;&nbsp;&nbsp;&nbsp;Vidite, meni su dostupna beskrajna znanja, jer mene su ogromno uvećali.
<BR>&nbsp;&nbsp;&nbsp;&nbsp;&nbsp;Ne volim da to što se sa mnom dogodilo nazivam ogromnim uvećanjem kad razgovaram sa ljudim od krvi i mesa, jer oni odmah pomisle da se osećam superiornijim. Neću da tako misle, pogotovo što sam zaista superiorniji od njih. Ti beskrajni izvori podataka su samo jedna od razlika između mene i njih.
<BR>&nbsp;&nbsp;&nbsp;&nbsp;&nbsp;Naravno, dostupne datoteke nisu zaista beskrajne. Albert ne voli da upotrebljavam reči nalik na 'beskrajno' za sve što se može brojati, i pošto sve to znanje postoji negde u obliku čipova, lepeza podataka, ili uskladištenja ma kakve vrste, neko bi sigurno mogao da prebroji ta uskladištenja. Neko. Ja ne. Nisam čak ni pokušao da prebrojim podatke iz kvantne mehanike, a kamoli da pokušam da ih usvojim, jer sam se bojao.
<BR>&nbsp;&nbsp;&nbsp;&nbsp;&nbsp;Bože mili, kako sam se samo bojao! Čega? Ne samo Neprijatelja, iako su bili strašni. Bojao sam se vlastite ogromnosti, koju se nisam usuđivao da istražim do kraja.
<BR>&nbsp;&nbsp;&nbsp;&nbsp;&nbsp;Bojao sam se, strašno sam se bojao, da ako dozvolim da se toliko proširim da obuhvatim sve to znanje više neću moći da ostanem Robinet Brodhed. Bojao sam se da ću prestati da budem čovek. Bojao sam se da će se onaj majušni delić podataka koji sam bio ja jednostavno utopiti i nestati u tom mnoštvu.
<BR>&nbsp;&nbsp;&nbsp;&nbsp;&nbsp;Kada je neko samo uskladištena materija jednog ljudskog bića onda se bori iz sve snage da očuva svoju ljudskost.
<BR>&nbsp;&nbsp;&nbsp;&nbsp;&nbsp;Albert je zbog toga često gubio strpljenje sa mnom. Govorio mi je da nemam tri čiste. Čak me je i Esi grdila, s vremena na vreme. Govorila mi je, otprilike, ovako: "Dragi, glupi Robine, zašto ne uzmeš ono što je ionako tvoje?" I onda bi mi pričala anegdote iz svog detinjstva, da me ohrabri. "Kada sam bila mlada devojka na akademiji, i lupala glavu nad nekim prokletim besmislenim citatom iz, recimo, Bulove algebre ili teorije građenja čipova, u biblioteci 'Lenjin', često bih se, užasnuta, osvrnula oko sebe. Istinski užasnuta, dragi Robine! Ugledala bih kako me okružuju svih deset miliona tomova, i tada bi mi pozlilo. Ne šalim se, Robine, pozlilo. Gotovo fizički. Samo što ne bih povratila pri pomisli da ću morati da progutam sve te zelene, sive i žute knjige, da naučim sve što se može naučiti. Izgledalo mi je nemoguće!"
<BR>&nbsp;&nbsp;&nbsp;&nbsp;&nbsp;Vatreno sam je prekinuo. "Baš to, Esi, i ja ..."
<BR>&nbsp;&nbsp;&nbsp;&nbsp;&nbsp;"Ali tebi to nije nemoguće, Robine!" presekla me je strogo. "Otvori usta, Robine! Žvaći! Gutaj!"
<BR>&nbsp;&nbsp;&nbsp;&nbsp;&nbsp;Nisam mogao.
<BR>&nbsp;&nbsp;&nbsp;&nbsp;&nbsp;Ili nisam hteo. Čvrsto sam se držao svog fizičkog ljudskog oblika (iako nestvarnog) i svojih telesnih ljudskih ograničenosti, iako samonametnutih.
<BR>&nbsp;&nbsp;&nbsp;&nbsp;&nbsp;Naravno, s vremena na vreme bih se i ja umočio u to beskrajno more. Samo se umočio. Samo sam grickao okrajke velike gozbe. Kada bih poželeo da pogledam u - kako vi kažete - jednu određenu knjigu, pristupio bih odgovarajućoj memoriji. Strogo sam vodio računa da gledam samo u tu jednu 'knjigu' i da ne obraćam pažnju na beskrajan niz polica sa 'knjigama' svuda oko sebe.
<BR>&nbsp;&nbsp;&nbsp;&nbsp;&nbsp;Ili još bolje, pozvao bih svoju svitu služinčadi.
<BR>&nbsp;&nbsp;&nbsp;&nbsp;&nbsp;Nekada su to radili kraljevi. Imao sam sve kraljevske prerogative. Postupao sam kao i oni. Kada bi oni poželeli da saznaju nešto o kontrapunktu, poslali bi po Hendla ili Salijerija. Ako bi ih za časak zainteresovalo kada će biti sledeće pomračenje, Tiho Brahe je dolazio u kasu. Uvek su imali pri ruci bogatu svitu filosofa, alhemičara, matematičara i teologa. Dvor Fridriha Velikog, na primer, gotovo da je bio univerzitet, okrenut naglavce. Na njemu se nalazio nastavnički kadar svih dusciplina, u onom broju koliko je mogao da ih nahrani, a studentsko telo se sastojalo samo od jednog čoveka. Njega.
<BR>&nbsp;&nbsp;&nbsp;&nbsp;&nbsp;Kraljevskije od ma kog pravog kralja, ja sam sebi mogao da dozvolim i nešto bolje. Mogao sam da prizovem svakog velikog naučnika iz svake oblasti. Nisu bili skupi, pošto nisam morao da ih hranim, da im izdržavam ljubavnice, čak nisu bili ni 'oni'. Bili su svi zajedno predprogramirani u jedan jedini program za skladištenje podataka i njihovo ponovno pronalaženje u svakoj prilici, u Alberta Ajnštajna.
<BR>&nbsp;&nbsp;&nbsp;&nbsp;&nbsp;Zato, kad sam se požalio Esi: "Voleo bih da shvatim šta znače sve te priče o skupljanju vasione", ona me je samo pogledala.
<BR>&nbsp;&nbsp;&nbsp;&nbsp;&nbsp;"Ha", rekla je, "samo toliko."
<BR>&nbsp;&nbsp;&nbsp;&nbsp;&nbsp;"Ne, ozbiljno govorim", rekoh, i zaista je bilo tako.
<BR>&nbsp;&nbsp;&nbsp;&nbsp;&nbsp;"Pitaj Alberta", uputi me ona, sva ozarena.
<BR>&nbsp;&nbsp;&nbsp;&nbsp;&nbsp;"Uh, do đavola! Znaš i sama šta to znači. On će mi reći sve što želim da znam, ali će onda nastaviti da govori, sve dok se ne nakupi mnogo više od onoga što želim da znam."
<BR>&nbsp;&nbsp;&nbsp;&nbsp;&nbsp;"Dragi moj Robine", blago će ona, "zar ne misliš da Albert zna bolje od tebe koliko je to, dovoljno?"
<BR>&nbsp;&nbsp;&nbsp;&nbsp;&nbsp;"Uh, do đavola", rekoh.
<BR>
<BR>&nbsp;&nbsp;&nbsp;&nbsp;&nbsp;Ali sada, stojeći zajedno sa Albertom u sumračnom metalnom tunelu (simulacije) dokova za pristajanje na asteroidu, osetio sam da je došlo vreme. Više nije bilo pomoći.
<BR>&nbsp;&nbsp;&nbsp;&nbsp;&nbsp;"Alberte, okej", započeh, "otvori mi glavu. Ćušni sve to unutra. Čini mi se da ću ipak moći da podnesem, samo ako ti budeš mogao."
<BR>&nbsp;&nbsp;&nbsp;&nbsp;&nbsp;On mi uputi jedan blistav osmeh. "Neće boleti, Robine", obeća on, ali se gotovo istog časa ispravi: "Ali neće biti ni mnogo prijatno. Moram priznati da će tu biti teškog rada. Možda..." On se osvrnu oko sebe. "Možda bismo mogli početi tako što ćemo preći na neko udobnije mesto. Ako mi dozvoliš?"
<BR>&nbsp;&nbsp;&nbsp;&nbsp;&nbsp;Naravno, nije sačekao da mu dozvolim. Odmah nas je smestio u radnu sobu naše kuće na Tapanskom moru. Počeo sam malo da se opuštam. Pljesnuo sam rukama robotousluzi da mi donese veliku čašu sa pićem i udobno sam se zavalio u naslonjaču. Albert me je ispitivački posmatrao, ali nije progovorio ni reči, sve dok mu ja nisam rekao: "Spreman sam".
<BR>&nbsp;&nbsp;&nbsp;&nbsp;&nbsp;On sede, pućkajući na lulu, i poče da me posmatra. "Spreman na šta?" upita.
<BR>&nbsp;&nbsp;&nbsp;&nbsp;&nbsp;"Da te saslušam dok mi budeš pričao sve ono što već milion godina čekaš da mi kažeš."
<BR>&nbsp;&nbsp;&nbsp;&nbsp;&nbsp;"Ali, Robine..." On se nasmeši. "Toga ima veoma mnogo. Da li bi mogao određenije da mi kažeš? Koju to stvar ovoga časa želiš da ti objasnim?"
<BR>&nbsp;&nbsp;&nbsp;&nbsp;&nbsp;"Hoću da znam šta će Neprijatelji dobiti time što će izazvati kolaps vasione?"
<BR>&nbsp;&nbsp;&nbsp;&nbsp;&nbsp;Albert malo razmisli, pa uzdahnu. "E, moj Robine", reče on tužno.
<BR>&nbsp;&nbsp;&nbsp;&nbsp;&nbsp;"Ne", rekoh mu, "izostavi to 'E moj Robine' i priču o tome da je odavno već trebalo da te to pitam, i objašnjenja da najpre moram da naučim kvantnu mehaniku ili nešto slično pre nego što pokušam da shvatim. Hoću da znam odmah."
<BR>&nbsp;&nbsp;&nbsp;&nbsp;&nbsp;"Što si ti neki nezgodan naredbodavac, Robine", požali se on iskreno.
<BR>&nbsp;&nbsp;&nbsp;&nbsp;&nbsp;"Hajde! Molim te!"
<BR>&nbsp;&nbsp;&nbsp;&nbsp;&nbsp;On zastade da sabere misli, nabijajući duvan u lulu. "Čini mi se da ću ipak morati da ti ispričam sve od početka", reče on, "onako kako sam već ranije pokušavao, a ti odbijao da me slušaš."
<BR>&nbsp;&nbsp;&nbsp;&nbsp;&nbsp;Pripremio sam se za veliki napor. "Opet ćeš početi sa tvojim devetodimenzionalnim prostorom, zar ne?"
<BR>&nbsp;&nbsp;&nbsp;&nbsp;&nbsp;"S njim i mnogim drugim stvarima, Robine", potvrdi on odlučno. "Sve je to u uzajamnoj vezi. Inače će odgovor na tvoje pitanje biti besmislen."
<BR>&nbsp;&nbsp;&nbsp;&nbsp;&nbsp;"Uprosti što više možeš", zamolih ga.
<BR>&nbsp;&nbsp;&nbsp;&nbsp;&nbsp;On me iznenađeno pogleda. "Ovog puta misliš ozbiljno, je li? Naravno da ću uprostiti, dragi moj dečko. Znaš li šta mislim? Mislim da je najbolje da počnem tako što ti neću ništa pričati; samo ću ti pokazati slike."
<BR>&nbsp;&nbsp;&nbsp;&nbsp;&nbsp;Zatreptao sam očima. "Slike?"
<BR>&nbsp;&nbsp;&nbsp;&nbsp;&nbsp;"Pokazaću ti rođenje i smrt univerzuma", reče on, zadovoljan samim sobom. "Jer, to si me, u stvari, pitao, znaš."
<BR>&nbsp;&nbsp;&nbsp;&nbsp;&nbsp;"Zar to?"
<BR>&nbsp;&nbsp;&nbsp;&nbsp;&nbsp;"Baš to. Problem je u tome što ti jednostavno odbijaš da shvatiš kakvo si složeno pitanje postavio. Dosta će potrajati, najmanje nekoliko hiljada milisekundi, ako se postaraš da me ne prekidaš ..."
<BR>&nbsp;&nbsp;&nbsp;&nbsp;&nbsp;"Prekidaću te kad god budem hteo, Alberte."
<BR>&nbsp;&nbsp;&nbsp;&nbsp;&nbsp;On klimnu, prihvatajući. "Hoćeš. I to je jedan od razloga što će tako dugo potrajati. Ali ako si voljan da tome posvetiš onoliko vremena koliko treba..."
<BR>&nbsp;&nbsp;&nbsp;&nbsp;&nbsp;"Za ime Boga, počni već jednom!"
<BR>&nbsp;&nbsp;&nbsp;&nbsp;&nbsp;"Već sam počeo, Robine. Samo trenutak. Treba mi malo vremena da podesim oštrinu slike... evo", završi on, blistajući od zadovoljstva.
<BR>&nbsp;&nbsp;&nbsp;&nbsp;&nbsp;I onda nestade. Blistavog lica i svega ostalog.
<BR>&nbsp;&nbsp;&nbsp;&nbsp;&nbsp;Poslednje što sam video bio je Albertov osmeh. Zadržao se u magnovenju, a onda više nije bilo ničega.
<BR>&nbsp;&nbsp;&nbsp;&nbsp;&nbsp;"Ti se to sa mnom igraš Alise u zemlji čuda", optužio sam - optužio nikoga i ništa, jer ničega više nije bilo da se okusi, vidi, napipa ili namiriše.
<BR>
<BR>&nbsp;&nbsp;&nbsp;&nbsp;&nbsp;Ali nešto se čulo, a to je bio Albertov umirujući glas. "Ovo je samo mala šala za početak, Robine, jer od sada nadalje postaje veoma ozbiljno. Sad. Šta vidiš?"
<BR>&nbsp;&nbsp;&nbsp;&nbsp;&nbsp;"Ništa", odgovorih.
<BR>&nbsp;&nbsp;&nbsp;&nbsp;&nbsp;"Tačno. To je ono što vidiš. Ali ono što ovog časa gledaš je sve. Sav svemir, Robine. Pred tobom su sva materija, energija, vreme i prostor koji su ikada bili i koji će ikada biti. Ovo je primordijalni atom, Robine, monoblok, ono što je prasnulo kad se dogodio Veliki prasak."
<BR>&nbsp;&nbsp;&nbsp;&nbsp;&nbsp;"Ne vidim ni jednu jedinu prokletu stvar."
<BR>&nbsp;&nbsp;&nbsp;&nbsp;&nbsp;"Prirodno. Ne možeš da vidiš bez svetlosti, a svetlost još nije izmišljena."
<BR>&nbsp;&nbsp;&nbsp;&nbsp;&nbsp;"Alberte", rekoh, "učini mi jednu uslugu. Mrzim ovo osećanje da se ne nalazim nigde. Zar ne možeš da me pustiš da makar malo, malecno, vidim nešto?"
<BR>&nbsp;&nbsp;&nbsp;&nbsp;&nbsp;Za trenutak je vladala tišina. Onda se ukaza prisen Albertovog nasmejanog lica. "Pa, pretpostavljam da neće ništa škoditi ako se bar nas dvojica budemo videli", pristade on. "Je li ovako bolje?"
<BR>&nbsp;&nbsp;&nbsp;&nbsp;&nbsp;"Uveliko bolje" - kao ceo svet.
<BR>&nbsp;&nbsp;&nbsp;&nbsp;&nbsp;"Odlično. Samo, imaj na umu da prava svetlost još ne postoji. Nema svetlosti bez fotona, a svi fotoni se još nalaze u toj jednoj jedinoj, nevidljivoj tački. Štaviše", nastavi on s uživanjem, "čak i kad bi mogao da vidiš, ne bi bilo mesta sa kog bi mogao da gledaš, jer još ne postoji prostor da bi u njemu moglo da postoji neko 'mesto'. Ni prostor još nije bio izmišljen - ili preciznije rečeno, sav prostor, sva svetlost i sve ostalo još se nalazi u onoj jednoj tački tamo."
<BR>&nbsp;&nbsp;&nbsp;&nbsp;&nbsp;"U tom slučaju", rekoh nabusito, "šta podrazumevaš pod 'tamo'?"
<BR>&nbsp;&nbsp;&nbsp;&nbsp;&nbsp;"Ah, Robine", povika on oduševljeno. "Ti ipak nisi baš toliko glup! Ovo ti je zaista odlično pitanje - na žalost, kao većina najboljih pitanja i ovo je besmisleno. Odgovor na to pitanje mora biti pogrešan. Ne postoji nikakvo 'tamo'; 'tamo' je samo privid kojim nastojim da ti pokažem nešto što se po definiciji ne može pokazati."
<BR>&nbsp;&nbsp;&nbsp;&nbsp;&nbsp;Hrabrost je počela da me napušta. "Alberte", rekoh, "ako ova predstava treba i dalje da ide ovako..."
<BR>&nbsp;&nbsp;&nbsp;&nbsp;&nbsp;"Ne, sačekaj", naloži on. "Nemoj već sada da odustaješ. Predstava još nije ni počela, Robine; tek postavljam kulise. Da bi shvatio postanak vasione, moraš odbaciti sve unapred stvorene pojmove o 'vremenu' i 'prostoru' i 'viđenju'. Ništa od svega toga još ne postoji, nekih osamnaest milijardi godina ranije."
<BR>&nbsp;&nbsp;&nbsp;&nbsp;&nbsp;"Ako još ne postoji vreme", lukavo rekoh, "otkud znaš da je to bilo pre osamnaest milijardi godina?"
<BR>&nbsp;&nbsp;&nbsp;&nbsp;&nbsp;"Još jedno odlično pitanje! I isti odličan odgovor! Istina je da pre Velikog praska nije postojalo vreme. Prema tome, ovo što sada gledaš moglo je postojati i pre osamnaest milijardi godina. Ili pre osamnaest milijardi, biliona, triliona, kvadriliona, i koliko-god-hoćeš godina. Pitanje je bespredmetno. Ali ta... stvar... je postojala, Robine, i onda se rasprsla."
<BR>&nbsp;&nbsp;&nbsp;&nbsp;&nbsp;Ustuknuo sam. Zaista se rasprsla, pred samim mojim očima! Ništa je odjednom postalo nešto, jedna nepodnošljiva svetla tačka, i ta tačka je eksplodirala.
<BR>&nbsp;&nbsp;&nbsp;&nbsp;&nbsp;Kao da mi je vodonična bomba eksplodirala u krilu. Prosto sam osetio kako se skupljam, isparavam, pretvaram u plazmu i rasprskavam. Strahovita grmljavina treštala je u mojim nepostojećim ušima i lomila se o moje bestelesno telo.
<BR>&nbsp;&nbsp;&nbsp;&nbsp;&nbsp;"Bože moj", zaurlah.
<BR>&nbsp;&nbsp;&nbsp;&nbsp;&nbsp;"Možda i jeste", reče Albert zamišljeno. Kao da mu se dopala ova ideja. "Ne u smislu određene božanske ličnosti, hoću da kažem... ti me isuviše dobro razumeš da bi pomislio da tako nešto želim da kažem. Ali sigurno je bilo Postanja; i ovo je to."
<BR>&nbsp;&nbsp;&nbsp;&nbsp;&nbsp;"Šta se dogodilo?"
<BR>&nbsp;&nbsp;&nbsp;&nbsp;&nbsp;"Kako šta? Veliki prasak je upravo prasnuo", iznenađeno odgovori Albert. "To je ono što si video. Mislio sam da ćeš ga prepoznati. Nastala je vasiona."
<BR>&nbsp;&nbsp;&nbsp;&nbsp;&nbsp;"I zastala", rekoh, upravo dolazeći k sebi, jer ogromna eksplozija kao da se zaledila.
<BR>&nbsp;&nbsp;&nbsp;&nbsp;&nbsp;"Da, ja sam je zaustavio, zato što hoću da dobro razgledaš ovaj prizor. Vasiona još nije veoma stara - tek je prošlo približno deset na minus trideset sekundi. Ne mogu ti mnogo toga reći o onome što je bilo pre toga, jer ni sam ne znam mnogo. Ne mogu ti čak kazati ni koliko je bila velika vasiona, ili ono, kako-se-ono-zvaše, što je postojalo pre vasione. Veće od protona, najverovatnije. Manje od loptice za stoni tenis - možda. Mogu ti, međutim, reći - čini mi se - da je najjača sila u tome bila verovatno jaka nuklearna sila, ili možda, sila gravitacije - gravitacija je naravno morala biti jaka, pošto je ta stvar bila toliko zagonetna. Veoma jaka. A i veoma visoka temperatura. Ne znam tačno kolika. Možda najviša moguća. Postoje određeni teoretski argumenti da najviša moguća temperatura iznosi oko deset na dvanaesti kelvina - ako hoćeš izložiću ti taj argument..."
<BR>&nbsp;&nbsp;&nbsp;&nbsp;&nbsp;"Samo ako je apsolutno neophnodno, molim te!"
<BR>&nbsp;&nbsp;&nbsp;&nbsp;&nbsp;"Mislim da ta pojedinost nije apsolutno neophodna", reče on pomalo oklevajući. "Dobro. A sada da ti kažem šta još ne znam. Ne znam mnogo ni o fazi koju upravo posmatraš, osim što ti mogu skrenuti pažnju na nekoliko stvari koje možda nisi odmah zapazio. Na primer, ovaj vatreni oblak koji upravo gledaš sadrži u sebi sve. Sadrži atome i čestice od kojih se sada sastojimo ti, ja, Verna Draga, Stražarski točak, Zemlja, Sunce, planeta Jupiter, Magelanovi oblaci, sve galaksije u sazvežđu Device..."
<BR>&nbsp;&nbsp;&nbsp;&nbsp;&nbsp;"I sve drugo, dobro, shvatio sam", rekoh, da bih ga zaustavio. "Jasno mi je. Velik je."
<BR>&nbsp;&nbsp;&nbsp;&nbsp;&nbsp;"Ah", reče on slavodobitno, "ali nije ti jasno. Nije velik. Malo sam improvizovao, znaš. Mnogo sam ga uveličao, jer Veliki prasak nije uopšte bio velik. Šta misliš, koliko je velika ova vatrena lopta?"
<BR>&nbsp;&nbsp;&nbsp;&nbsp;&nbsp;"Ne mogu da pogodim. Hiljadu svetlsonih godina u prečniku?"
<BR>&nbsp;&nbsp;&nbsp;&nbsp;&nbsp;On zamišljeno zavrte glavom. "Mislim da nije. Manja. Možda pre Praska nije uopšte imala nikakvu veličinu, jer prostor još nije bio izmišljen, a ovo što vidiš nije mnogo kasnije. U svakom slučaju, mala je. A ipak je sadržala sve. Jesi li do sada uspeo to da shvatiš?"
<BR>&nbsp;&nbsp;&nbsp;&nbsp;&nbsp;Samo sam ga pogledao, i on popusti. "Znam da ti je dosadno, Robine, ali hoću da budem siguran da si razumeo. A sada o Prasku. Naravno, nije još postojao zvuk. Nije bilo ničega da prenosi zvuk. Kad smo već kod toga, nije postojalo ni neko mesto na koje bi ga mogao preneti; ovo je bila samo još jedna moja mala improvizacija. Ali mnogo je značajnije da Veliki prasak nije bila eksplozija poput one koja počne od petarde i onda se širi u vazduhu onako kako se šire gasovi, zato što..."
<BR>&nbsp;&nbsp;&nbsp;&nbsp;&nbsp;"Zato što nije postojao vazduh, je li? Niti prostor?"
<BR>&nbsp;&nbsp;&nbsp;&nbsp;&nbsp;"Vrlo dobro, Robine! Ali taj Prasak se razlikovao od svih drugih još po nečemu. Nije se širio kao balon, ili hemikalija, ili atomska eksplozija. Bio je sasvim drukčiji. Jesi li video one japanske figurice od hartije koje se stavljaju u akvarijum? One koje polako upijaju vodu i postaju sve veće? Više je ličilo na to, Robine. Ali ono što je počelo da prožima delove te prvobitne - stvari, ili kako već hoćeš da je nazovemo, primordijalnog atoma, bilo kako - nije bila voda. Bio je to prostor. Vasiona nije eksplodirala. Bubrila je. Širila se veoma brzo i veoma daleko, i još se širi."
<BR>&nbsp;&nbsp;&nbsp;&nbsp;&nbsp;"Oh." Beše to sve što sam rekao.
<BR>&nbsp;&nbsp;&nbsp;&nbsp;&nbsp;Albert me ispitivački pogleda. Onda uzdahnu, i oblak nastavi da se širi.
<BR>&nbsp;&nbsp;&nbsp;&nbsp;&nbsp;Potpuno nas je okružio. Pomislio sam da će nas progutati. Nije, ali smo bili uronjeni u more strahovite svetlosti. Odnekud iz njenog središta dopirao je Albertov glas.
<BR>&nbsp;&nbsp;&nbsp;&nbsp;&nbsp;"Sada ću nas vratiti nekoliko svetlosnih godina unazad", objasni on. "Ne znam koliko, ali tek da ga možemo posmatrati sa pristojnog odstojanja." Ogromna plamena lopta se skupi i odlete od nas, sve dok nije dostigla veličinu punog Meseca.
<BR>&nbsp;&nbsp;&nbsp;&nbsp;&nbsp;"Sada je vasiona već prilično stara", reče on. "Oko stoti deo sekunde. Vrela je. Temperatura joj iznosi približno deset na jedanaesti kelvina, i gusta je. Ne mislim onoliko gusta kao materija. Materija još ne postoji. Isuviše je gusto za nju. Vasiona je sada jedna masa elektrona, pozitrona, neutrona i fotona. Gustina joj je veća od gustine vode za oko četiri puta deset na deveti. Znaš li šta to znači?"
<BR>&nbsp;&nbsp;&nbsp;&nbsp;&nbsp;"Mislim da znam koliko je gusto gusto; ali koliko je vrelo vrelo?"
<BR>&nbsp;&nbsp;&nbsp;&nbsp;&nbsp;"Ne znam kako da ti objasnim, jer ne postoji ništa toliko vrelo da bi se moglo uporediti", odgovori Albert zamišljeno. "Sada ću morati da upotrebim jedan od onih izraza koje ne podnosiš. Cela stvar se nalazi u 'termičkoj ravnoteži'."
<BR>&nbsp;&nbsp;&nbsp;&nbsp;&nbsp;"E, pa, slušaj Alberte..." započeh.
<BR>&nbsp;&nbsp;&nbsp;&nbsp;&nbsp;"Ne. Slušaj ti mene", odseče on. "To samo znači da sve te čestice stalno deluju jedna na drugu i menjaju se. Zamisli to kao milijardu milijardi prekidača za sijalice, koje se stalno nasumice pale i gase. U svakom trenutku upaljeno je isto onoliko koliko je i pogašeno, tako da je ukupna srazmera uvek ista; to je ta ravnoteža. Naravno, ovde nemamo prekidače, već elektrone i pozitrone koji se uzajamno potiru da bi proizveli neutrine i fotone i tako dalje; ali to se događa u jednom pravcu isto onoliko puta koliko i u drugom. Rezultat je ravnoteža. Iako je unutar tog stanja ravnoteže sve bez prestanka skakalo unaokolo kao ludo."
<BR>&nbsp;&nbsp;&nbsp;&nbsp;&nbsp;"Jasno mi je Alberte", rekoh, "ali ako treba da pređemo osamnaest milijardi godina, onda si se đavolski mnogo zadržao na prvom stotom delu sekunde."
<BR>&nbsp;&nbsp;&nbsp;&nbsp;&nbsp;"Oh", reče on, "otići ćemo još mnogo dalje. Nemoj unapred da praviš zaključke, molim te, Robine. Krećemo." I daleki plameni oblak poče da se širi. "Deseti deo sekunde - sad je temperatura opala na tri puta deset na deseti kelvina. Jedan sekund - opala je još jednom za faktor tri. Sad - tu smo, pusti da se začas zaustavimo. Ovo je četrnaest sekundi nakon Velikog praska. Ohladilo se za još jedan faktor; sada je samo tri puta deset na deveti kelvina. To znači da je ravnoteža na trenutak poremećena, pošto se sada elektroni i pozitroni mogu uzajamno potirati mnogo brže nego što se mogu ponovo stvarati u suprotnoj reakciji. Vratićemo se da zaokružimo ovu tačku, Robine, jer tu leži odgovor na tvoje pitanje."
<BR>&nbsp;&nbsp;&nbsp;&nbsp;&nbsp;"Pa, dobro", rekoh što sam opreznije mogao. "U stvari, ako ti je svejedno, zašto mi odmah ne daš odgovor, pa da preskočimo ostatak predstave?"
<BR>&nbsp;&nbsp;&nbsp;&nbsp;&nbsp;"Nije mi svejedno", strogo reče on, "jer ga nećeš razumeti. Ali ubrzaćemo. Evo, sada smo već nekoliko minuta posle Praska. Temperatura je ponovo opala za dve trećine; sada je samo deset na deveti kelvina. U stvari, već je toliko ohlađeno da su nastali protoni i neutroni - čak su i počeli da se spajaju u jezgra vodonika i helijuma. Nastala je materija - ili tek što nije; jer, to su samo jezgra, još nemamo cele atome. I sva ta takozvana materija ukupno predstavlja samo majušni delić mase vasione. Najveći deo se sastoji od svetlosti i neutrina. Ima nešto elektrona, i gotovo da i nema pozitrona."
<BR>&nbsp;&nbsp;&nbsp;&nbsp;&nbsp;"Otkud to?" iznenađeno upitah. "Šta se desilo sa svim onim pozitronima?"
<BR>&nbsp;&nbsp;&nbsp;&nbsp;&nbsp;"U prvobitnoj količini bilo je više elektrona nego pozitrona. Kada se uzajamno potiranje završilo, preostali su elektroni."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"E, Robine", ozbiljno reče on, "ovo ti je bilo najbolje pitanje. Daću ti odgovor, i uopšte ne očekujem da ćeš ga razumeti: pošto su elektroni i pozitroni, kao uostalom sve druge čestice, u harmoničnom odnosu zatvorenih nizova, brojevi koji se stvaraju u osnovi su proizvoljni. Hoćeš li da zađemo u teoriju supernizova? Mislim da nećeš. Zapamti samo reč 'proizvoljan', pa da nastavimo."
<BR>&nbsp;&nbsp;&nbsp;&nbsp;&nbsp;"Čekaj malo, Alberte", rekoh. "Gde smo stali?"
<BR>&nbsp;&nbsp;&nbsp;&nbsp;&nbsp;"Otprilike dve stotine sekundi posle Velikog praska."
<BR>&nbsp;&nbsp;&nbsp;&nbsp;&nbsp;"A-ha", rekoh. "Alberte? Još su pred nama milijarde i milijarde godina ..."
<BR>&nbsp;&nbsp;&nbsp;&nbsp;&nbsp;"Više od toga, Robine. Mnogo više."
<BR>&nbsp;&nbsp;&nbsp;&nbsp;&nbsp;"Divno. A ovoliko nam je trebalo za nekoliko minuta. Ipak, znaš..."
<BR>&nbsp;&nbsp;&nbsp;&nbsp;&nbsp;"Robine", reče on, "možemo prestati kad god ti kažeš, ali kako da ti onda odgovorim na pitanja koja ćeš mi sigurno i dalje postavljati? Možemo napraviti pauzu, ako ti treba malo vremena da sve ovo usvojiš. Ili, još bolje, ja ću malo ubrzati."
<BR>&nbsp;&nbsp;&nbsp;&nbsp;&nbsp;"Paaa, dobro, rekoh, buljeći bez imalo zadovoljstva u onu uskomešanu, zaslepljujuću kuglu svega što postoji.
<BR>
<BR>&nbsp;&nbsp;&nbsp;&nbsp;&nbsp;U stvari, nisam želeo pauzu. Želeo sam da se to već jednom završi.
<BR>&nbsp;&nbsp;&nbsp;&nbsp;&nbsp;Priznajem da Albert zna šta je dobro za mene. Ono što on ne razume to je da je 'dobro' apstraktni pojam, i da ono što je dobro za mene može često da bude upravo ono što ne želim. Gotovo sam zažalio što sam pokrenuo celu stvar, jer mi nije ni najmanje prijalo.
<BR>&nbsp;&nbsp;&nbsp;&nbsp;&nbsp;Ali sam tačno znao koji bih od tri Albertova predloga prihvatio. Najradije prvi, jer sam već zaista počeo da se zamaram od toplote i pritiska i, povrh svega, od ovog sedenja nigde i usred ničega. Drugi valjani izbor bio bi da napravimo pauzu i da se malo opustim u Esinom društvu.
<BR>&nbsp;&nbsp;&nbsp;&nbsp;&nbsp;Zato sam izabrao ono treće. "Malo ubrzaj, hoćeš li, Alberte?"
<BR>&nbsp;&nbsp;&nbsp;&nbsp;&nbsp;"Svakako, Robine. Krećemo." Kugla poče preteći da se nadima. Još nije bilo ničega drugog sem nje. Nije bilo zvezda, ni planeta, čak ni grudvica u tom pudingu; bila je prosto nekakva neodređena masa, veoma sjajna. Ipak, kao da je nešto manje nego pre uništavala oči svojim sjajem.
<BR>&nbsp;&nbsp;&nbsp;&nbsp;&nbsp;"Sada smo već dobro odmakli", veselo objavi Albert. "Prošlo je već pola miliona godina. Temperatura je grdno opala, što znači da je opao i prosek energije svakog fotona. Prema tome, i masa je opala. Od sada nadalje materija u vasioni dominira nad radijacijom i, evo nas" - kugla se nadula i potamnela. "Sada smo odmakli već nekoliko stotina hiljada godina i temperatura je opala za još hiljadu stepeni. Prema Vajnbergovom zakonu: vreme potrebno da se vasiona ohladi i pređe iz jednog temperaturnog stanja u drugo srazmerno je razlici obrnutih kvadrata dveju temperatura. Pretpostavljam da ni to ne moraš da razumeš u tančine, Robine, dodade on, nekako čežnjivo, "iako postoji zaista elegantan postupak dokazivanja u desetodimenzionalnoj supersimetriji..."
<BR>&nbsp;&nbsp;&nbsp;&nbsp;&nbsp;"Smesta prekini, Alberte! Zašto je ta prokleta stvar tako potamnela?"
<BR>&nbsp;&nbsp;&nbsp;&nbsp;&nbsp;"Ah", uskliknu on opet se razveselivši, "i ovo je zanimljivo zapažanje. Sada već ima toliko mnogo čestica koje liče na nukleone i elektrone da zaklanjaju svetlost. Zato je vasiona postala neprozirna. Ali to će se promeniti. Do sada smo imali elektrone i imali smo protone, ali vasiona je bila toliko vrela da su ostajali odvojeni. Kao slobodne čestice. Nisu mogli da se spajaju. Bolje rečeno, sve vreme su se spajali da stvore atome, ali toplota ih je uvek ponovo razdvajala. Dalje odmotavamo film..." Kugla se opet raširi i iznenada postade svetlija. "I odjedanput, vidi, Robine! Smeša se razbistrila! Svetlost opet prosijava! Elektroni i protoni su se spojili u atome, a fotoni opet mogu slobodno da se kreću!"
<BR>&nbsp;&nbsp;&nbsp;&nbsp;&nbsp;Zastao je. Nestvarno lice mu je blistalo od zadovoljstva.
<BR>&nbsp;&nbsp;&nbsp;&nbsp;&nbsp;Duboko sam razmišljao neko vreme, netremice gledajući u kuglu. Počela je da se ukazuje - oh, pa ne baš istinska struktura, ali bar nagoveštaji da se nešto tamo unutra dešava, kao planeta Uran kad se gleda izdaleka. "Alberte?" pozvah ga. "Sve je ovo divno i krasno, ali vidi, još ima mnogo fotona, je li tako? Zašto se onda ne sudaraju i ne prave još više čestica, tako da sve ponovo postane neprovidno?"
<BR>&nbsp;&nbsp;&nbsp;&nbsp;&nbsp;"Oh, Robine", reče on srdačno. "Ponekad mi se zaista učini da ipak nisi glup. Odgovoriću ti. Sećaš li se moje famozne jednačine E je jednako MC na kvadrat? Fotoni imaju energiju, E. Kad se dva fotona sudare i zbir njihovih energija postane jednak masi čestice, M, puta kvadrat brzine svetlosti, onda u tom sudaru mogu da stvore takvu česticu. Dok je vasiona bila još mlada - temperaturni prag je negde oko deset na deveti kelvina - imali su dovoljno energije i mogli su da stvaraju đavolski velike čestice. Ali vasiona se ohladila. Sada više ne mogu. Prosto, Robine, nisu više u stanju."
<BR>&nbsp;&nbsp;&nbsp;&nbsp;&nbsp;"Vidi, vidi", rekoh. "Znaš šta? Za trenutak mi se učinilo da počinjem da shvatam!"
<BR>&nbsp;&nbsp;&nbsp;&nbsp;&nbsp;"Nemoj ponižavati samoga sebe", izgrdi me on - misleći, pretpostavljam, da taj posao treba da prepustim njemu. Poćutao je malo, i onda iznenada stao da se uzbuđuje. "Ali još ti ništa nisam rekao o stvaranju kvarka i hadrona. Nisam ni pomenuo ubrzanje, a to je važno. Vidiš, da bi model funkcionisao, moraš uzeti u obzir činjenicu da je u jednom trenutku Velikog praska širenje postalo brže. Mogu ti dati jednu analogiju. To je kao da imaš eksploziju koja traje izvesno duže vreme, tako da se, umesto da počne da jenjava, ona širi još brže. Pravo objašnjenje je složenije, i..."
<BR>&nbsp;&nbsp;&nbsp;&nbsp;&nbsp;"Alberte! Moram li ja sve to da znam?"
<BR>&nbsp;&nbsp;&nbsp;&nbsp;&nbsp;"U stvari ne moraš, Robine", reče on nakon kraće pauze. Glas mu je imao čežnjiv prizvuk, ali bez upornosti.
<BR>&nbsp;&nbsp;&nbsp;&nbsp;&nbsp;"Zašto onda ne bi još malo premotao film?"
<BR>&nbsp;&nbsp;&nbsp;&nbsp;&nbsp;"Pa, dobro. Hoću."
<BR>
<BR>&nbsp;&nbsp;&nbsp;&nbsp;&nbsp;Pretpostavljam da svako dete voli električne vozove. Posmatrati kako Albertov model vasione raste bilo je kao da imate đavolski ogroman komplet vozova za igru, veći no što bi ijedan dečak mogao da zamisli.
<BR>&nbsp;&nbsp;&nbsp;&nbsp;&nbsp;Naravno, ja nisam mogao da upravljam njima. Ali i samo gledanje bilo je veoma zabavno. Kugla se zamutila. Zakovitlala i počela da se raspada. Naša 'kamera' je zumirala jednu grudvicu i ja ugledah kako se i ona raspada u još manje gromuljice. Stvarale su se skupine i metagalaksije, i same galaksije počinjale su da se okreću kao točkovi vatrometa, pretvarajući se u one poznate, spiralne oblike. Pojedine svetleće tačke su se rasprskavale i gasnule; nove su se stvarale u središtima maglina.
<BR>&nbsp;&nbsp;&nbsp;&nbsp;&nbsp;"Sada već imamo zvezde, Robine", oglasi se Albert pored mene. "Prvu generaciju. Magline vodonika i helijuma su se spajale i kondenzovale i u njihovoj unutrašnjosti je započinjala atomska fuzija. Tu su se stvorili svi teži elementi, oni od kojih se sastojalo tvoje fizičko telo - ugljenik, azot, kiseonik, gvožđe, svi elementi teži od helijuma. Potom, kada bi eksplodirali kao supernove..." On uperi prst na jednu određenu zvezdu, koja odmah poslušno eksplodira i pretvori se u maleni vihor varnica... "Svi ti elementi nastavljali su da lebde u vasioni, svaki za sebe, sve dok se ne bi ponovo skupili i formirali novu zvezdu i njene planete. A potom bi od njih nastajale i druge stvari. Na primer ti, Robine."
<BR>&nbsp;&nbsp;&nbsp;&nbsp;&nbsp;"Hoćeš da kažeš da su svi atomi od kojih se ja sastojim nekada bili u nekom zvezdanom jezgru?" uzviknuh uzbuđeno.
<BR>&nbsp;&nbsp;&nbsp;&nbsp;&nbsp;"Od kojih se sastojalo tvoje fizičko telo", ispravi me on. "Da, Robine. U stvari i naša Galaksija se sada tamo nalazi. Dobro zagledaj, da vidiš da li ćeš uspeti da je pronađeš."
<BR>&nbsp;&nbsp;&nbsp;&nbsp;&nbsp;On opet ukoči sliku magline koja se širila, da bih mogao da je razgledam. "Sve izgledaju isto", požalih se.
<BR>&nbsp;&nbsp;&nbsp;&nbsp;&nbsp;"Da, većina je stvarno veoma slična", priznade on. "Ali postoji
<BR>&nbsp;&nbsp;&nbsp;&nbsp;&nbsp;M-31 i Magelanovi oblaci. A ova spirala tu, to smo mi."
<BR>&nbsp;&nbsp;&nbsp;&nbsp;&nbsp;Pokazivao je na svetleći vrtlog svitaca, okruženih drugim takvim rojevima svitaca u ogromnoj, tu i tamo svetlim tačkama isprskanoj tmini. "Ne vidim ni tebe ni sebe tamo", rekoh, pokušavši da se našalim.
<BR>&nbsp;&nbsp;&nbsp;&nbsp;&nbsp;Ali on je to shvatio ozbiljno. Nakašljao se. "Bojim se da sam pustio da već malo zađemo u budućnost", pravdao se. "Celokupna istorija ljudskog roda, uključujući i stvaranje Sunčevog sistema i Sunčevo širenje u crvenog džina već se dogodilo. To si propustio."
<BR>&nbsp;&nbsp;&nbsp;&nbsp;&nbsp;Okrenuo sam se da pogledam u njegovo lice, nalik na senku. "Nisam siguran da bih voleo da saznam kako je bilo", rekoh ozlojeđeno, i gotovo da sam tako i mislio.
<BR>&nbsp;&nbsp;&nbsp;&nbsp;&nbsp;On me pogleda sa blagim prekorom. "Ali to je stvarnost, Robine, takva kakva je. To je istina, dopala ti se ili ne. Pretpostavljam da bi te ona donekle uzdrmala osećanje vlastitog značaja u svemiru..."
<BR>&nbsp;&nbsp;&nbsp;&nbsp;&nbsp;"E, tu si prokleto u pravu!"
<BR>&nbsp;&nbsp;&nbsp;&nbsp;&nbsp;"Pa, dobro", prihvati on, "nema tu ničeg lošeg. Ali nemoj previše da se pokunjiš. Zapamti, ovo - sve ovo - Neprijatelji žele da promene."
<BR>&nbsp;&nbsp;&nbsp;&nbsp;&nbsp;"Krasno! I to bi trebalo da me uteši?"
<BR>&nbsp;&nbsp;&nbsp;&nbsp;&nbsp;On me je neko vreme proučavao pogledom. "Ne baš da te uteši, to ne. Ali da te navede da trezvenije gledaš na stvari. Na kraju krajeva, imaj na umu da ti, i ja, i sve ostalo čovečanstvo i Hičiji i montirani umovi - da svi mi imamo samo dve mogućnosti. Da pustimo Neprijatelje da rade ono što već rade. Ili da pokušamo da im se suprotstavimo."
<BR>&nbsp;&nbsp;&nbsp;&nbsp;&nbsp;"A kako bismo to, prema tvom mišljenju, mogli da uradimo?"
<BR>&nbsp;&nbsp;&nbsp;&nbsp;&nbsp;On se zamišljeno zagleda u ukočenu sliku modela. "Da li da još malo razmotam film?"
<BR>&nbsp;&nbsp;&nbsp;&nbsp;&nbsp;"Izbegavaš da mi odgovoriš?"
<BR>&nbsp;&nbsp;&nbsp;&nbsp;&nbsp;"Znam, Robine. Nastaviću sa prikazivanjem modela. Možda ćeš, kada budeš shvatio sve posledice, i sam moći da doprineseš rešenju tog problema. Možda i nećeš. Možda je rešenje nemoguće; ali ja ipak ne vidim da mi, ili bilo ko drugi pre ili posle, imamo bilo kakav izbor sem da pokušamo; a pokušaji mogu biti sasvim delotvorni i kad se ne zna šta sve podrazumevaju."
<BR>&nbsp;&nbsp;&nbsp;&nbsp;&nbsp;"Bojim se!"
<BR>&nbsp;&nbsp;&nbsp;&nbsp;&nbsp;"Samo se ludak ne bi bojao, Robine. A sada, hoćeš li da gledaš šta je dalje bilo ili nećeš?"
<BR>&nbsp;&nbsp;&nbsp;&nbsp;&nbsp;"Pa, ne znam!"
<BR>&nbsp;&nbsp;&nbsp;&nbsp;&nbsp;I zaista nisam bio siguran. Počinjao sam zaista da gubim živce. Buljio sam u onaj mrljama pokriveni sjaj koji je nekada nosio u sebi i mene i Esi i Klaru i sve faraone i kraljeve i svece i razbojnike i hiči-istraživače i pesnike Sporaće i dinosauruse i trilobite - sve što je postojalo i čega više nema, već odavno nema, što je otplovilo u prošlost, isto onako daleko kao i postanak samog Sunca.
<BR>&nbsp;&nbsp;&nbsp;&nbsp;&nbsp;Tako je. Bojao sam se. Bilo je isuviše ogromno.
<BR>&nbsp;&nbsp;&nbsp;&nbsp;&nbsp;Nikada u životu nisam se osećao ovako sićušnim, bespomoćnim i nestvarnim. Nikada ni u jednom od svoja dva života. Bilo je to gore od umiranja, gore čak i od onog kad su me ogromno uvećali. I to je, bez sumnje, bilo užasavajuće, ali bar je imalo neku budućnost.
<BR>&nbsp;&nbsp;&nbsp;&nbsp;&nbsp;A sada budućnosti više nije bilo... Kao da gledam u vlastitu raku.
<BR>&nbsp;&nbsp;&nbsp;&nbsp;&nbsp;"Hoćeš da gledaš?" upita Albert nestrpljivo. "Nastavljam."
<BR>&nbsp;&nbsp;&nbsp;&nbsp;&nbsp;Galaksija se zavrte kao čigra. Znao sam da joj svaki okretaj traje čeetvrt milijarde godina, ali ona se vrtela kao luda, i istovremeno se događalo još nešto. Okolne, prateće galaksije počele su polako da se odmiču. "Šire se", povikah.
<BR>&nbsp;&nbsp;&nbsp;&nbsp;&nbsp;"Tako je", složi se Albert. "Vasiona se širi. Više nije u stanju da stvara novu materiju ili energiju, ali i dalje stvara prostor. Sve se od svega razmiče i udaljava."
<BR>&nbsp;&nbsp;&nbsp;&nbsp;&nbsp;"Ali zvezde u Galaksiji to ne čine."
<BR>&nbsp;&nbsp;&nbsp;&nbsp;&nbsp;"Još ne. Bar, ne za sada. Samo gledaj; i dalje odmičemo u budućnost, primičući se stotoj milijardi godina."
<BR>&nbsp;&nbsp;&nbsp;&nbsp;&nbsp;Galaksija se okretala sve brže i brže, tako da na kraju više nisam mogao da razlikujem kretanje; sve se pretvorilo u zamućenu mrlju. Ali sam video da se čak i naša grupa polako pomera i nestaje.
<BR>&nbsp;&nbsp;&nbsp;&nbsp;&nbsp;"Zaustaviću za trenutak", reče Albert. "Tako. Da li primećuješ nešto na našoj galaksiji?"
<BR>&nbsp;&nbsp;&nbsp;&nbsp;&nbsp;"Neko je pogasio mnogo zvezda."
<BR>&nbsp;&nbsp;&nbsp;&nbsp;&nbsp;"Tačno. Potamnela je. Ono što je pogasilo zvezde, to je vreme. Ostarile su. Poumirale. Primetićeš da Galaksija više nije tako bela, postala je crvenkasta. Velike bele zvezde umiru prve; stare, crvene, umiru polako. Čak i male zvezde tipa F i G, žuti patuljci koji nisu veći od našeg Sunca, sagorele su sve svoje atomsko gorivo. I one mutne i crvene uskoro će se pogasiti. Gledaj."
<BR>&nbsp;&nbsp;&nbsp;&nbsp;&nbsp;Polako, sasvim polako, Galaksija... se ugasila.
<BR>&nbsp;&nbsp;&nbsp;&nbsp;&nbsp;Više se ništa nije videlo, sem zamućenih obrisa naših nestvarnih tela, i Albertovog nestvarnog lica. Netremice zagledanog u daljinu. Zamišljenog.
<BR>&nbsp;&nbsp;&nbsp;&nbsp;&nbsp;Tužnog.
<BR>
<BR>&nbsp;&nbsp;&nbsp;&nbsp;&nbsp;Za mene reč 'tužan' nije ni izdaleka mogla da opiše kako sam se osećao. Sve što mi se ikada pre toga dogodilo, svaki onaj strah bez oblika i lica, zbog kojeg sam provodio besane noći - ličio je na dečiju igru.
<BR>&nbsp;&nbsp;&nbsp;&nbsp;&nbsp;Gledao sam Kraj.
<BR>&nbsp;&nbsp;&nbsp;&nbsp;&nbsp;Ili sam bar tako mislio, tako osećao, i sve sitne ljudske radosti i tuge smanjile su se i pretvarale u ništavilo, u poređenju s ovim osećanjem; ali kada sam upitao: "Da li je to; onda, kraj vasione?" Albert se iznenadio.
<BR>&nbsp;&nbsp;&nbsp;&nbsp;&nbsp;"Oh, ne, nikako, Robine", odgovori on. "Otkud ti takva ideja?"
<BR>&nbsp;&nbsp;&nbsp;&nbsp;&nbsp;"Ali nema više ničega!"
<BR>&nbsp;&nbsp;&nbsp;&nbsp;&nbsp;On zavrte svojom nestvarnom glavom. "Grešiš. Sve je još tu. Ostarilo je, i zvezde su se pogasile, to da. Ali još postoje. Većina njih čak je i zadržala svoje planete. Naravno, i one su mrtve. Nisu mnogo toplije od apsolutne nule; na njima nema više života, ako na to misliš."
<BR>&nbsp;&nbsp;&nbsp;&nbsp;&nbsp;"Jeste, baš na to mislim!"
<BR>&nbsp;&nbsp;&nbsp;&nbsp;&nbsp;"Da, Robine", reče on strpljivo, "ali to je samo tvoja atropomorfna predrasuda. Vasiona se i dalje hladi, baš kao što i dalje stvara prostor u kome se širi. Ali ona je mrtva. I ostaće mrtva zauvek... ukoliko..."
<BR>&nbsp;&nbsp;&nbsp;&nbsp;&nbsp;"Ukoliko se ne dogodi - šta?" dreknuh ja.
<BR>&nbsp;&nbsp;&nbsp;&nbsp;&nbsp;Albert uzdahnu. "Hajde da se opet negde raskomotimo", predloži on.
<BR>&nbsp;&nbsp;&nbsp;&nbsp;&nbsp;Kada sam se ponovo obreo u svetu, najpre sam zažmurio, pa opet otvorio oči.
<BR>&nbsp;&nbsp;&nbsp;&nbsp;&nbsp;Nestalo je one užasne pomrčine oko nas. Opet sam sedeo na verandi svoje kuće na Tapanskom moru, sa još nepopijenim i još hladnim pićem u ruci, a Albert je hladnokrvno punio lulu, sedeći u naslonjači od pruća.
<BR>&nbsp;&nbsp;&nbsp;&nbsp;&nbsp;"Bože moj", izgovorio sam malaksalo.
<BR>&nbsp;&nbsp;&nbsp;&nbsp;&nbsp;On samo klimnu, duboko utonuo u misli. Jednim gutljajem iskapio sam čašu i zazvonio da mi donesu drugu.
<BR>&nbsp;&nbsp;&nbsp;&nbsp;&nbsp;"Tako će biti ako vasiona nastavi da se širi", reče Albert prenuvši se.
<BR>&nbsp;&nbsp;&nbsp;&nbsp;&nbsp;"Jezivo je!"
<BR>&nbsp;&nbsp;&nbsp;&nbsp;&nbsp;"Jeste", složi se on, "čak je i mene uplašilo, Robine." On kresnu šibicu o đon svoje iskrzane cipele i poče da pućka, paleći lulu. "Moram da ti skrenem pažnju da je ova demonstracija trajala duže nego što sam predvideo. Ali tek što nismo ušli u dok satelita Udružene Straže protiv Mučkih Ubica. Ako hoćeš da ga vidiš izbliza..."
<BR>&nbsp;&nbsp;&nbsp;&nbsp;&nbsp;"To može da sačeka!" presekoh ga. "Doveo si me donde, a šta se zbiva dalje? Kakve veze ima sve ovo što si mi pokazao sa Neprijateljima?"
<BR>&nbsp;&nbsp;&nbsp;&nbsp;&nbsp;"Ah, da", reče on zamišljeno. "Neprijatelji."
<BR>&nbsp;&nbsp;&nbsp;&nbsp;&nbsp;Još neko vreme je ostao zadubljen u misli, sisajući kamiš svoje lule, zagledan nekuda u prostor. Kada je progovorio, zvučalo je kao da govori o nečem sasvim drugom.
<BR>&nbsp;&nbsp;&nbsp;&nbsp;&nbsp;"Znaš", reče on, "dok sam još bio... živ... kosmolozi su naveliko raspravljali o tome da li će vasiona nastaviti da se širi, kao što sam ti upravo prikazao, ili će se samo širiti do određene tačke, a onda upasti natrag, u samu sebe, nalik na vodu u vodoskoku. Jasno ti je da, u osnovi, sve zavisi od toga kolika je stvarna gustina vasione?"
<BR>&nbsp;&nbsp;&nbsp;&nbsp;&nbsp;"Mislim da jeste", rekoh, pokušavajući da ga pratim.
<BR>&nbsp;&nbsp;&nbsp;&nbsp;&nbsp;"Molim te, budi siguran", oštro mi spočitnu. "To je kamen temeljac na kome počiva sav argument. Ako u vasioni ima dovoljno materije, onda će zbir njene gravitacije u jednom trenutku zaustaviti širenje vasione, i ona će potom početi da se skuplja. Ako nema, neće. U tom slučaju će nastaviti da se širi, kao što si upravo video."
<BR>&nbsp;&nbsp;&nbsp;&nbsp;&nbsp;"Sad sam siguran, Alberte."
<BR>&nbsp;&nbsp;&nbsp;&nbsp;&nbsp;"Da? Dobro. Kritična tačka gustine - to jest ukupne mase svega u vasioni, podeljene sa ukupnom zapreminom vasione - ispostavilo se da iznosi približno pet puta deset na minus trideseti grama po kubnom centimetru. Prostije rečeno, to je otprilike jednako jednom atomu vodonika u prostoru zapremine tvoga tela."
<BR>&nbsp;&nbsp;&nbsp;&nbsp;&nbsp;"Nije baš mnogo, zar ne?"
<BR>&nbsp;&nbsp;&nbsp;&nbsp;&nbsp;"Na žalost", uzdahnu on, "to je strašno mnogo. Vasiona nije toliko gusta. U prosečnoj zapremini nema toliko atoma. Ljudi već odavno tragaju za masom, ali još nikom nije pošlo za rukom da otkrije dovoljno zvezda, kosmičke prašine, planeta, fizičkih tela bilo koje vrste, ili fotona i energije, što bi svi zajedno moglo da odgovara tolikoj količini mase. Da bi vasiona prestala da se širi moralo bi postojati bar deset puta toliko mase koliko je do sada otkriveno. Možda i sto puta toliko. Možda i više. Pa, nismo još otkrili ni toliko mase oko vlastitih jezgara. To je ta čuvena 'nedostajuća masa'. Hičijima je zadala dosta glavobolje, a i mnogima od mojih kolega... Ali sada, Robine", napomenu on setno, "mislim da smo našli odgovor. Izmereni parametri dekceleracije su tačni. Masa je pogrešno procenjivana. Prepuštena sama sebi, vasiona bi se širila u beskonačnost, bio bi to otvoren svemir. Ali Neprijatelji su ga zatvorili."
<BR>&nbsp;&nbsp;&nbsp;&nbsp;&nbsp;Uhvatilo me je gadno mucanje, jer sam još bio potresen od užasnog prizora i one grozomorne priče. Robotosluga mi prinese sledeći koktel margarita, i ja progutah veliki gutljaj pre nego što upitah: "Ali kako oni to mogu da urade?"
<BR>&nbsp;&nbsp;&nbsp;&nbsp;&nbsp;On prekorono sleže ramenima. "Otkud ja to znam! Mogu samo da nagađam da su nekako stvorili dodatnu masu, ali to je samo jedna od mogućih pretpostavki; u svakom slučaju, nije ni bitno u odnosu na tvoje pitanje. Mislim, na tvoje prvobitno pitanje; sećaš li ga se?"
<BR>&nbsp;&nbsp;&nbsp;&nbsp;&nbsp;"Dabome!" Onda se malo ispravih. "To jest, odnosilo se na... Ah, sad se sećam! Hteo sam da znam kakve će koristi imati Neprijatelji ako izazovu kolaps vasione, i umesto da mi odgovoriš odveo si me bog zna dokle u budućnost."
<BR>&nbsp;&nbsp;&nbsp;&nbsp;&nbsp;Delovao je malo pokajnički, ali samo malo. "Može biti da sam se zaneo", priznade on, "ali bilo je zanimljivo, zar ne? I zaista bitno u odnosu na tvoje pitanje. Čuj, hajde da još jednom pogledamo vasionu za jedno bilion godina..."
<BR>&nbsp;&nbsp;&nbsp;&nbsp;&nbsp;"Ama, pusti me da popijem ovo na miru, do đavola!"
<BR>&nbsp;&nbsp;&nbsp;&nbsp;&nbsp;"Dobro, dobro, u redu", stade on da me umiruje. "Samo ću ti je prikazati; možeš lepo ostati tu gde si, a ja neću uklanjati sadašnje okruženje. Evo!"
<BR>&nbsp;&nbsp;&nbsp;&nbsp;&nbsp;Ogromni okvir tame prostre se preko vidika i Tapanskog mora. Jedrilice i ribarski čamci nestadoše, zajedno sa brdima na drugoj obali, i umesto njih se ukaza već poznata crna praznina, isprskana jedva vidljivim crvenim tačkicama.
<BR>&nbsp;&nbsp;&nbsp;&nbsp;&nbsp;"Sada posmatramo ono što se dešava milion milion godina od sadašnjeg trenutka", reče on lagodno, pokazujući mi kamišom svoje lule.
<BR>&nbsp;&nbsp;&nbsp;&nbsp;&nbsp;"A šta su one crvene bubuljice? Pusti da ja pogodim - crvene patuljaste zvezde?" rekoh mirno. "Zato što su sve velike već izgorele? Ali zašto opet idemo u budućnost?"
<BR>&nbsp;&nbsp;&nbsp;&nbsp;&nbsp;"Zato što čak i za Neprijatelje vasiona ima veliki momentum", objasni on. "Ne može tek tako da se zaustavi i preokrene. Mora nastaviti da se širi još neko vreme, sve dok povećana vučna sila 'nedostajuće mase' koju su oni - nekako - dodali, ne počne da vuče unazad. Nalazimo se na granici širenja i sada ću ti pokazati šta se zatim događa. Videćemo kako se vasiona skuplja, a ja ću ubrzati prikaz, tako da se dosta brzo možemo vratiti. Gledaj šta se zbiva."
<BR>&nbsp;&nbsp;&nbsp;&nbsp;&nbsp;Klimnuo sam udobno zavaljen na naslon, pijuckajući. Možda je nestvarni alkohol umirujuće delovao na moj nervni metabolizam, ili je to možda bilo samo zato što sam sedeo u udobnoj stolici u okruženju koje mi je prijalo, tek - ovog puta nije mi izgledalo strašno. Ispružio sam bose noge i stao da mrdam prstima ispred one ogromne crne pozadine, koja je upravo progutala more, obeležavajući napredovanje galaksija onako kako su opet počele da se primiču jedna drugoj. Nisu mi izgledale naročito sjajne. "Zar više nema velikih zvezda?" upitao sam razočarano.
<BR>&nbsp;&nbsp;&nbsp;&nbsp;&nbsp;"Nema. Kako bi i moglo da ih bude? Mrtve su. Ali gledaj, sada ću još malo da ubrzam."
<BR>&nbsp;&nbsp;&nbsp;&nbsp;&nbsp;Crna pozadina stala je da prelazi u sivilo, koje je, opet, postajalo sve svetlije, iako su same galaksije ostale iste.
<BR>&nbsp;&nbsp;&nbsp;&nbsp;&nbsp;"Ima više svetla!" povikah odjednom. "Šta se događa?" Ima li zvezda koje ne mogu da vidim?"
<BR>&nbsp;&nbsp;&nbsp;&nbsp;&nbsp;"Ne, ne. To je radijacija, Robine. Postaje svetlije zato što dolazi do pomeranja ka plavom. Da li si razumeo? Dokle god se vasiona širila, radijacija se sa udaljenih tela pomerala u pravcu crvene boje spektra - Doplerov efekat, sećaš se? Zato što su se sve više udaljavale od nas. Ali sada su počele da nam se približavaju, zato što se vasiona skuplja. Prema tome, šta će morati da se dogodi?"
<BR>&nbsp;&nbsp;&nbsp;&nbsp;&nbsp;"Svetlost će se pomeriti ka plavoj boji spektra?" usudih se.
<BR>&nbsp;&nbsp;&nbsp;&nbsp;&nbsp;"Odlično, Robine! Tačno tako. Svetlost se pomera prema plavom, i to sva svetlost - čak i ona koja je izvan granice naše vidljivosti. To znači da fotoni imaju sve više energije. Temperatura vasione - prosečna temperatura - već je poprilično porasla u odnosu na apsolutnu nulu, i naglo otopljava. Vidiš li one male crne bobice koje lebde u skupinama?"
<BR>&nbsp;&nbsp;&nbsp;&nbsp;&nbsp;"Liče mi na suvo grožđe u žele-pudingu."
<BR>&nbsp;&nbsp;&nbsp;&nbsp;&nbsp;"Dobro, neka ti bude. U suštini, one su sve što je preostalo od galaksija. U stvarnosti, to su ogromne crne rupe. Uzajamno se približavaju, čak počinju i da se stapaju. Vidiš li, Robine? Gutaju jedna drugu."
<BR>&nbsp;&nbsp;&nbsp;&nbsp;&nbsp;"A svetlost postaje sve jača i jača", rekoh, zaklanjajući rukom oči. Nisam više mogao da vidim ni one jedrilice koje su bile na našoj strani slike; svetlost ih je sasvim zasenila.
<BR>&nbsp;&nbsp;&nbsp;&nbsp;&nbsp;"Oh, da, mnogo jača. Opšta temperatura se sada već popela na hiljade stepeni, kao na površini Sunca. Sve te stare, mrtve zvezde, opet u neku ruku oživljavaju, poput zombija, jer spoljašnja temperatura ih zagreva. Većina njih će prosto ispariti, ali one koje preostanu - vidi!" Jedna svetleća tačka jurnu ka nama i mimoiđe nas. "Ovo je bila jedna od onih velikih, starih, dovoljno velika da u njoj preostane još malo fuzionog materijala. Vrelina je opet malo podstakla njene atomske vatre."
<BR>&nbsp;&nbsp;&nbsp;&nbsp;&nbsp;Ustuknuo sam pred - nepostojećom - vrelinom.
<BR>&nbsp;&nbsp;&nbsp;&nbsp;&nbsp;Albert zatrese lulom u mom pravcu, opet u onom predavačkom zanosu. "Sve što je preostalo od zvezda i galaksija opet hita da se spoji! Crne rupe se stapaju, svi fotoni su već otišli i dalje od ultraljubičaste svetlosti - temperatura se popela na milione stepeni - Himmelgott!" vrisnu on, a zaurlah i ja, u trenutku kada se sav prizor naglo skupi i planu onim jednim, poslednjim, strahovitim bleskom.
<BR>&nbsp;&nbsp;&nbsp;&nbsp;&nbsp;I nestade.
<BR>&nbsp;&nbsp;&nbsp;&nbsp;&nbsp;Daske za jedrenje još su klizile površinom Tapanskog mora. Mlaki povetarac prebirao je po lišću azaleja. Vid je počinjao da mi se vraća.
<BR>&nbsp;&nbsp;&nbsp;&nbsp;&nbsp;Albert obrisa oči. "Mislim da je trebalo da malo usporim na kraju", reče on zamišljeno. "Mogli bismo da ponovimo... ne, nema potrebe. Shvatio si, zar ne?"
<BR>&nbsp;&nbsp;&nbsp;&nbsp;&nbsp;"Bogami jesam", rekoh drhtavim glasom. "I šta sad?"
<BR>&nbsp;&nbsp;&nbsp;&nbsp;&nbsp;"Sada će opet početi da se širi, Robine! Vasiona prosto eksplodira i počinje iznova, nova i... drukčija nego pre!" On upitno polgleda u prijatan prizor oko nas. Onda se okrenu meni. "Da znaš", reče, "i ja bih nešto popio. Možda malo tamnog piva, švajcarskog ili nemačkog?"
<BR>&nbsp;&nbsp;&nbsp;&nbsp;&nbsp;"Uvek me iznova iznenadiš, Alberte", odvratih mu ozbiljno. Pljesnuo sam rukama, naravno savršeno nepotrebno, jer se u istom trenutku pojavio robotosluga noseći ogromnu kriglu od keramike, preko čije se ivice prelivala zlatasta pena.
<BR>&nbsp;&nbsp;&nbsp;&nbsp;&nbsp;"Dakle, to Neprijatelji hoće da urade? Da stvore novu vasionu?"
<BR>&nbsp;&nbsp;&nbsp;&nbsp;&nbsp;"Drukčiju vasionu", ispravi me Albert, brišući penu sa gornje usne. Pogledao me je pokajnički. "Robine? Zaboravio sam svoje druge dužnosti. Približavamo se satelitu USPMU. Možda bi voleo da se pridružiš našim prijateljima koji u ovom času gledaju u ekrane?"
<BR>&nbsp;&nbsp;&nbsp;&nbsp;&nbsp;"Sve što želim", rekoh, "to je da već jednom, do đavola, svršimo s tim. Daj, završi tu priču! Šta ti znači, 'drukčija' vasiona?"
<BR>&nbsp;&nbsp;&nbsp;&nbsp;&nbsp;On nakrivi glavu. "E, tu već nastupa moj stari prijatelj Ernst Mah", objasni on. "Sećaš li se šta sam ti govorio o pozitronima i elektronima koji se uzajamno potiru? Na kraju su ostali samo elektroni, jer ih je u početku bilo više? Dobro. Pretpostavimo sada da je u početku u vasioni njihov broj bio podjednak, tako da na kraju čitavog procesa više nije preostalo elektrona? Takođe, ni protona, ni neutrona? Šta bismo onda imali?" Zavrteo sam glavom. "Vasionu bez materije, Robine! Čistu radijaciju! Ničega ne bi bilo da remeti ili preokreće kretanje energije - ili bića sazdanih od energije!"
<BR>&nbsp;&nbsp;&nbsp;&nbsp;&nbsp;"I to je ono što Neprijatelji žele?" upitah.
<BR>&nbsp;&nbsp;&nbsp;&nbsp;&nbsp;"Ne znam", odgovori on. "To je jedna od mogućnosti. Ali ako je Mah bio u pravu, onda postoje i druge, opasnije mogućnosti. U onom trenutku razvoja svemira o kome smo govorili, kada je ravnoteža elektrona i pozitrona bila određivana po principu slučajnosti..."
<BR>&nbsp;&nbsp;&nbsp;&nbsp;&nbsp;"Kakvih slučajnosti?" upitah.
<BR>&nbsp;&nbsp;&nbsp;&nbsp;&nbsp;"To ne znam ni ja. Sve čestice su samo u zatvorenim harmoničnim nizovima. Pretpostavljam da svojstva nizova mogu stvoriti bilo kakve harmonične odnose. Molim te, strpi se malo, Robine, jer kao što znaš, i ja imam izvesnih teškoća sa tim principom indeterminizma, odnosno učenjem o neodređenosti fizičkih događaja po principu kauzaliteta - još dok sam bio u telesnom životu uvek mi je to, sećaš se, stvaralo teškoće." I on mi namignu.
<BR>&nbsp;&nbsp;&nbsp;&nbsp;&nbsp;"Nemoj tu da mi namiguješ! Prestani da se praviš važan!"
<BR>&nbsp;&nbsp;&nbsp;&nbsp;&nbsp;"Dobro, ne brini. Ali ako je Mah bio u pravu, takvi slučajni događaji bili su odlučujući ne samo po ravnotežu čestica, već i po mnoge druge stvari, uključujući i univerzalne fizičke konstante."
<BR>&nbsp;&nbsp;&nbsp;&nbsp;&nbsp;"Kako to može biti, Alberte? Mislim, to su ipak zakoni."
<BR>&nbsp;&nbsp;&nbsp;&nbsp;&nbsp;"Zakoni proizlaze iz činjenica, a same činjenice, kako Mah kaže, nastaju slično. Nisam siguran koliko je 'fundamentalnih činjenica' zaista fundamentalno u univerzalnom smislu - ili bi možda trebalo da kažem u multiuniverzalnom smislu. Da li ti je ikada palo na pamet da se zapitaš zbog čega, na primer, Bolcmanova konstanta mora da iznosi nula koma nula nula nula osam šest jedan sedam elektron-volti po stepenu kelvina, a ne neki drugi broj?"
<BR>&nbsp;&nbsp;&nbsp;&nbsp;&nbsp;"Nikad mi nije palo na pamet", odgovorih iskreno.
<BR>&nbsp;&nbsp;&nbsp;&nbsp;&nbsp;On uzdahnu. "Ali meni jeste, Robine. Mora postojati neki razlog zbog koga je to baš taj broj i nijedan drugi. Mah, naravno, tvrdi da postoji razlog, i da se sastoji u tome što su u jednom trenutku u prošlosti stvari slučajno krenule baš u tom pravcu. I zaista, sve fizičke konstante mogle su biti i drukčije da su te slučajne fluktacije fluktirale samo malo drukčije."
<BR>&nbsp;&nbsp;&nbsp;&nbsp;&nbsp;On zamišljeno otpi gutljaj piva. "Tu tačku na kojoj se stvari mogu promeniti i krenuti u drugom pravcu Hiči nazivaju 'mestom promene stupnja', jer ona predstavlja trenutak kad počinje preobražaj iz jednog stanja u drugo, kao na primer kad se voda pretvara u led. Na tom mestu slučajni događaj biva uhvaćen i zaleđen, i tu se uspostavljaju svi 'bogamu brojevi'. Ne mislim na one obične, koje ljudi pretvaraju u zakone, već one koji leže u osnovi zakona koje znamo, ali koje ne možemo objasniti sa stanovišta osnovnih principa. Broj Pi. Osnova prirodnih logaritama. Brzina svetlosti. Konstanta interatomskih čestica. Plankova formula - i ne znam šta sve drugo, Robine. U nekom drukčijem svemiru aritmetika će možda biti nekomutativna i neće biti zakona obrnutih kvadrata. Sumnjam da je to moguće. Ali najzad, pa i sve ovo ne izgleda moguće, zar ne?"
<BR>&nbsp;&nbsp;&nbsp;&nbsp;&nbsp;"I ti veruješ da će Neprijatelji prosto nastaviti da prepravljaju vasionu, sve dok im ne bude odgovarala?"
<BR>&nbsp;&nbsp;&nbsp;&nbsp;&nbsp;"Ne znam", odgovori on. "Možda se odnekud nadaju da će u datom trenutku i sami još postojati da bi je napravili boljom - hoću da kažem, boljom za njih. Da će promeniti zakone svemira! Stvoriti nove zakone! Izgraditi vasionu koja će bolje odgovarati životu kao šte je njihov..."
<BR>&nbsp;&nbsp;&nbsp;&nbsp;&nbsp;Dugo sam ćutao, pokušavajući da sve to shvatim. Bez uspeha.
<BR>&nbsp;&nbsp;&nbsp;&nbsp;&nbsp;"Pa, dobro", rekoh konačno. "A kakva će biti ta vasiona?"
<BR>&nbsp;&nbsp;&nbsp;&nbsp;&nbsp;Albert polako otpi još jedan veliki gutljaj iz svoje krigle i pažljivo je spusti na sto. Pogledom je bludeo negde u beskonačno. U levoj ruci je držao lulu i polako njenim kamišom češao svoje izborano čelo.
<BR>&nbsp;&nbsp;&nbsp;&nbsp;&nbsp;Zažmureo sam i promeškoljio se. "Hoće li njen prostor imati devet dimenzija?"
<BR>&nbsp;&nbsp;&nbsp;&nbsp;&nbsp;Tajac. Samo njegov bezizrazni pogled uperen u ništa.
<BR>&nbsp;&nbsp;&nbsp;&nbsp;&nbsp;Počeo sam da se plašim. "Alberte!" pozvah ga. "Pitao sam te nešto! Kakvu bi vasionu Neprijatelji hteli da stvore?"
<BR>&nbsp;&nbsp;&nbsp;&nbsp;&nbsp;Pogledao me je kao da me prvi put vidi. Onda je uzdahnuo. I dalje zamišljen, spustio je šaku da se počeše po golom nožnom članku, i rekao, veoma ozbiljno:
<BR>&nbsp;&nbsp;&nbsp;&nbsp;&nbsp;"Robine, pojma nemam."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
