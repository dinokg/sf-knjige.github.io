<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. JOŠ NISU ZAVRŠECI
<P>&nbsp;&nbsp;&nbsp;&nbsp;&nbsp;Kad sam bio trogodišnje dete u Vajomingu, nisu me uveravali da Božić-Bata ne postoji. Majka mi nikad nije rekla da postoji, ali mi zato nikada nije rekla ni da ga nema.
<BR>&nbsp;&nbsp;&nbsp;&nbsp;&nbsp;Čitavog svog dugog života ni na jedno pitanje nisam tako žarko želeo da dobijem odgovor kao na to. Ozbiljno sam razmišljao i odmeravao u glavi razloge za i protiv, pogotovo kako se približavao kraj decembra. Goreo sam od želje da znam. Nisam prosto mogao da dočekam da porastem do - recimo, tinejdžerskih godina - jer, kad već budem toliko star, verovao sam, biću i mudar, pa ću sigurno znati odgovor.
<BR>&nbsp;&nbsp;&nbsp;&nbsp;&nbsp;Kad sam bio šiznuti pubertetlija, na odeljenju za otkačene u bolnici u Rudnicima hrane, doktori su mi govorili da ću sigurno ozdraviti. Moći ću tada da vladam svojim strahovima i zbunjenostima. Biću samouveren, siguran u sebe - bar onoliko, obećavali su, koliko je potrebno da bih se mogao zaposliti, ili makar sam preći ulicu. Ni to prosto nisam mogao da dočekam.
<BR>&nbsp;&nbsp;&nbsp;&nbsp;&nbsp;Kad sam bio vasionski istraživač koji je punio gaće od straha na Kapiji - kad sam bio užasnut i jedini preživeli član ekspedicije u crnu rupu - kad sam bio ona ljigava, plačljiva masa na psihoanalitičarskom kauču Sigfrida fon Šrinka - kad sam sve to bio, svaki put sam se zaklinjao da će kad-tad doći vreme da i ja postanem mudriji i sigurniji. Kad mi je bilo trideset godina verovao sam da će doći u pedesetoj. Kad mi je bilo pedeset, bio sam ubeđen da će nastupiti kad budem imao šezdeset pet, ili otprilike toliko. Kad mi je bilo sedamdeset, mislio sam da će najzad, kad umrem, nastupiti neka vrsta konačnog razrešenja svih mojih briga, nesigurnosti i sumnji.
<BR>&nbsp;&nbsp;&nbsp;&nbsp;&nbsp;A kad sam postao stariji nego što sam ikad zamišljao da je moguće (da ne kažem mrtviji), i kad su mi postali dostupni svi podaci na svetu... zamislite, još su me mučile iste te sumnje i brige.
<BR>&nbsp;&nbsp;&nbsp;&nbsp;&nbsp;Onda se Albert vratio od Neprijatelja, sa svim znanjem koje su mu pružili, i ponudio da ga podeli sa mnom; a sada, hoću da znam koliko još mogu da ostarim a da ne osetim da sam napokon zaista odrastao? I koliko još mogu da saznam, a da ne postanem mudar?
<BR>&nbsp;&nbsp;&nbsp;&nbsp;&nbsp;Bar sam znao zbog čega imam problema sa završecima; zato što ono što je beskonačno nema kraja. Ljudi poput mene nemaju završetka. Ne moraju da ih imaju.
<BR>&nbsp;&nbsp;&nbsp;&nbsp;&nbsp;Galaksija je naš Rinklrok, i prijem na kome se okupljaju stari drugovi traje bez prestanka. Menjamo se. S vremena na vreme nastupaju razdoblja kada radimo nešto drugo, i ta razdoblja mogu biti čak i veoma duga. Našim razgovorima ima kraja, ali svaki kraj je istovremeno početak novog razgovora, i počeci se nižu bez prestanka, jer to je značenje reči 'večnost'.
<BR>&nbsp;&nbsp;&nbsp;&nbsp;&nbsp;Mogu vam ispričati o nekim završecima (koji su takođe počeci), kao, na primer, o Albertovom razgovoru sa Esi. "Izvinite, gospođo Brodhed", rekao je, "ne znam da li vas je mnogo uznemirilo to što vam program koji ste sami napisali ne reaguje."
<BR>&nbsp;&nbsp;&nbsp;&nbsp;&nbsp;"Do đavola, i jeste", odgovori ona s negodovanjem.
<BR>&nbsp;&nbsp;&nbsp;&nbsp;&nbsp;"Vidite, ja više nisam samo vaš program. Jedan moj deo su dopisali drugi."
<BR>&nbsp;&nbsp;&nbsp;&nbsp;&nbsp;"Drugi?"
<BR>&nbsp;&nbsp;&nbsp;&nbsp;&nbsp;"Oni koje ste nazivali Neprijateljima", objasni on. "Koje su Hiči nazivali Mučkim Ubicama. Ali oni sigurno nisu ubice, ili bar..."
<BR>&nbsp;&nbsp;&nbsp;&nbsp;&nbsp;"Oh?" prekide ga Esi. "Možeš li da ubediš Sporaće u to? Da ne pominjemo neka druga bića koja su potpuno zatrli ti dobronamerni stvorovi koji nisu ubice?"
<BR>&nbsp;&nbsp;&nbsp;&nbsp;&nbsp;"Gospođo Brodhed", reče on ljubazno, "hteo sam da kažem, pre nego što ste me prekinuli, da oni nisu ubice po svojoj volji. Sporaći su bili sazdani od materije. Naše, hoću reći njihovo iskustvo im tada još nije davalo razloga da poveruju da protoni i elektroni, kad se međusobno povežu, mogu da proizvedu um. Molim vas, razmislite i sami. Pretpostavimo da je vaš deda otkrio da će mu neki od onih primitivnih računara koje je tada pravio negde u budućnosti možda zasmetati u nečemu što je naumio. Šta bi uradio?"
<BR>&nbsp;&nbsp;&nbsp;&nbsp;&nbsp;"Razbio bi ga", složi se brzo Esi. "Deda mi je bio vraški prek čovek."
<BR>&nbsp;&nbsp;&nbsp;&nbsp;&nbsp;"Ne bi mu palo na pamet, siguran sam..." - Albert se nasmeši - "... da mašinska inteligencija može da poseduje - kako da to nazovem? Dušu? U svakom slučaju, ono što imamo mi, montirani umovi. Tako su i oni - 'razbili', kako vi kažete, ta bića. Nisu se libili; primetili su da većina materijalnih stvorenja uživa da uništava, i prosto su ih podstakli da uništavaju jedni druge."
<BR>&nbsp;&nbsp;&nbsp;&nbsp;&nbsp;Sada sam ga ja prekinuo. "Hoćeš li, možda, da tvrdiš da nas Mučke Ubice sada vole?"
<BR>&nbsp;&nbsp;&nbsp;&nbsp;&nbsp;"Oni to tako ne kažu", učtivo odgovori Albert. "U stvari, vi - naravno, na žalost, ubrajam tu i sebe - mi smo u poređenju s njima bića na veoma niskom stupnju razvoja. Ali kada se, prilikom jedne rutinske provere, pokazalo da na Stražarskom točku postoje uskladišteni umovi, naređeno je da se stvar ispita." Opet se nasmešio. "Položili ste ispit. Zato oni više ne žele da vam budu Neprijatelji; jedino žele da im se niko ne meša u posao - i", dodade on ozbiljno, "preklinjem te, Robine, da učiniš sve što možeš da sprečiš neki takav pokušaj."
<BR>&nbsp;&nbsp;&nbsp;&nbsp;&nbsp;"Misliš na posao kojim će vasiona opet da se vrati na početak?"
<BR>&nbsp;&nbsp;&nbsp;&nbsp;&nbsp;"Kojim će se napraviti boljom", ispravi me Albert.
<BR>&nbsp;&nbsp;&nbsp;&nbsp;&nbsp;"Ha", reče Esi, vrteći glavom. "boljom za njih, jesi li na to mislio?"
<BR>&nbsp;&nbsp;&nbsp;&nbsp;&nbsp;"Mislio sam boljom za sve nas." Albert se nasmeši. "Zato što ćemo do onog doba kada se širenje vasione bude zaustavilo i kada počne skupljanje, svi mi već postati isti kao oni. Neki već i jesu, znate - bar oni koji su montirani umovi. Zato su i mogli da saobraćaju sa mnom."
<BR>&nbsp;&nbsp;&nbsp;&nbsp;&nbsp;"Za ime sveta", prošapta moja draga žena, Esi.
<BR>
<BR>&nbsp;&nbsp;&nbsp;&nbsp;&nbsp;Mogu vam ispričati i o njegovom razgovoru sa Džulijom Kasatom.
<BR>&nbsp;&nbsp;&nbsp;&nbsp;&nbsp;"Vi, naravno, već znate", rekao mi je Albert, onako, kao uzgred, "da njima oružje ne može naškoditi."
<BR>&nbsp;&nbsp;&nbsp;&nbsp;&nbsp;"Neprijateljima! Ali to ćemo tek videti, Ajnštajne!"
<BR>&nbsp;&nbsp;&nbsp;&nbsp;&nbsp;Albert je sumorna lica odbijao dimove. Zavrteo je glavom. "Zar vam nije jasno zbog čega ćete opet morati da izgubite? Sve nade polažete u mogućnost da napravite nešto čime ćete uništiti kugelblic, zbog koga je postavljen Stražarski točak, da motri na njega, na samom ulazu u Galaksiju. Kažite mi, generale Kasata, imate li iole razloga da verujete da je naša Galaksija po bilo čemu izuzetna?"
<BR>&nbsp;&nbsp;&nbsp;&nbsp;&nbsp;"Pa, mi smo u njoj!" graknu Kasata.
<BR>&nbsp;&nbsp;&nbsp;&nbsp;&nbsp;"Da", složi se Albert, "ona je jedinstvena po tome što ima nas. Ali šta vas navodi na pomisao da Neprijatelji žive samo u njoj? Zar zaista pretpostavljate da je naša Galaksija drukčija od ostalih?"
<BR>&nbsp;&nbsp;&nbsp;&nbsp;&nbsp;"Isuse, Bože, Alberte", poče Kasata, "ako pokušavaš da mi kažeš ono što mislim da pokušavaš..."
<BR>&nbsp;&nbsp;&nbsp;&nbsp;&nbsp;"Da, upravo to vam kažem, generale Kasata. Oni se nisu ograničili samo na jednu Galaksiju. Oni nameravaju da ponovo izgrade čitavu vasionu! Vasionu sa stotinama milijardi galaksija, o kojima gotovo da ništa ne znamo."
<BR>&nbsp;&nbsp;&nbsp;&nbsp;&nbsp;"Da, naravno", rekoh ja hvatajući se za slamku, "ali mi znamo da su ovde, zato što znamo da su se umešali u stvari u ovoj galaksiji."
<BR>&nbsp;&nbsp;&nbsp;&nbsp;&nbsp;"To je", mračno odvrati Albert, "samo dokaz da su se isto tako mogli umešati i u druge. Pa, valjda ne mislite da su se inteligentna živa bića mogla razviti samo u našoj Galaksiji? Mogla su u svakoj! Čak, možda, i u maglinama u međugalaktičkom prostoru! Ako su oni ozbiljno rešili da spreče sva organska razumna živa bića da im se mešaju u posao, sigurno će biti dovoljno pametni da sve takve tačke drže na oku."
<BR>&nbsp;&nbsp;&nbsp;&nbsp;&nbsp;"Dakle, čak i ako uništimo kugleblic..."
<BR>&nbsp;&nbsp;&nbsp;&nbsp;&nbsp;"To ne možete. Ali i kad biste mogli", nastavi Albert, "to bi bilo kao da upljeskate jednu ce-ce muvu i onda verujete da ste zauvek otklonili svaku opasnost od encefalitisa."
<BR>&nbsp;&nbsp;&nbsp;&nbsp;&nbsp;Još malo je ćutke odbijao dimove, posmatrajući Džulija Kasatu. Onda se nasmešio. "To vam je loša vest", reče on. "A dobra vest je da ste otpušteni s posla."
<BR>&nbsp;&nbsp;&nbsp;&nbsp;&nbsp;"Otpušten sa..."
<BR>&nbsp;&nbsp;&nbsp;&nbsp;&nbsp;"Nezaposlen, tako je." Albert klimnu. "Pošto, naravno, više ne postoji potreba za Udruženom Stražom protiv Mučkih Ubica. Što znači da više ne možete izdavati naredbe. Što znači da se ne morate vraćati da bi vas pogubili. Što znači da ste slobodni da ostanete u ovom sadašnjem stanju dokle god budete želeli, kao i mi ostali."
<BR>&nbsp;&nbsp;&nbsp;&nbsp;&nbsp;"Kasata samo razrogači oči. "Oh, divno", uzviknu on, gledajući Ališu Lo.
<BR>
<BR>&nbsp;&nbsp;&nbsp;&nbsp;&nbsp;Mogu vam pričati i o Albertovom razgovoru sa Ališom Lo.
<BR>&nbsp;&nbsp;&nbsp;&nbsp;&nbsp;"Oprostite ako sam govorio u zagonetkama, gospođice Lo", počeo je on, "ali kad su vas oni proučavali, dok ste putovali na Stražarski točak..."
<BR>&nbsp;&nbsp;&nbsp;&nbsp;&nbsp;"Doktore Ajnštajn! Nisam znala da su N... da su i drugi leteli zajedno s nama!"
<BR>&nbsp;&nbsp;&nbsp;&nbsp;&nbsp;On se nasmeši. "U to vreme nisam znao ni ja, iako sam - to sada znam - već pretpostavljao. Bili su s nama. I sada su tu, u mom programu; oni su svuda gde hoće da budu, gospođice Lo, i pretpostavljam da će tako biti i ubuduće, zato što smo im mi veoma zanimljivi. Vi, naročito."
<BR>&nbsp;&nbsp;&nbsp;&nbsp;&nbsp;"Ja? Zbog čega baš ja?"
<BR>&nbsp;&nbsp;&nbsp;&nbsp;&nbsp;"Zato što ste bili dobrovoljac", objasni Albert. "Ja nisam imao izbora; stvoren sam kao kompjuterski program, i to sam i ostao. Robinet je umro. Jedino mu je preostalo da pristane da ga mašinski uskladištimo. General Kasata i gospođa Brodhed su oboje dvojnici živih osoba - ali vi - vi ste jedini namerno izabrali mašinsko uskladištenje! Svesno ste odbacili svoje materijalno telo."
<BR>&nbsp;&nbsp;&nbsp;&nbsp;&nbsp;"Samo zato što je moje materijalno telo bilo bolesno, i ružno i..."
<BR>&nbsp;&nbsp;&nbsp;&nbsp;&nbsp;"Zato što ste uočili da je mašinsko uskladištenje bolje", potvrdi Albert, klimnuvši. "A njima se to dopalo, jer ono i jeste bolje, i oni nimalo ne sumnjaju da će u jednom trenutku, kad situacija postane kritična, svi živi ljudi i Hiči poći za vašim primerom."
<BR>&nbsp;&nbsp;&nbsp;&nbsp;&nbsp;Ališa Lo pogleda Džulija Kasatu. Rekla je isto što i on, rekla je: "Oh, divno!"
<BR>
<BR>&nbsp;&nbsp;&nbsp;&nbsp;&nbsp;Mogu vam pričati i o Albertovom razgovoru sa mnom - to jest, bar o onom poslednjem delu. Bio je to jedan od onih završetaka koji su istovremeno i počeci, jer on je imao nešto spremljeno i za mene. "Žao mi je, zaista, Robine, što nisam mogao da ti odgovorim na pitanje kada si me tražio", reče on, "ali nije bilo moguće dok sam učio kod njih."
<BR>&nbsp;&nbsp;&nbsp;&nbsp;&nbsp;Rekoh mu, praštajući mu: "Pretpostavljam da ti je trebalo dugo vremena da naučiš sve što oni znaju."
<BR>&nbsp;&nbsp;&nbsp;&nbsp;&nbsp;"Sve! Oh, Robine, nisam gotovo ništa saznao. Imaš li uopšte predstavu koliko su oni stari? I koliko već znaju? Ne", reče on vrteći glavom, "nisam učio njihovu istoriju, niti kako se može navesti vasiona da počne da se skuplja. U stvari, ništa od tih stvari koje se mogu praktično primeniti nisam naučio."
<BR>&nbsp;&nbsp;&nbsp;&nbsp;&nbsp;"Ta, nemoj", iznenadih se, "a zašto nisi?"
<BR>&nbsp;&nbsp;&nbsp;&nbsp;&nbsp;"Nisam se raspitivao o tome", odgovori on jednostavno.
<BR>&nbsp;&nbsp;&nbsp;&nbsp;&nbsp;Razmišljao sam. "Pa, dobro", rekoh, "pretpostavljam da će nam oni sami kazati, kad dođe vreme..."
<BR>&nbsp;&nbsp;&nbsp;&nbsp;&nbsp;"Iskreno sumnjam", usprotivi se Albert. "A i zašto bi? Da li bi ti pokušao da naučiš mačku da upravlja vasionskim brodom? Možda, jednog dana, kad svi budemo napredovali do sledećeg stupnja evolucije..."
<BR>&nbsp;&nbsp;&nbsp;&nbsp;&nbsp;"Misliš, kao ti?"
<BR>&nbsp;&nbsp;&nbsp;&nbsp;&nbsp;"Mislim kao mi, Robine", ispravi me on blago. "Kada svi živi ljudi i Hiči odluče da budu živi još više, i da žive večito - kao mi - tada će se možda ukazati prilika da s njima zaista povedemo dijalog... Ali, sledećih nekoliko miliona godina, mislim, oni nas neće više dirati - ako ne budemo dirali mi njih."
<BR>&nbsp;&nbsp;&nbsp;&nbsp;&nbsp;Naježio sam se. "O tome ću se", rekoh, "sa zadovoljstvom pobrinuti."
<BR>&nbsp;&nbsp;&nbsp;&nbsp;&nbsp;"Drago mi je što to čujem", prihvati Albert.
<BR>&nbsp;&nbsp;&nbsp;&nbsp;&nbsp;Nešto u njegovom glasu natera me da se okrenem i da ga pogledam. To više nije bio Albertov glas. Bio je to neko drugi, neki glas koji sam već ranije čuo. A ni onaj koji mi se sada obraćao više nije bio Albert.
<BR>&nbsp;&nbsp;&nbsp;&nbsp;&nbsp;Bio je to Neko, sasvim drukčiji. "Najzad", dodade On smešeći se, "i oni su Moja deca."
<BR>
<BR>&nbsp;&nbsp;&nbsp;&nbsp;&nbsp;Možda zaista nikada neću doživeti ono divno doba mudrosti i zrelosti, kada ću znati odgovore na sva pitanja koja me i sada muče.
<BR>&nbsp;&nbsp;&nbsp;&nbsp;&nbsp;Ali možda je dovoljno da ih samo i dalje postavljam.
</P></TD></TR></TABLE>
</CENTER>
</BODY>
</HTML>
