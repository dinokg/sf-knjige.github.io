<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Vivijen je sedela na ostrvu Svetog Andrije, kraj svežeg groba pod leskovim drvećem. Zemlja je bila vlažna, ali ne i natopljena. Posle svečanosti kratkodnevice, oluje su postajale sve ređe. To joj je pružalo nekakvu utehu. Nije volela da misli kako mala Eilanta mora da leži pod hladnom kišom.
<BR>&nbsp;&nbsp;&nbsp;&nbsp;&nbsp;Odavde je videla preko čitave doline, sve do Inis Vitrina. Bila je sigurna da je tačno našla mesto, da je upravo to tačka u stvarnom svetu koja odgovara mestu na kome je sahranila Vortimera, na Stražarskom brdu Avalona. Boginja je rekla da će Veliki Obred proizvesti Vortimera u kralja - ali to kraljevstvo bilo mu je dato tek na Drugom svetu. Možda će Eilanti otac moći tamo da pruži bezbednost, pošto u ovom svetu njema majka u tome nije uspela. Samo tri meseca je poživela Vivijenina kćerkica, a na samom kraju nije bila ništa krupnija od Igrene na dan kad se rodila.
<BR>&nbsp;&nbsp;&nbsp;&nbsp;&nbsp;Vivijen je osećala prodoran bol u još prepunim grudima, iz kojih je kapalo mleko kao što su joj suze kapale iz očiju. Prekrstila je ruke, uzaludno zagrlivši samu sebe. Nije se potrudila da nađe bilje koje bi prekinulo priliv mleka. Vremenom će se prekinuti sam, opet suviše brzo; dotle je rado dočekivala bol. Pitala se hoće li joj vremenom presušiti i suze.
<BR>&nbsp;&nbsp;&nbsp;&nbsp;&nbsp;Začula je korake po stazi i podigla pogled, očekujući da vidi pustinjaka koji je održavao kapelu na ovom brdu. Nije bio ni nalik na oca Fortunatusa, ali nije spadao ni među one koji misle kako su sve žene oruđe đavolovo; prema tome, bio je sasvim ljubazan prema njoj. Sunce je bilo iza njega, i u prvi mah je razabrala samo visoku priliku okruženu svetlom. Nešto u njenom držanju podsetilo ju je na Rogatog, i ona se ukoči. Potom se prilika pomeri, i ona prepozna Talesina.
<BR>&nbsp;&nbsp;&nbsp;&nbsp;&nbsp;Duboko je uzdahnula; nije ni znala da je zadržavala dah.
<BR>&nbsp;&nbsp;&nbsp;&nbsp;&nbsp;"Žao mi je što je nikada nisam video", tiho reče on. Vivijen pogleda njegovo upalo lice i znala je da govori istinu, pa se na vreme uzdržala da ga ne zapita zašto bi mu to bilo važno.
<BR>&nbsp;&nbsp;&nbsp;&nbsp;&nbsp;"Kažu da je bila vilinsko nahoče", reče ona umesto toga. "Kada je Eilanta počela da kopni, jedna žena iz Heronovog sela rekla je da je to zato što je neka vila zamenila moju bebu svojom, bolesnom, dok sam spavala posle porođaja."
<BR>&nbsp;&nbsp;&nbsp;&nbsp;&nbsp;"Misliš li da je to tačno?" blago upita on.
<BR>&nbsp;&nbsp;&nbsp;&nbsp;&nbsp;"Vilinski narod se retko množi. Ne verujem da imaju dovoljno dece, ni zdrave ni bolesne, da zamene sve one koji umru u zemljama ljudi. Ali moguće je. Vilinska Gospa je znala za moje dete - rekla je lovcu koji me je spasao gde da nas potraži. Bila sam suviše izmorena da izgovorim i najsitniju čaroliju zaštite, a bile smo sasvim same."
<BR>&nbsp;&nbsp;&nbsp;&nbsp;&nbsp;Sopstveni glas zvučao joj je šuplje, a Talesin ju je čudno gledao. Narod iz močvare plašio se da pominje njenu bebu, ali zašto bi to bilo važno? Uostalom, otkako je Eilanta umrla, više joj ništa nije bilo važno.
<BR>&nbsp;&nbsp;&nbsp;&nbsp;&nbsp;"Nemoj se mučiti takvim mislima, Vivijen. U ovakvim godinama umiru i mnoge bebe koje su rođene u toploti kuće."
<BR>&nbsp;&nbsp;&nbsp;&nbsp;&nbsp;"A šta je sa mojim novim bratom, Braniteljem Britanije?" gorko upita ona. "Piju li na Avalonu u njegovo zdravlje? Ili se rodila nova devojčica, da zameni Igrenu?"
<BR>&nbsp;&nbsp;&nbsp;&nbsp;&nbsp;Talesin se trže, ali izraz lica mu je ostao isti. "Beba se još nije rodila."
<BR>&nbsp;&nbsp;&nbsp;&nbsp;&nbsp;Vivijen se namršti, brzo računajući unazad do Samena. Ako se njena beba i rodila prerano, Anina je svakako kasnila. "Trebalo bi da budeš uz nju, da je držiš za ruku. Meni ničim ne možeš pomoći..."
<BR>&nbsp;&nbsp;&nbsp;&nbsp;&nbsp;On se zagleda u nju. "Došao bih kod tebe, kćeri moja, ali Heron nam je donosio poruke da želiš da budeš sama."
<BR>&nbsp;&nbsp;&nbsp;&nbsp;&nbsp;Ona sleže ramenima, jer stvarno je bilo tako, mada joj je često bio potreban baš on; da su druidi stvarno toliko mudri koliko veruju, Talesin je to trebalo da oseti.
<BR>&nbsp;&nbsp;&nbsp;&nbsp;&nbsp;"Tvoja majka poslala je po tebe, Vivijen..."
<BR>&nbsp;&nbsp;&nbsp;&nbsp;&nbsp;"Šta, opet?" Ona poče da se smeje. "Sada sam odrasla žena. Možeš joj reći da više nikada neću igrati kako ona svira."
<BR>&nbsp;&nbsp;&nbsp;&nbsp;&nbsp;Talesin odmahnu glaovm. "Loše sam se izrazio. To nije bilo naređenje, nego molba da te dovedem. Vivijen" - on se iznenada slomi - "ona se porađa već puna dva dana!"
<BR>&nbsp;&nbsp;&nbsp;&nbsp;&nbsp;Tako joj i treba! pomisli Vivijen na to, ali sledećeg časa je obuze nalet straha. Njena majka ne može da umre. Ana je Gospa od Avalona, najmoćnija žena u Britaniji; ona je kao sam Tor, vole je ili je mrze, ali ona je oslonac, temelj na kome je Vivijen izgradila svoje osećanje ličnosti.
<BR>&nbsp;&nbsp;&nbsp;&nbsp;&nbsp;Tako je govorio onaj deo nje za koji je Vivijen mislila da je sahranjen u malenom Eilantinom grobu. No, drugi deo nje, tako bolno naučen da misli kao sveštenica, govorio joj je da je to sasvim moguće. A jasno se videla da je Talesin uplašen.
<BR>&nbsp;&nbsp;&nbsp;&nbsp;&nbsp;"Nisam mogla da održim u životu ni svoju bebu", kruto reče ona. "Šta očekujete da učinim?"
<BR>&nbsp;&nbsp;&nbsp;&nbsp;&nbsp;"Samo da odeš kod nje. Potrebna si joj. Meni si potrebna, Vivijen." Prizvuk užasa u njegovom glasu dopre i do nje, i ona ga ponovo pogleda.
<BR>&nbsp;&nbsp;&nbsp;&nbsp;&nbsp;"Ti si bi Rogati, zar ne?" tiho upita ona. "Ona rađa tvoje dete." Iznenada se setila kako je On dodirnuo kopljem njen trbuh.
<BR>&nbsp;&nbsp;&nbsp;&nbsp;&nbsp;Talesin pokri lice rukama. "Ne sećam se... ne bih nikada pristao, samo da sam znao."
<BR>&nbsp;&nbsp;&nbsp;&nbsp;&nbsp;"Nijedan muškarac ne može tvrditi da je začeo dete u Gospi..." tiho reče ona. "Nije to tvoje delo, Talesine. Videla sam Boga, i nisam znala da je ušao u tvoje telo. Hajde, ustani i vodi me kući."
<BR>
<BR>&nbsp;&nbsp;&nbsp;&nbsp;&nbsp;"Oh, Vivijen, tako mi je milo što si došla!" Rovena žurno iziđe iz Gospine kućice i očajnički zagrli Vivijen. "Julija nije stigla da me obuči do kraja, i ne znam više šta da radim!"
<BR>&nbsp;&nbsp;&nbsp;&nbsp;&nbsp;Vivijen odmahnu glavom i zagleda joj se u oči. "Draga moja, ja imam još manje obuke nego ti..."
<BR>&nbsp;&nbsp;&nbsp;&nbsp;&nbsp;"Ali bila si tu i prošli put, i ti si joj kćer..." Rovena ju je gledala sa gotovo opipljivim iščekivanjem, kao što su ljudi ponekada gledali Gospu od Avalona. Vivijeni je od toga bilo neprijatno. "Čula sam za tvoju bebu, Vivijen, Zaista mi je žao", dodade Rovena sa zakašnjenjem.
<BR>&nbsp;&nbsp;&nbsp;&nbsp;&nbsp;Vivijen oseti da joj lice postaje bezizražajno. Ona kruto klimnu glavom, obiđe devojku i pohita kroz vrata.
<BR>&nbsp;&nbsp;&nbsp;&nbsp;&nbsp;U senovitoj sobi lebdeo je težak miris znoja i krvi. Ali još ne i smrti - Vivijen je suviše dobro poznavala zadah smrtnosti. Kad su joj se oči privikle na polumrak, zastade joj dah, jer je ugledala majku kako leži na slami. Klaudija, jedina od sveštenica koja je rodila više od jednog deteta, sedela je kraj nje.
<BR>&nbsp;&nbsp;&nbsp;&nbsp;&nbsp;"Zar ne hoda?"
<BR>&nbsp;&nbsp;&nbsp;&nbsp;&nbsp;"Hodala je prvog dana i veći deo drugog", odvrati Rovena šapatom, "ali sada više ne može. Kontrakcije su se usporile, a materica je otvorena manje nego ranije...."
<BR>&nbsp;&nbsp;&nbsp;&nbsp;&nbsp;"Vivijen..." Ma koliko majčin glas bio slab, i dalje je imao onaj večiti prizvuk naredbe.
<BR>&nbsp;&nbsp;&nbsp;&nbsp;&nbsp;"Tu sam." Vivijen je uspela da zvuči mirno, uprkos šoku koji je osetila pred majčinim izmoždenim licem i izobličenim telom. "Šta želiš od mene?"
<BR>&nbsp;&nbsp;&nbsp;&nbsp;&nbsp;Začudo, umesto odgovora začu se tihi smeh. Potom Ana uzdahnu. "Za početak, možda da mi oprostiš..."
<BR>&nbsp;&nbsp;&nbsp;&nbsp;&nbsp;Otkuda je samo znala kako se Vivijen zarekla da joj nikada neće oprostiti? Kraj kreveta je stajala niska klupa; Vivijen sede, iznenada svesna sopstvenog umora.
<BR>&nbsp;&nbsp;&nbsp;&nbsp;&nbsp;"Ja sam ponosna žena, kćeri moja. Mislim da si to nasledila od mene... Sve ono što mi se kod mene nije sviđalo, pokušala sam da kod tebe izbrišem. Sa vrlo malo uspeha." Ana iskrivi usne. "Da sam se ja savladavala, verovatno bi i ti. Nikako nisam želela da te oteram."
<BR>&nbsp;&nbsp;&nbsp;&nbsp;&nbsp;Oči joj izgubiše usmerenost kad joj se trbuhom pronela nova kontrakcija, ali Vivijen je videla da je sasvim slaba. Kada se Ana ponovo opusitla, Vivijen se naže ka njoj.
<BR>&nbsp;&nbsp;&nbsp;&nbsp;&nbsp;"Majko, pitaću te samo jednom. Da li si upotrebila magiju da oduzmeš snagu meni ili mom detetu?"
<BR>&nbsp;&nbsp;&nbsp;&nbsp;&nbsp;Ana je poglea u oči, i Vivijen se zapanji kada vide da su pune suza. "Kunem se Boginjom da nisam."
<BR>&nbsp;&nbsp;&nbsp;&nbsp;&nbsp;Vivijen klimnu glavom. Anin porođaj mora da je počeo baš u vreme kada je njena mala Eilanta umrla, ali ako tu i postoji nekakva veza, svakako nije nastala majčinom voljom. A ovo nije bilo ni vreme ni mesto da okrivljuje Boginju. Možda će još moći da se nekako nagode sa njom.
<BR>&nbsp;&nbsp;&nbsp;&nbsp;&nbsp;"Onda ti opraštam. Ako sam ti zaista toliko slična, možda će i meni jednom trebati oproštaj." Želela je da plače, da vrišti, ali nije mogla da tako traći snagu. Videla je da joj je majka suviše iznurena da bi podnela neka snažna osećanja.
<BR>&nbsp;&nbsp;&nbsp;&nbsp;&nbsp;Ana pokrenu usne, ali utom naiđe nova kontrakcija. Dobro ju je podnela, ali kada se završila, bila je primetno umornija.
<BR>&nbsp;&nbsp;&nbsp;&nbsp;&nbsp;"Pitaš se kako možeš da mi pomogneš? Nemaš ti to znanje; sumnjam da bi i Julija sada mogla da mi pomogne."
<BR>&nbsp;&nbsp;&nbsp;&nbsp;&nbsp;"Pre tri dana gledala sam svoju kćer kako umire i nisam mogla ništa da učinim..." tiho reče Vivijen. "Neću te pustiti da odeš bez borbe, Gospo od Avalona!"
<BR>&nbsp;&nbsp;&nbsp;&nbsp;&nbsp;Nastupi tišina. "Spremna sam da saslušam svaki predlog", reče Ana sa bledim osmehom. "Uvek sam bila stroga prema tebi, i red je da sada malo ti vladaš nada mnom. Ali ovde se nije reč samo o mom životu. Ako ništa drugo ne uspe, morate me raseći i izvaditi dete."
<BR>&nbsp;&nbsp;&nbsp;&nbsp;&nbsp;"Čula sam da Rimljani rade takve stvari, ali to znači smrt za majku!" uzviknu Vivijen.
<BR>&nbsp;&nbsp;&nbsp;&nbsp;&nbsp;Ana sleže ramenima. "Kažu da Vrhovna sveštenica zna kada joj dođe vreme, ali možda smo tu veštinu izgubili. Razum mi govori da ćemo i ja i dete svakako umreti ako ne uspem da ga rodim. Još je živo - osećam pokrete u sebi - ali neće opstati ako ovo bude dugo trajalo."
<BR>&nbsp;&nbsp;&nbsp;&nbsp;&nbsp;Vivijen bespomoćno odmahnu glavom. "Ovoga sam se plašila kad sam te molila da se oslobodiš de..."
<BR>&nbsp;&nbsp;&nbsp;&nbsp;&nbsp;"Kćeri moja, zar još ne razumeš? Znala sam šta rizikujem, kao što si znala i ti kada si legla na oltar, u Plesu Divova. Da nisam bila svesna opasnosti, to ne bi bila prava žrtva."
<BR>&nbsp;&nbsp;&nbsp;&nbsp;&nbsp;Vivijen pognu glavu, setivši se šta joj je Vortimer rekao pre nego što je pošao u boj. Na trenutak je naslutila značenje svih ovih muka. Potom je slika žene koja je ležla pred njom vrati u sadašnjost. No, razmišljanje o Vortimeru dalo joj je ideju. Ona obujmi Anino lice dlanovima i zagleda joj se u oči.
<BR>&nbsp;&nbsp;&nbsp;&nbsp;&nbsp;"U redu. Ali ako umreš, umrećeš boreći se, čuješ li me?"
<BR>&nbsp;&nbsp;&nbsp;&nbsp;&nbsp;"Da... Gospo." Ana iskrivi lice kada joj se trbuh ponovo zgrčio.
<BR>&nbsp;&nbsp;&nbsp;&nbsp;&nbsp;Vivijen ustade i priđe vratima. "Hoću da vrata budu otvorena, kao i prozori, da nam ulazi vazduh. A ti", ona mahnu ka Talesinu, "donesi harfu i reci ostalima da donesu bubnjeve. Videla sam kako muzika daje ljudima snagu u boju. Videćemo može li da pomogne i ovde."
<BR>&nbsp;&nbsp;&nbsp;&nbsp;&nbsp;Borile su se čitavo popodne, nošene ritmom bubnjeva. Nešto pre zalaska sunca, porodilja izvi leđa i nape se, i Vivijen vide kako se porođajni otvor širi oko krivine bebinog temena. Klaudija je držala Anu koja se napinjala, izobličenog lica, ponovo i ponovo.
<BR>&nbsp;&nbsp;&nbsp;&nbsp;&nbsp;"Glava je suviše velika!" Rovena ih je uplašeno gledala.
<BR>&nbsp;&nbsp;&nbsp;&nbsp;&nbsp;"Ne mogu više." Ana klonu na krevet.
<BR>&nbsp;&nbsp;&nbsp;&nbsp;&nbsp;"Možeš!" smrknuto reče Vivijen. "U ime Brige, ova beba će se roditi!" Ona položi dlan na napeti trbuh i oseti kako mišići počinju da se pokreću. "Sad!"
<BR>&nbsp;&nbsp;&nbsp;&nbsp;&nbsp;Ana naglo udahnu i kada je počela da se napinje, Vivijen joj iscrta na trbuhu drevni simbol, a potom ga pritisnu svom snagom. Moć joj je kuljala kroz dlanove, a porodilja se uvijala pod njom. Osetila je da nešto popušta, i Ana vrisnu.
<BR>&nbsp;&nbsp;&nbsp;&nbsp;&nbsp;"Glava je izišla!" povika Rovena.
<BR>&nbsp;&nbsp;&nbsp;&nbsp;&nbsp;"Drži je!" Anin trbuh se opet zgrči, sada nešto slabije, i Vivijen ga ponovo pritisnu. Krajičkom oka videla je da izlazi čitavo dete, ali svu pažnju je obratila na Anu, koja je zastenjala i pala na leđa.
<BR>&nbsp;&nbsp;&nbsp;&nbsp;&nbsp;"Gotovo je! Uspela si!" Pogledala je preko ramena. "Devojčica!" Beba besno dreknu.
<BR>&nbsp;&nbsp;&nbsp;&nbsp;&nbsp;"Nije... Branitelj", zastenja Ana. "Ali ipak će... igrati... svoju ulogu." Potom naglo udahnu, sa izrazom iznenađenja. Rovena ispusti prigušeni uzvik koji natera Vivijen da se okrene. Još držeći bebu, devojka je zurila u svetlu krv koja je kuljala iz Anine materice.
<BR>&nbsp;&nbsp;&nbsp;&nbsp;&nbsp;Vivijen opsova, dograbi krpu i gurnu je Ani među noge. Sledećeg časa krpa je bila potpuno natopljena. Beba je besno plakala dok su se trudile da zaustave krvarenje, ali žena na krevetu nije davala ni zvuka od sebe.
<BR>&nbsp;&nbsp;&nbsp;&nbsp;&nbsp;Posle nekog vremena krvarenje se uspori. Vivijen se ispravi i pogleda majčino bledo lice. Anine oči još su bile otvorene, ali nije više ništa videla. Vivijen oseti da će zajecati.
<BR>&nbsp;&nbsp;&nbsp;&nbsp;&nbsp;"Majko..." šapnula je i nije znala obraća li se Boginji ili ženi koja je tako nepomično ležala pred njom. "Zašto? Uspele smo!" Ali odgovora nije bilo, i trenutak kasnije ona se saže da joj sklopi oči.
<BR>&nbsp;&nbsp;&nbsp;&nbsp;&nbsp;Beba je još vrištala. Kruto se krećući, Vivijen podveza pupčanik i preseče ga. "Operi je i povij", reče Raveni. "Nju pokrij", dodade, pokazavši telo, a onda naglo sede.
<BR>&nbsp;&nbsp;&nbsp;&nbsp;&nbsp;"Blaga Boginjo", mrmljala je Rovena, "kako ćemo je hraniti?"
<BR>&nbsp;&nbsp;&nbsp;&nbsp;&nbsp;Vivijen shvati da joj je prednji deo haljine mokar i da joj grudi pulsiraju, kao da reaguju na bebin plač. Ona uzdahnu, otkopča haljinu i pruži ruke.
<BR>&nbsp;&nbsp;&nbsp;&nbsp;&nbsp;Beba se smesta privi uz njene grudi, zijajući, i Vivijen jeknu kada joj je našla bradavicu i povukla mleko. Njena kćer, ni sa puna tri meseca, nije tako željno sisala. Dete se zagrcnu, izgubi dojku i zinu da vrisne, ali Vivijen mu brzo ponovo primače bradavicu.
<BR>&nbsp;&nbsp;&nbsp;&nbsp;&nbsp;"Šššš! Nisi ti kriva, malena", šaputala je, iako se pitala kakva li je duša odlučila da se otelotvori na Samen. Novorođenče je ličilo na Igrenu, ali bilo je mnogo krupnije, svakako preveliko da bi ga rodila žena sitnog stasa, čak i da je bila mlada.
<BR>&nbsp;&nbsp;&nbsp;&nbsp;&nbsp;Zašto bi ovo dete živelo, a njeno umrlo? Ona nehotice steže ruke, i beba zacvile, ali nije puštala bradavicu. To je verovatno odgovor, pomisli Vivijen. Naterala je sebe da opusti ruke. Ovo detence pohlepno je za životom i uvek će biti takvo.
<BR>&nbsp;&nbsp;&nbsp;&nbsp;&nbsp;Počeše da ulaze drugi. Ona je gotovo nesvesno odgovarala na pitanja i izdavala naređenja. Neko umota Anino telo i iznese ga napolje. Vivijen je i dalje sedela, držeći u naručju usnulu bebu. Nije se ni pomerila dok nije ušao Talesin. Strašno je ostario od jutros, odsutno pomisli Vivijen. Izgledao je kao starac. No, pustila je da je izvede iz senovite sobe na blistavo dnevno svetlo.
<BR>
<BR>&nbsp;&nbsp;&nbsp;&nbsp;&nbsp;"Ali Vivijen mora da se složi", reče Klaudija. "Mogli smo izabrati Juliju za Vrhovnu sveštenicu, ali i ona je mrtva. Nikada nismo razgovarali o nasleđivanju. Ani nije bilo ni pedeset godina!"
<BR>&nbsp;&nbsp;&nbsp;&nbsp;&nbsp;"Možemo li da verujemo Vivijen? Jednom je pobegla..." reče jedan od mlađih druida.
<BR>&nbsp;&nbsp;&nbsp;&nbsp;&nbsp;"Ali i vratila se", ozbiljno odvrati Talesin. Pitao se zašto raspravlja, zašto pokušava da nametne svojoj kćeri, ako mu je uopšte kćer, ulogu koja je ubila njenu majku. U ušima mu je još odzvanjao njen poslednji, užasnuti krik.
<BR>&nbsp;&nbsp;&nbsp;&nbsp;&nbsp;"Vivijen potiče od kraljevske loze Avalona i obučena je za sveštenicu", reče Talesin. "Naravno da ćemo odabrati nju. Ona veoma liči na Anu, i već joj je dvadeset šest godina. Dobro će služiti Avalonu."
<BR>&nbsp;&nbsp;&nbsp;&nbsp;&nbsp;Blaga Boginjo, pa to je tačno, pomisli Talesin, setivši se koliko je lepa bila Ana kad je nosila Igrenu, i koliko je Vivijen ličila na nju držeći u naručju novu bebu, kojoj su dali ime Morgoza. Barem je bila u stanju da se bori za majčin život, a on je mogao samo da sedi i čeka. A Vivijen je smela i da pokaže tugu. On nije mogao žaliti Anu ni kao voljenu ni kao ljubavnicu, nego samo kao Vrhovnu sveštenicu. Ana, kriknu on u srcu, zašto si me tako brzo ostavila?
<BR>&nbsp;&nbsp;&nbsp;&nbsp;&nbsp;"Talesine", reče Rovena, i on podiže pogled i pokuša da se se osmehne. Svima su se na licu videli šok i tuga; nisu samo Anine kćeri plakale što su izgubile majku. "Moraš reći Vivijen koliko nam je potrebna. Tebe će svakako poslušati."
<BR>&nbsp;&nbsp;&nbsp;&nbsp;&nbsp;Zašto? upita se on. Zato da bi teret ubio i nju?
<BR>&nbsp;&nbsp;&nbsp;&nbsp;&nbsp;Našao je Vivijen u voćnjaku, kako doji bebu. Pretpostavio je da joj nije bio potreban Vid da bi znala šta ima da joj kaže.
<BR>&nbsp;&nbsp;&nbsp;&nbsp;&nbsp;"Staraću se o ovoj malenoj", umorno reče ona, "ali morate odabrati drugu Vrhovnu sveštenicu za Avalon."
<BR>&nbsp;&nbsp;&nbsp;&nbsp;&nbsp;"Zar misliš da nisi dostojna? Meni taj razlog nije bio dovoljan kada su me druidi odabrali..."
<BR>&nbsp;&nbsp;&nbsp;&nbsp;&nbsp;Ona ga pogleda i gotovo da se nasmejala. "Talesine, ti si najplemenitiji čovek koga sam ikad znala, a ja sam samo nezrela devojka. Nisam spremna za toliku odgovornost; nisam prikladna za to; ne želim to. Je li to dovoljno razloga?" Beba je zadremala i pustila dojku, i Vivijen je brzo pokri velom.
<BR>&nbsp;&nbsp;&nbsp;&nbsp;&nbsp;"Nije... i ti to znaš. Tvoja majka obučavala te je za ovo, iako nije ni pomišljala da će tako brzo umreti. Ti veoma ličiš na svoju majku, Vivijen..."
<BR>&nbsp;&nbsp;&nbsp;&nbsp;&nbsp;"Ali ja nisam Ana... oče. Razmisli!" naglo reče ona. "Čak i da nema nijednog drugpg razloga, obred kojim Vrhovni druid priznaje Vrhovnu sveštenicu ti i ja ne možemo da izvedemo..."
<BR>&nbsp;&nbsp;&nbsp;&nbsp;&nbsp;Talesin je piljio u nju, jer zaista je zaboravio. Ana mu nikada nije rekla je li on začeo Vivijen, ali u svakom drugom pogledu bio joj je otac još od njene četrnaeste godine. Mada se ovog trenutka nije tako osećao. Ona toliko liči na majku - zašto ne može da bude njena majka, sada, kada mu je toliko potrebna?
<BR>&nbsp;&nbsp;&nbsp;&nbsp;&nbsp;On nehotice zaječa i ustade, drhteći. Konačno je shvatio zašto je Vivijen onomad bežala.
<BR>&nbsp;&nbsp;&nbsp;&nbsp;&nbsp;"Oče, šta ti je?"
<BR>&nbsp;&nbsp;&nbsp;&nbsp;&nbsp;On pruži ruku kao da se brani od udarca i pri tom joj dodirnu meku kosu. Potom pođe, hitajući dugim koracima između drveća.
<BR>&nbsp;&nbsp;&nbsp;&nbsp;&nbsp;"Oče, moram li i tebe da izgubim?" Čuo je njen krik, a i beba se probudila i počela da plače.
<BR>&nbsp;&nbsp;&nbsp;&nbsp;&nbsp;Da, divlje pomisli on, a i ja moram da izgubim sebe, pre nego što nas sve osramotim. Ana mi nije dozvolila da prepustim svoje telo Merlinu, ali sada moram da ga pozovem. Nema drugog načina...
<BR>
<BR>&nbsp;&nbsp;&nbsp;&nbsp;&nbsp;Talesin nikada nije uspeo da se priseti događaja u satima između tog trenutka i sumraka. Mora da je u nekom času ušao u svoju sobu i uzeo harfu, jer, kada je posle dugog letnjeg sumraka nastupila noć, našao se, sa kutijom od fokine kože u ruci, u podnožju Tora.
<BR>&nbsp;&nbsp;&nbsp;&nbsp;&nbsp;Zurio je u taj oštri vrh, načičkan kamenim zubima, crn pod sjajem izlazećeg meseca, i posvetio je svoj duh brizi bogova. Toliko puta se penjao na njega da su mu noge same nalazile put. Kada bude stigao do vrha, ako bude stigao, mesec će već biti na nebu. A kad se bude vratio, ako se bude vratio, neće biti isti. Kada je postajao sveštenik, staza nije vodila na Tor nego unutar njega, na ono mesto izvan ljudskog poimanja koje leži u srcu svih stvarnosti. Tada mu je pomogao dim svetog bilja. Ali od tada je posvetio dušu muzici. Ako mu moć harfe ne bude pomogla da dospe na mesto koje traži, onda ni ne treba tamo da dospe.
<BR>&nbsp;&nbsp;&nbsp;&nbsp;&nbsp;Talesin pruži desnu ruku i izvuče iz nižih struna prve tonove, odabrašvi harmoniju koja se koristi za najdrevniju magiju, akord koji, ako se produži, ima moć da otvara puteve između svetova. Potom je levom rukom pošao ka višim strunama, oslobađajući tonove u svetlucanju umilnog zvuka. Ponavljao je to, opet i opet, polako se krećući napred, sve dok iznenada nije ugledao, kao u odgovor, sjaj u travi.
<BR>&nbsp;&nbsp;&nbsp;&nbsp;&nbsp;Osećao je da mu je staza pod nogama čvrsta, ali kada je pogledao naniže, avetinjske vlati trave njihale su mu se oko listova, a potom oko kolena. Harfa je odgovorila nizom pobedonosnih akorda dok je Talesin zalazio u Tor.
<BR>&nbsp;&nbsp;&nbsp;&nbsp;&nbsp;Sveto ostrvo postojalo je u stvarnosti koja je bila možda za jedan stepen udaljena od ljudske. Oni koji žive na njemu skloni su da zaborave kako iza Avalona postoje drugi stepeni, čudniji nivoi. Talesin je hodio svetom putanjom oko brega, okolo i ka unutra. I onog prvog puta je ovako hodio, i to ga je dovelo do kristalne pećine skrivene u srcu planine, ali sada je osećao da se staza izdiže. Srce mu ispuni nada, i prsti su mu leteli po harfi sve brže.
<BR>&nbsp;&nbsp;&nbsp;&nbsp;&nbsp;Utoliko se više iznenadio kada je naišao na prepreku. Muzika mu zastade kada je svetlo oko njega počelo da jača. Prepreka je svetlucala; pred njom je stajala jedna prilika. Talesin pođe korak unazad, i isto učini i Čuvar; on pođe napred, i Drugi mu pođe u susret; on pogleda priliku u oči i vide da to i jeste i nije on sam.
<BR>&nbsp;&nbsp;&nbsp;&nbsp;&nbsp;Talesin je učinio isto ovo i jednom ranije, kada je proglašen za sveštenika, sa simbolima ogledala i plamena sveće. Ovo je bila Stvarnost. Nepomično je stajao, tragajući za smirenošću.
<BR>&nbsp;&nbsp;&nbsp;&nbsp;&nbsp;"Zašto si došao ovamo?"
<BR>&nbsp;&nbsp;&nbsp;&nbsp;&nbsp;"Želim da znam kako mogu da služim..."
<BR>&nbsp;&nbsp;&nbsp;&nbsp;&nbsp;"Zašto? Time nećeš postati bolji od drugih ljudi. U životu za životom, svaki muškarac i svaka žena na kraju stižu do savršenstva. Ne zavaravaj se da ćeš, napredujući, biti oslobođen svojih problema. Ako preuzmeš teret znanja, put će ti biti teži. Zar ne bi radije čekao prosvetljenje u vremenu, kao drugi ljudi?"
<BR>&nbsp;&nbsp;&nbsp;&nbsp;&nbsp;Je li to njegov Glas? Ove stvari svakako je već znao. Ali sada je postao svestan da ih ranije nije shvatao.
<BR>&nbsp;&nbsp;&nbsp;&nbsp;&nbsp;"Zakon je da onom ko iskreno želi ne sme da se odbije pristup Misterijama... Nudim se Merlinu Britanije, kako bi preko mene moga da spase ovu zemlju."
<BR>&nbsp;&nbsp;&nbsp;&nbsp;&nbsp;"Znaj da samo ti možeš da otvoriš kapiju između onoga što je napolju i onoga što je unutra. Ali pre nego što se vežeš za Njega, moraš da se suočiš sa Mnom..."
<BR>&nbsp;&nbsp;&nbsp;&nbsp;&nbsp;Talesin zažmirka kada mu se nad glavom pojavi bledi plamen. Goreo je i u ogledalu. Zurio je u ogledalo, zgrožen onim što je u njemu video, jer lice pred njim blistalo je užasnom lepotom, i sada je znao šta će izgubiti ako ostane pri cilju koji ga je doveo ovamo.
<BR>&nbsp;&nbsp;&nbsp;&nbsp;&nbsp;"Pusti me da prođem..."
<BR>&nbsp;&nbsp;&nbsp;&nbsp;&nbsp;"Tri puta si tražio, i ne mogu da te odbijem... Jesi li spreman da patiš kako bi doneo svetu prosvetljenje?"
<BR>&nbsp;&nbsp;&nbsp;&nbsp;&nbsp;"Jesam..."
<BR>&nbsp;&nbsp;&nbsp;&nbsp;&nbsp;"Onda neka ti svetlost Duha pokaže put..."
<BR>&nbsp;&nbsp;&nbsp;&nbsp;&nbsp;Talesin pođe napred. Sjaj se iskrio i svetlucao oko njega kada se stopio sa prilikom u ogledalu, i tada prepreke nestade.
<BR>&nbsp;&nbsp;&nbsp;&nbsp;&nbsp;Ali nije se iznenadio kada mu je, iza naredne krivine, put ponovo bio preprečen. Ovog puta stajao je pred hrpom stena i zemlje, koja je drhtala kao da će se svakog trenutka srušiti.
<BR>&nbsp;&nbsp;&nbsp;&nbsp;&nbsp;"Stoj..." Na taj siktav glas, nešto malo zemlje poče da se osipa. "Ne možeš da prođeš. Moja zemlja pokriće tvoju vatru."
<BR>&nbsp;&nbsp;&nbsp;&nbsp;&nbsp;"Vatra gori u srcu zemlje; ona neće ugasiti moju svetlost."
<BR>&nbsp;&nbsp;&nbsp;&nbsp;&nbsp;"Onda prođi, sa nedirnutom vatrom." Ono što je do maločas bilo čvrsto sada se pretvori u senku i nestade. Talesin duboko udahnu i pođe dalje.
<BR>&nbsp;&nbsp;&nbsp;&nbsp;&nbsp;Obilazio je oko brda, ponovo i ponovo. Ledeni vetar koji je uvek duvao u ovim hodnicima jačao je, sve dok se nije pretvorio u orkan kome se jedva odupirao.
<BR>&nbsp;&nbsp;&nbsp;&nbsp;&nbsp;"Stoj! Vetar će ti ugasiti vatru!"
<BR>&nbsp;&nbsp;&nbsp;&nbsp;&nbsp;"Bez njega nijedan plamen ne može da opstane; tvoj vetar samo podstiče moj plamen!" I zaista, još dok je govorio nad njime planu ogromna svetlost; potom se ponovo smiri kada je vetar oslabio.
<BR>&nbsp;&nbsp;&nbsp;&nbsp;&nbsp;Nastavljao je dalje, drhteći, jer je vazduh postajao hladan i vlažan. Sada je čuo kako negde kaplje voda, istom onom večitom snagom koja je gotovo potopila svet. U zimi što se tek završila naučio je da se plaši kiše. Vazduh je postajao sve vlažniji, i njegov plamen poče da gasne.
<BR>&nbsp;&nbsp;&nbsp;&nbsp;&nbsp;"Stoj..." Glas je sada bio dubok i grgotav. "Voda će ti ugasiti plamen, kao što će Veliko More Smrti progutati život kakav poznaješ."
<BR>&nbsp;&nbsp;&nbsp;&nbsp;&nbsp;Talesin se trudio da diše u vazduhu koji se oko njega pretvorio u maglu. Sledećeg trenutka njegove svetlosti nestade.
<BR>&nbsp;&nbsp;&nbsp;&nbsp;&nbsp;"Neka bude tako", reče on, kašljući. "Voda gasi vatru, a smrt će svesti ovo telo na njegove sastojke. Ali u vodi je skriven vazduh, i ti elementi se mogu spojiti i stvoriti novi plamen..." To je znao, ali bilo mu je teško da poveruje. S mukom je disao u tami, voda ga je ispunila, i potonuo je u mračno more bez snova.
<BR>
<BR>&nbsp;&nbsp;&nbsp;&nbsp;&nbsp;Nije očekivao da će biti tako.
<BR>&nbsp;&nbsp;&nbsp;&nbsp;&nbsp;Iskra svesti koja je nekada bila Talesin pitala se šta se desilo sa njegovom harfom. Više nije osećao čak ni svoje telo. Nije uspeo. Možda će ujutro neko naći njegovo napušteno telo na Toru, pa će se svi pitati kako čovek može da se udavi na suvom. Pa, neka se pitaju. Razmišljao je o tome bez ikakvih osećanja. Lebdeo je, i postepeno, na tom mestu koje je bez ikakvih obličja, on oseti da se volja, sećanja i sama ličnost rastvaraju, i tu je upoznao mir.
<BR>&nbsp;&nbsp;&nbsp;&nbsp;&nbsp;Mogao bi da ostane tako do kraja večnosti, da nije bilo glasova.
<BR>&nbsp;&nbsp;&nbsp;&nbsp;&nbsp;"Sine zemlje i zvezdanog neba, ustani..."
<BR>&nbsp;&nbsp;&nbsp;&nbsp;&nbsp;"Zašto uznemiravaš onoga ko je završio sa svetom i njegovim mukama? Neka počiva, bezbedan u Mom peharu. On pripada Meni..."
<BR>&nbsp;&nbsp;&nbsp;&nbsp;&nbsp;Činilo mu se da je takav razgovor jednom već čuo, ali tada je tamu doveo muški glas.
<BR>&nbsp;&nbsp;&nbsp;&nbsp;&nbsp;"Zavetovao je sebe Životu; preuzeo je da ponese sveti plamen u svet..."
<BR>&nbsp;&nbsp;&nbsp;&nbsp;&nbsp;I ovo je već ranije čuo. Ali o kome to razgovaraju?
<BR>&nbsp;&nbsp;&nbsp;&nbsp;&nbsp;"Talesine, Merlin od Britanije te poziva..." Glas je odzvnajao kao gong.
<BR>&nbsp;&nbsp;&nbsp;&nbsp;&nbsp;"Talesin je mrtav", odvrati na to ženski glas. "Ja sam ga progutala."
<BR>&nbsp;&nbsp;&nbsp;&nbsp;&nbsp;"Njegovo telo je živo, i potreban je svetu."
<BR>&nbsp;&nbsp;&nbsp;&nbsp;&nbsp;Slušao je sa sve više zanimanja, jer sada se setio da je on bio Talesin, nekada davno.
<BR>&nbsp;&nbsp;&nbsp;&nbsp;&nbsp;"Nema ga", reče on. "Bilo im je potrebno više nego što je mogao da im pruži. Uzmite telo koje je za sobom ostavio i upotrebite ga po svojoj volji." Nastupila je duga tišina, a onda, začudo, začu se muški smeh.
<BR>&nbsp;&nbsp;&nbsp;&nbsp;&nbsp;"I ti moraš da se vratiš, jer će Mi biti potrebna tvoja sećanja. Pusti Me u sebe, sine, i ne strahuj..."
<BR>&nbsp;&nbsp;&nbsp;&nbsp;&nbsp;Praznina oko njega poče da se ispunjava Prisustvom, ogromnim i zlatnim. Talesin se udavio u Tami; sada je goreo u Svetlosti. Tama ga je optočila, ali ovaj sjaj je polako ali sigurno prodirao do samog njegovog središta. Iako se bojao, shvatio je da se nudio upravo za ovo zaposedanje, i da je u konačnom činu samožrtvovanja otvorio vrata da Drugi uđe.
<BR>&nbsp;&nbsp;&nbsp;&nbsp;&nbsp;Na trenutak je video Merlinovo lice, a onda Dvoje postaše Jedno.
<BR>&nbsp;&nbsp;&nbsp;&nbsp;&nbsp;Prolaz oko njega blistao je od svetlosti. Merlin pogleda uvis i vide, nejasno i razmazano kao da gleda kroz vodu, prvi sjaj praskozorja.
<BR>&nbsp;&nbsp;&nbsp;&nbsp;&nbsp;Tragali su još od zalaska sunca, kada Talesin nije došao na obrok. Nije nedostajao nijedan čamac, prema tome svakako je bio na ostrvu, osim ako, možda, pluta negde u jezeru. Vivijen, naizmenično plačući i proklinjući, sada je shvatila kako se on osećao kada je ona pobegla. Da je imala imalo veštine na harfi, pokušala bi da ga pesmom prizove kući, jer, čak i ako je tragao za svojom smrću, on svakako ne bi poželeo da i njegov instrument propadne.
<BR>&nbsp;&nbsp;&nbsp;&nbsp;&nbsp;Kada se vratila iz kuće, gde je nahranila Morgozu, baklje tragača još su se kretale kroz voćnjak, bledo trepereći pod prvim jutarnjim svetlom. Uskoro će izići sunce, pomisli ona. Okrenula se ka Toru da pogleda istočno nebo... i stala kao ukopana.
<BR>&nbsp;&nbsp;&nbsp;&nbsp;&nbsp;Breg je postao proziran kao staklo, i svetlo koje je kroz njega sijalo nije poticalo od sunca. Pred njenim zapanjenim pogledom svetlo je jačalo, dižući se sve dok nije zablistalo sa vrha Tora.
<BR>&nbsp;&nbsp;&nbsp;&nbsp;&nbsp;Brdo pod njim postepeno je postalo manje prozirno, i kako je jutarnje nebo dobijalo boju, tako se sjaj na vrhu Tora menjao, pa je mogla da vidi; prvo samo obris prilike, a onda je to postala Talesinova prilika. Ali sav je sijao...
<BR>&nbsp;&nbsp;&nbsp;&nbsp;&nbsp;Ona povika i potrča ka Toru. Nije bilo vremena za dostojanstveno kruženje Putem Procesije. Vivijen se verala naviše, hvatajući se za busenje kad bi joj se bose noge okliznule na vlažnoj travi. Kada je stigla do vrha, isprekidano je disala. A na vrhu se zaustavila, držeći se za jedan od uspravljenih kamenova.
<BR>&nbsp;&nbsp;&nbsp;&nbsp;&nbsp;Čovek koga je videla stajao je u središtu kruga, ruku podignutih u pozdravu rađanju sunca. Zurila mu je u leđa, jedva se uzdržavši da ne dovikne pozdrav. Ovo nije bio čovek koga je zvala ocem. Odeća i visina bili su Talesinovi, ali držanje, pa čak i aura bili su drugačiji. Sjaj na istočnom nebu je rastao, šireći ružičaste i zlatne pruge. Ona odvrati pogled, ošamućena, kada je novorođeno sunce provirilo preko ivice sveta.
<BR>&nbsp;&nbsp;&nbsp;&nbsp;&nbsp;Kada je Vivijen mogla ponovo da usmeri pogled, čovek se okrenuo ka njoj. Zatreptala je, jer u prvi mah je videla samo siluetu ocrtanu plamenom. Potom joj se oči privikoše i ona prvi put jasno vide šta je postao.
<BR>&nbsp;&nbsp;&nbsp;&nbsp;&nbsp;"Gde je Talesin?"
<BR>&nbsp;&nbsp;&nbsp;&nbsp;&nbsp;"Ovde..." I glas je bio dublji. "Dok se privikava na moje prisustvo i dok se ja privikavam da ponovo budem zaogrnut telom, on će češće dominirati. Ali u ovom času Znaka, Ja moram da vladam."
<BR>&nbsp;&nbsp;&nbsp;&nbsp;&nbsp;"A za šta je ovaj čas najbolji?" upita ona.
<BR>&nbsp;&nbsp;&nbsp;&nbsp;&nbsp;"Za posvećenje Gospe od Avalona..."
<BR>&nbsp;&nbsp;&nbsp;&nbsp;&nbsp;"Ne." Vivijen odmahnu glavom i pusti kamen. "To sam već odbila."
<BR>&nbsp;&nbsp;&nbsp;&nbsp;&nbsp;"Ali ja to zahtevam u ime bogova..."
<BR>&nbsp;&nbsp;&nbsp;&nbsp;&nbsp;"Ako su bogovi toliko moćni, zašto moja majka leži mrtva, i čovek koga sam volela, i moje dete?"
<BR>&nbsp;&nbsp;&nbsp;&nbsp;&nbsp;"Mrtvi?" On podiže jednu obrvu. "Oni više nisu unutar tela, ali svakako znaš da ćeš ih ponovo videti... kao što si ih poznavala i ranije. Zar se ne sećaš... Izarma?"
<BR>&nbsp;&nbsp;&nbsp;&nbsp;&nbsp;Čitavo njeno krhko telo se strese kada je čula ime koje je Ana prizivala dok je rađala Igrenu. Istog časa je ugledala, kratko, ali jasno kao odlomak iz sna, sve one živote u kojima su bili povezani, svaki put se trudeći da ponesu Svetlo još malo dalje...
<BR>&nbsp;&nbsp;&nbsp;&nbsp;&nbsp;"U ovom životu Talesin ti je bio otac, ali nije uvek bilo tako, Vivijen. No, to nije važno. Sada nije najvažnije jedinstvo tela, nego duha. I zato te ponovo pitam - kćeri Avalona, hoćeš li dati smisao svoj patnji koju si videla, i prihvatiti svoju sudbinu?"
<BR>&nbsp;&nbsp;&nbsp;&nbsp;&nbsp;Vivijen je zurila u njega, grozničavo razmišljajući. Nudio joj je moć veću od moći kraljeva. Njena majka proživela je čitav život na ovom ostrvu, i nikada je nije zaista upotrebila. Ali Vivijen je videla neprijatelje. U svetu kojim je vladao Rim, Avalon je mogao da bude tek nešto više od legende, mogao je da čuva drevnu mudrost, ali samo retko posežući da vodi poslove ljudi. Sada se sve menja. Legije su otišle, a Saksonci su uništili sav stari poredak. Iz ovog haosa može se pojaviti nova država, i zašto je ne bi predvodio Avalon?
<BR>&nbsp;&nbsp;&nbsp;&nbsp;&nbsp;"Ako pristanem", polako reče ona, "moraš mi obećati da ćemo zajedno utirati put Branitelju - Svetom Kralju koji će zgaziti Saksonce i zauvek vladati iz Avalona!" Sad joj se činilo da joj je to oduvek bio zadatak, sa Vortimerom, i pre njega, dok je bila Vrhovna sveštenica Avalona u drugim životima, i kada je duh Branitelja živeo u drugim muškarcima. "Tom cilju zaričem ovaj život i kunem se da ću činiti sve što je potrebno da to ispunim."
<BR>&nbsp;&nbsp;&nbsp;&nbsp;&nbsp;Merlin klimnu glavom, i u očima mu se videla drevna tuga i bezvremena radost. "Kralj će doći", reče on, "i vladaće zauvek iz Avalona..."
<BR>&nbsp;&nbsp;&nbsp;&nbsp;&nbsp;Vivijen duboko odahnu i priđe mu.
<BR>&nbsp;&nbsp;&nbsp;&nbsp;&nbsp;On je jedan trenutak stajao i gledao naniže u nju, smešeći se; potom kleče pred nju i ona oseti kako joj usnama dotiče stopala.
<BR>&nbsp;&nbsp;&nbsp;&nbsp;&nbsp;"Blagoslovena bila stopala koja su te dovela ovamo - neka bi ostala ukorenjena u ovom svetom tlu!" On joj položi dlanove odozgo na stopala i čvrsto ih pritisnu, i Vivijen oseti kako njena duša poseže naniže, kroz tabane, pružajući se duboko u Tor. Kada je uspela da opet udahne, moć pokulja ponovo naviše, i ona se zanjiha kao drvo na vetru.
<BR>&nbsp;&nbsp;&nbsp;&nbsp;&nbsp;"Blagoslovena bila tvoja materica; Sveti Gral i posuda života", glas Mu je drhtao, "iz koje se svi ponovo rađamo. Neka bi prenela blagoslov dalje." Kada joj je dodirnuo trbuh, ona oseti njegov poljubac kako gori, čak i kroz haljinu. Pomislila je na Gral, i videla ga kako purpurno blista, kao krv koja je kuljala iz materice njene majke, a onda je ona bila Gral, i iz nje se život izlivao, uvek dalje, u bolu i zanosu.
<BR>&nbsp;&nbsp;&nbsp;&nbsp;&nbsp;Još je drhtala kad joj je poljubio dojke, tvrde i vrele od mleka za dete.
<BR>&nbsp;&nbsp;&nbsp;&nbsp;&nbsp;"Blagoslovene bile tvoje grudi, koje će hraniti svu tvoju decu..."
<BR>&nbsp;&nbsp;&nbsp;&nbsp;&nbsp;Kako je moć navirala naviše, grudi počeše da joj pulsiraju od slatkog bola. Sada su bile pune, za dete koje nije njeno, i znala je da, mada će ubuduće možda rađati drugu decu, uvek će, u neku ruku, hraniti one koji joj nisu deca po telu, već po duhu.
<BR>&nbsp;&nbsp;&nbsp;&nbsp;&nbsp;Merlin je uze za ruke i poljubi joj oba dlana.
<BR>&nbsp;&nbsp;&nbsp;&nbsp;&nbsp;"Neka su blagoslovene tvoje ruke, kojima će Boginja činiti Svoju volju..."
<BR>&nbsp;&nbsp;&nbsp;&nbsp;&nbsp;Vivijen pomisli na Vortimerov stisak, kako popušta u smrti. Za njega je tada bila Boginja, ali želela je da daje život, a ne smrt. Čeznula je da dodirne Igreninu blistavu kosu i Morgozinu svilastu kožu. A ipak, kada je povila prste i osetila njihovu snagu, znala je da, šta god bili pozvani da donose - život ili smrt - moći će to da učine.
<BR>&nbsp;&nbsp;&nbsp;&nbsp;&nbsp;"Blagoslovene bile tvoje usne koje će govoriti Reč Avalona svetu..." On je vrlo nežno poljubi. To nije bio poljubac ljubavnika, ali bio je pun plamena. Ona se zanjiha, mada je bila suviše čvrsto ukorenjena da bi pala. "Voljena moja, ovim te proizvodim za Vrhovnu sveštenicu i Gospu od Avalona, kako bi tvoje odluke imale vlast i nad kraljevima." On joj obujmi glavu dlanovima i poljubi tetovirani polumesec na njenom čelu.
<BR>&nbsp;&nbsp;&nbsp;&nbsp;&nbsp;Na to joj je u lobanji eksplodirala svetlost, i otvorio joj se Vid; zajedno su živeli hiljade života, u hiljadu svetova. Bila je Vivijen, i bila je Ana. Bila je Kaileja, koja je prizvala magle da sakriju Avalon; bila je Dierna, koja je sahranila Karausija na svetom brdu; bila je svaka Vrhovna sveštenica koja je ikada stupila nogom na ovaj Tor. Njihova sećanja se probudiše u njoj, i znala je da od tog časa nikada više neće biti potpuno sama.
<BR>&nbsp;&nbsp;&nbsp;&nbsp;&nbsp;A onda se svest smiri unutar njene lobanje. Vivijen je bila svesna svog tela, i otkrila je da ponovo može da pokreće stopala. A ipak je čoveka pred sobom videla dvostrukim vidom, uspravljeno kamenje je blistalo, i svaka vlat trave iza njih izgledala je oivičena svetlošću. Sada je znala da se, kao i Talesin, zauvek izmenila.
<BR>&nbsp;&nbsp;&nbsp;&nbsp;&nbsp;Dotle se sunce već podiglo iznad bregova na istoku. Vivijen je mogla da pogleda jezero i sveta ostrva i da vidi, još bliže, narod Avalona, kako gleda uvis sa čuđenjem u očima. Talesin pruži ruku i ona je primi.
<BR>&nbsp;&nbsp;&nbsp;&nbsp;&nbsp;Potom Merlin od Britanije i Gospa od Avalona pođoše niz Tor da počnu novi dan.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
