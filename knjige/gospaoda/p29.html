<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;"Dig'i! Vivi, dig'i me!" Igrena je poružala punačke ručice, i Vivijen je, smejući se, podiže na ramena. Igrale su se po čitavoj bašti; dete bi prvo poželelo da siđe i istražuje, a onda da bude podignuto, pa da sve vidi.
<BR>&nbsp;&nbsp;&nbsp;&nbsp;&nbsp;"Auh - muslim da je vreme da te Vivi spusti, mila, dok još imam leđa!" Sa četiri godine, Igrena je imala već gotovo pola Vivijenine visine, i nesumnjivo je bila Talesinova kćer; iako je imala crvenkastiju kosu, oči su im oboma bile istvetno, duboko plave.
<BR>&nbsp;&nbsp;&nbsp;&nbsp;&nbsp;Igrena se veselo zakikota i otapka stazom, goneći leptira.
<BR>&nbsp;&nbsp;&nbsp;&nbsp;&nbsp;Mila Boginjo, pomisli Vivijen dok je gledala odsjaje sunca u tim kovrdžama, kako će lepo biti to dete!
<BR>&nbsp;&nbsp;&nbsp;&nbsp;&nbsp;"Ne, mila", povika ona kada Igrena iznenada skrenu ka živici, "to cveće ne voli da ga bereš!" Ali bilo je prekasno. Igrena je pokušala da dograbi cveće, i iz ogrebotine na dlanu već su joj izvirale crvene kapljice. Lice joj postade purpurno i već je uzimala vazduh za novi vrisak. Vivijen pohita da je podigne u naručje.
<BR>&nbsp;&nbsp;&nbsp;&nbsp;&nbsp;"Mir, mir, lepa moja, je li te nevaljali cvet gricnuo? Vidiš, moraš da paziš. Hajde, daj da poljubim, pa će proći!" Vriska poče da jenjava dok ju je Vivijen njihala u rukama.
<BR>&nbsp;&nbsp;&nbsp;&nbsp;&nbsp;Na nesreću, devojčica je imala pluća jednako razvijena kao i sve ostalo, i svi koji su je čuli, a to je bio gotovo čitav Avalon, već su joj jurili u pomoć.
<BR>&nbsp;&nbsp;&nbsp;&nbsp;&nbsp;"Samo se ogrebala..." poče Vivijen, ali prva među onima što su pristizali bila je njena majka, i pred njom se osetila kao najmlađa novakinja, uprkos plavom polumesecu na čelu.
<BR>&nbsp;&nbsp;&nbsp;&nbsp;&nbsp;"Mislila sam da tebi mogu da je poverim!"
<BR>&nbsp;&nbsp;&nbsp;&nbsp;&nbsp;"Nije joj ništa!" uzviknu Vivijen. "Neka se nauči opreznosti na stvarima koje joj ne mogu ozbiljno nauditi. Ne možeš je zauvek držati pod staklenim zvonom!"
<BR>&nbsp;&nbsp;&nbsp;&nbsp;&nbsp;Ana pruži ruke, i Vivijen, oklevajući, pusti devojčicu.
<BR>&nbsp;&nbsp;&nbsp;&nbsp;&nbsp;"Svoju decu podiži onako kako ti želiš, kad ih budeš imala, ali nemoj mene učiti kako da podižem svoju!" dobaci Ana preko ramena dok je odnosila Igrenu.
<BR>&nbsp;&nbsp;&nbsp;&nbsp;&nbsp;Ako si stvarno tako mudra mati, kako to da su prve dve kćeri koje si podizala sada mrtve, a da je u životu ostala sam ona koju si dala drugim ljudima? Sva crvena od stida, jer okupila se prilična publika, Vivijen uspe da se savlada i oćuti. Nije bila toliko besna da bi rekla jedinu stvar za koju je znala da joj majka nikada ne bi oprostila, i to baš zato što je možda istina.
<BR>&nbsp;&nbsp;&nbsp;&nbsp;&nbsp;Otresla je prašinu sa suknje i strogo se zagledala u Eliju i Silviju, dve najmlađe novakinje. "Je li ona ovčija koža koju ste strugale potpuno čista? Onda, hajde", nastavi ona, pročitavši odgovor u njihovim oborenim očima, "koža neće mirisati ništa lepše od dugog stajanja, i mora se što pre očistiti i usoliti."
<BR>&nbsp;&nbsp;&nbsp;&nbsp;&nbsp;Vivijen odlučno pođe ka štavionici, koja je bila postavljena niz vetar u odnosu na ostale zgrade, a devojke za njom. U ovakvim trenucima pitala se zašto je uopšte želela da bude sveštenica. I dalje je radila iste stvari. Jedina razlika bila je u tome što sada ima mnogo više odgovornosti.
<BR>&nbsp;&nbsp;&nbsp;&nbsp;&nbsp;Kada su se približile jezeru, ona ugleda kako neko iz naroda močvare žurno hita splavom ka njima.
<BR>&nbsp;&nbsp;&nbsp;&nbsp;&nbsp;"To je Heron!" uzviknu Elija. "Šta li hoće? Izgleda da mu se užasno žuri!"
<BR>&nbsp;&nbsp;&nbsp;&nbsp;&nbsp;Vivijen zastade kao ukopana, setivši se saksonskog napada. Ali sigurno nije to - Vortimer je pre dve godine drugi put potisnuo Hengesta nazad na Tanatus. Devojke su već trčale ka obali. Ona pođe za njima, ali sporije.
<BR>&nbsp;&nbsp;&nbsp;&nbsp;&nbsp;"Gospo!" Čak i u očajničkoj žurbi, Heron ju je svečano pozdravio. Otkako je donela Gral da ih spase, narod iz močvare poštovao ju je isto koliko i Gospu od Avalona, a ona nikako nije mogla da ih ubedi da prestanu.
<BR>&nbsp;&nbsp;&nbsp;&nbsp;&nbsp;"Šta se desilo, Herone? Je li neka nesreća? Jesu li došli Saksonci?"
<BR>&nbsp;&nbsp;&nbsp;&nbsp;&nbsp;"Nije opasnost po nas!" On se ispravi. "Odveli su dobrog sveštenika - oca Srećnog - ljudi su došli i odveli ga!"
<BR>&nbsp;&nbsp;&nbsp;&nbsp;&nbsp;"Neko je odveo oca Fortunatusa?" Vivijen se namršti. "Ali, zašto?"
<BR>&nbsp;&nbsp;&nbsp;&nbsp;&nbsp;"Kažu da ima loše misli koje se njihovom bogu ne dopadaju." Heron odmahnu glavom, očito nesposoban da razume u čemu je problem.
<BR>&nbsp;&nbsp;&nbsp;&nbsp;&nbsp;Vivijen je bila jednako zbunjena, iako se sećala kako je Fortunatus rekao da neki hrišćani smatraju njegove ideje za jeres.
<BR>&nbsp;&nbsp;&nbsp;&nbsp;&nbsp;"Hodi, Gospo! Tebe će slušati!"
<BR>&nbsp;&nbsp;&nbsp;&nbsp;&nbsp;Vivijen je sumnjala u to. Njegova vera bila je dirljiva, ali izgledalo joj se mnogo lakše da poplaši saksonsku bandu nego da se snađe u svađama dve hrišćanske sekte. Činilo joj se da svedok sa Avalona neće ostaviti neki naročito povoljan utisak na Fortunatusove nadređene.
<BR>&nbsp;&nbsp;&nbsp;&nbsp;&nbsp;"Pokušaću da pomognem, Herone. Ti se vrati, a ja ću govoriti sa Gospom od Avalona. Samo to mogu da ti obećam..."
<BR>
<BR>&nbsp;&nbsp;&nbsp;&nbsp;&nbsp;Vivijen je očekivala da njena majka odbaci Heronovu priču s učtivim žaljenjem, ali, začudo, izgledalo je da se ipak zabrinula.
<BR>&nbsp;&nbsp;&nbsp;&nbsp;&nbsp;"Mi jesmo odvojeni od Inis Vitrina, ali i dalje postoji veza između nas", govorila je Ana, mršteći se. "Čujem da nas oni ponekad sanjaju, a kada kod njih vladaju nevolje, i naš posao trpi. Ako hrišćanski fanatici ispune ostrvo mržnjom i strahom, posledice ćemo osetiti i mi u Avalonu."
<BR>&nbsp;&nbsp;&nbsp;&nbsp;&nbsp;"Ali šta možemo da učinimo?"
<BR>&nbsp;&nbsp;&nbsp;&nbsp;&nbsp;"Već neko vreme se mislim da bi Avalon trebalo više da zna o vođama u spoljašnjem svetu i o njihovoj politici. U ranija vremena, Gospa od Avalona često je putovala i savetovala prinčeve. Otkako su došli Saksonci, to je postalo nepreporučljivo. Ali zemlja je sada mnogo sigurnija nego proteklih godina."
<BR>&nbsp;&nbsp;&nbsp;&nbsp;&nbsp;"Hoćeš li ići, Gospo?" zaprepašćeno upita Julilja.
<BR>&nbsp;&nbsp;&nbsp;&nbsp;&nbsp;Ana odmahnu glavom. "Mislila sam da pošaljem Vivijen. A uz put će moći da se raspita za tog Fortunatusa. Takvo iskustvo biće joj od koristi."
<BR>&nbsp;&nbsp;&nbsp;&nbsp;&nbsp;Vivijen je piljila u nju. "Ali ja ne znam ništa o politici i prinčevima..."
<BR>&nbsp;&nbsp;&nbsp;&nbsp;&nbsp;"Neću te poslati samu. Sa tobom će poći i Talesin. Rimljanima ćete reći da si njegova kćer - to će moći da razumeju."
<BR>&nbsp;&nbsp;&nbsp;&nbsp;&nbsp;Vivijen brzo pogleda majku. Je li to bio odgovor na pitanje koje se ni ona ni Talesin nikada nisu usudili da postave? Ili joj je Gospa govorila kako treba da se ponaša? No, ma kakav razlog bio, razmišljala je devojka dok se spremala za putovanje, odabrala joj je jedinog saputnika sa kojim bi Vivijen uopšte pristala da napusti Avalon.
<BR>
<BR>&nbsp;&nbsp;&nbsp;&nbsp;&nbsp;Fortunatusov trag odveo ih je u Ventu Belgarum, čiji su čvrsti zidovi nosili tragove varvarskih napada, ali su i dalje stajali. Rekli su im da je glavni magistrat, čovek po imenu Elafije, trenutno domaćin biskupu koji im je došao u posetu, istom onom Germaniju koji im je bio toliko koristan protiv Pikta, pre deset godina. No, ovom prilikom njegova poseta bila je usmerena protiv njegovih, hrišćana. Dvojica britanskih biskupa bila su smenjena, a jedan broj sveštenika zatvoren, dok ne uvide u čemu su grešili.
<BR>&nbsp;&nbsp;&nbsp;&nbsp;&nbsp;"Fortunatus je nesumnjivo među njima", reče Talesin dok su jahali kroz utvrđenu kapiju. "Podigni šal da pokriješ kosu, mila. Ti si čedna devica iz dobre porodice, sećaš se?"
<BR>&nbsp;&nbsp;&nbsp;&nbsp;&nbsp;Vivijen ga pobunjenički pogleda, ali ga je ipak poslušala. Već je izgubila raspravu o putovanju u muškoj odeći, ali zarekla se da će, ako ikada postane Gospa od Avalona, uvek nositi odeću koja joj odgovara.
<BR>&nbsp;&nbsp;&nbsp;&nbsp;&nbsp;"Pričaj mi o tom Germaniju", reče ona. "Verovatno neće hteti da razgovara sa mnom, ali dobro je poznavati neprijatelja."
<BR>&nbsp;&nbsp;&nbsp;&nbsp;&nbsp;"On je sledbenik Martina, biskupa u Galiji, u Cezarodunumu, koga tamo sada poštuju kao sveca. Sveti Martin bio je imućan čovek koji je razdelio svu svoju imovinu, i čak je i ogrtač prepolovio da ga podeli sa nekim siromahom. Germanije propoveda protiv nejednakosti u bogatstvu, i zato je omiljen u narodu."
<BR>&nbsp;&nbsp;&nbsp;&nbsp;&nbsp;"To mi se ne čini tako loše", primeti Vivijen, priterujući svog ponija tik kraj njegove mule. Posle Lindinisa i Durnovarije, počinjala je da se privikava na gradove, ali Venta je bila daleko najveći grad koji je ikada videla. Njen poni nervozno se trzao od mase sveta, baš kao i ona.
<BR>&nbsp;&nbsp;&nbsp;&nbsp;&nbsp;"Da, ali masu brže ponese strah nego logika. Zato im on govori da će goreti u paklu ako ne budu imali dovoljno vere da bi im njihov bog oprostio, a, naravno, samo sveštenici rimske crkve imaju prava da određuju ko je dovoljno veran. On propoveda da je vandalska okupacija Rima, kao i naše nevolje sa Saksoncima, samo kazna božija zbog grehova bogataša. U ovako nesigurnim vremenima, takva filozofija veoma je privlačna."
<BR>&nbsp;&nbsp;&nbsp;&nbsp;&nbsp;Vivijen klimnu glavom. "Da... svi želimo da okrivimo nekoga. A pretpostavljam da se Pelagije, i njegovi sledbenici, baš ne slažu s tim?"
<BR>&nbsp;&nbsp;&nbsp;&nbsp;&nbsp;Upravo su prolazili širokom ulicom što je vodila ka forumu. Stražar na kapiji rekao je da se jereticima sudi u bazilici.
<BR>&nbsp;&nbsp;&nbsp;&nbsp;&nbsp;"Sam Pelagije je mrtav već mnogo godina. Njegovi sledbenici uglavnom su ljudi iz stare rimljanske kulture, dobro obrazovani i navikli da misle svojom glavom. Njima se čini logičnije da će bog pre nagraditi dobronamernost i pravedno delovanje nego slepu veru."
<BR>&nbsp;&nbsp;&nbsp;&nbsp;&nbsp;"Drugim rečima, oni misle da je važnije šta čovek čini nego u šta veruje, dok rimljanski sveštenici misle obrnuto..." zaključi Vivijen, i Talesin joj se nasmeši sa odobravanjem.
<BR>&nbsp;&nbsp;&nbsp;&nbsp;&nbsp;Dvojica ljudi protrčaše kraj njih i poplašiše joj ponija. Talesin pruži ruku da preuzme uzde, a onda pogleda napred, pošto je zbog svoje i muline visine mogao da vidi dalje.
<BR>&nbsp;&nbsp;&nbsp;&nbsp;&nbsp;"Nekakav nered - možda bi trebalo da ostanemo..."
<BR>&nbsp;&nbsp;&nbsp;&nbsp;&nbsp;"Ne", reče Vivijen, "želim da vidim." Nastavili su, polako, dok nisu stigli do trga.
<BR>&nbsp;&nbsp;&nbsp;&nbsp;&nbsp;Pred bazilikom se skupljala masa sveta. Čulo se mrmljanje nalik na prvo mumlanje grmljavine pred oluju. Mnogi od okupljenih nosili su jednostavnu radničku odeću, ali ali videla se i fino tkana nošnja, mada sada iznošena i prljava. Najverovantije izbeglice, kojima je takođe stalo da nađu žrtvenog jarca na kome će iskaliti sve svoje jade. Talesin se saže sa mule da upita šta se dešava.
<BR>&nbsp;&nbsp;&nbsp;&nbsp;&nbsp;"Jeretici!" Upitani čovek pljunu na kaldrmu. "Ali biskup Germanije će ih srediti, svakako, i spašće ovu grešnu zemlju!"
<BR>&nbsp;&nbsp;&nbsp;&nbsp;&nbsp;"Izgleda da smo stigli na pravo mesto", mirno reče Talesin, ali lice mu je bilo mračno.
<BR>&nbsp;&nbsp;&nbsp;&nbsp;&nbsp;U pogrešno vreme... pomisli Vivijen, suviše zgrožena da bi išta rekla.
<BR>&nbsp;&nbsp;&nbsp;&nbsp;&nbsp;Vrata bazilike se otvoriše, i dva čoveka u stražarskim uniformama iziđoše i postaviše se sa obe strane. Mrmljanje u masi se pojača. Ugledaše blesak zlata kada je izišao sveštenik, noseći vezeni plašt preko bele tunike. To je svakako biskup lično, zaključi Vivijen, jer imao je nekakav čudan šešir i nosio je ukrašen i pozlaćen štap nalik na pastirski.
<BR>&nbsp;&nbsp;&nbsp;&nbsp;&nbsp;"Narode Vente!" povika on, i žamor se pretvori u prigušeno mrmljanje. "Bolno ste patili od paganskih mačeva. Razbojnici su harali ovom zemljom ka vukovi. Obraćali ste se Bogu - na kolenima ste ga pitali zašto vas kažnjava."
<BR>&nbsp;&nbsp;&nbsp;&nbsp;&nbsp;Biskup mahnu štapom iznad glava i svi se pognuše, cvileći. Germanije ih na trenutak odmeri, a onda nastavi nešto mirnije.
<BR>&nbsp;&nbsp;&nbsp;&nbsp;&nbsp;"Dobro ste pitali, deco moja, ali nije trebalo da molite Gospoda sa nebesa za milost, jer On čini po Svojoj volji, i samo Njegovom milošću možemo izbeći prokletstvo."
<BR>&nbsp;&nbsp;&nbsp;&nbsp;&nbsp;"Moli se za nas, Germanije!" povika neka žena.
<BR>&nbsp;&nbsp;&nbsp;&nbsp;&nbsp;"Još bolje - očistiću ovu zemlju. Svako od vas je rođen u grehu, i samo vera vas može spasti. A što se tiče Britanije, ovu pošast doneli su vam grehovi vaših vladara. Ali ko visoko leti, nisko pada. Pagani su bili srp u ruci Božjoj. Oni koji su jeli za bogatom trpezom, sada prose za koricu hleba, a oni koji su nosili svilene haljine, sada hode u ritama." On istupi, ponovo zamahnuvši onim savijenim štapom.
<BR>&nbsp;&nbsp;&nbsp;&nbsp;&nbsp;"Tako je! Tačno! Bože, smiluj nam se!" Ljudi su se busali u grudi, bacajući se ničice na kamen.
<BR>&nbsp;&nbsp;&nbsp;&nbsp;&nbsp;"Razmetali su se da će ih spasti njihova dela i govorili su da njihovo bogatstvo dokazuje ljubav Božju. Gde im je sad ljubav Božja? Pogani Pelagijevi jeretici su vas zaveli, ali milošću našeg Oca Nebeskog mi ćemo ih pročistiti!"
<BR>&nbsp;&nbsp;&nbsp;&nbsp;&nbsp;Izgleda kao da je upravo i sam uzeo sredstvo za čišćenje, pomisli Vivijen; oči su mu bile iskočalene, i sa usana mu je prskala pljuvačka. Kako iko može da veruje u takve stvatri? No, ljudi su urlali u zanosu odobravanja. Njen poni pribijao se uz Talesinovu mulu, kao da čak i on želi da ga neko zaštiti.
<BR>&nbsp;&nbsp;&nbsp;&nbsp;&nbsp;Vika se pojača kada su kroz vrata izišli novi stražari, gurajući pred sobom tri čoveka. Vivijen se ukoči, ne želeći da poveruje kako je jedan od tih okovanih nesrećnika Fortunatus. No, kao da je osetio njemu misao, prvi zatvorenik se ispravi i pogleda masu uz žalostan osmeh. Lice mu je bilo puno modrica i kosa raščupana, ali prepoznala je monaha sa kojim se sprijateljila. Potom stražari počeše da ih guraju niz stepenice.
<BR>&nbsp;&nbsp;&nbsp;&nbsp;&nbsp;"Jeretici!" urlali su ljudi. "Đavoli! Vi ste navukli pagane na nas!"
<BR>&nbsp;&nbsp;&nbsp;&nbsp;&nbsp;Da bar jesu, pomisli Vivijen. Kad bi sada naišla vojska pagana, mogla bi da rasturi ovaj poludeli skup.
<BR>&nbsp;&nbsp;&nbsp;&nbsp;&nbsp;"Kamenujte ih!" povika neko, i sledećeg trenutka čitav forum prihvati taj uzvik. Ljudi su se saginjali da iščupaju kamenje iz kaldrme. Vivijen je videla kako ga bacaju; primetila je da je Fortunatusu glava okrvavljena; potom se masa sklopi oko njega.
<BR>&nbsp;&nbsp;&nbsp;&nbsp;&nbsp;Biskup je dugo stajao i gledao, sa izrazom zgroženog zadovoljstva. Potom, kao da se prekasno setio kako bi hrišćani trebalo da budu ljubitelji mira, on se obrati jednom stržaru, i vojnici upadoše u gužvu, zamahujući drškama koplja.
<BR>&nbsp;&nbsp;&nbsp;&nbsp;&nbsp;Čim je počela da prima udarce umesto da ih zadaje, masa poče da se rastače, i ubrzo se pretvori u nekoliko nemirnih grupa pod kontrolom stražara. Kada je borba počela, sveštenici su se povukli u baziliku. Čim je Vivijen mogla da vidi šta se dešava pred vratima, ona podbode svog ponija.
<BR>&nbsp;&nbsp;&nbsp;&nbsp;&nbsp;"Vivijen, šta to radiš?" Talesinova mula odmah pođe za njom. No, ona je već stigla do skljokanih prilika koje su ostale u srcu borbe. Neki su već ječali i pokušavali da ustanu, ali tri čoveka ležala su potpuno nepomično, okruženi rasutim kamenjem.
<BR>&nbsp;&nbsp;&nbsp;&nbsp;&nbsp;Vivijen skoči sa konja i naže se nad Fortunatusom. Preko starih rana sada mu je ponovo tekla krv. Jedno oko bilo mu je zatvoreno od otoka. Ona uplašeno potraži puls, i čim ga je dodirnula, drugo oko se otvori. Ona mu blago okrete glavu tako da može da je vidi.
<BR>&nbsp;&nbsp;&nbsp;&nbsp;&nbsp;"Ljupka gospo..." On zbunjeno zatrepta. "Ali ovo nije Vilinska zemlja."
<BR>&nbsp;&nbsp;&nbsp;&nbsp;&nbsp;"Oče Fortunatuse, kako se osećate?" On je još trenutak piljio u nju, a onda se nasmešio.
<BR>&nbsp;&nbsp;&nbsp;&nbsp;&nbsp;"Pa, to si ti... moja devica sa brega. Ali kosa ti je porasla... šta ti radiš ovde?"
<BR>&nbsp;&nbsp;&nbsp;&nbsp;&nbsp;"Došla sam da vam pomognem. Da sam samo stigla ranije! Ali sada ćemo vas odneti i ponegovaćemo vas i sve će biti dobro!"
<BR>&nbsp;&nbsp;&nbsp;&nbsp;&nbsp;Fortunatus pokuša da odmahne glavom, ali se trže i ostade da nepomično leži. "Mogao sam da pobegnem od biskupovih ljudi", šapnu on. "Mislio sam da naprosto pređem u Vilinsku zemlju. Ali dugujem mu pokornost."
<BR>&nbsp;&nbsp;&nbsp;&nbsp;&nbsp;"Ne dam da se vratite, pa da ponovo pokušaju da vas ubiju!" povika Vivijen.
<BR>&nbsp;&nbsp;&nbsp;&nbsp;&nbsp;U njegovom osmehu bilo je ogromnog mira. "Ne... sada mi je ostalo još samo malo da pređem."
<BR>&nbsp;&nbsp;&nbsp;&nbsp;&nbsp;Ponekad je neki bolesnik koga bi narod iz močvare doneo u Avalon i umirao, i sada, ispod krvi, prepoznala je slično bledilo i modre prelive na nosu i slepoočnicama. Neko mlađi možda bi i preživeo ove povrede, ali Fortunatusa je upravo izdavalo srce.
<BR>&nbsp;&nbsp;&nbsp;&nbsp;&nbsp;"Hoćeš li se moliti za mene?"
<BR>&nbsp;&nbsp;&nbsp;&nbsp;&nbsp;Sada je Vivijen piljila u njega. "Ali ja sam paganka... sveštenica!" Pokazala je polumesec na čelu.
<BR>&nbsp;&nbsp;&nbsp;&nbsp;&nbsp;"Bojim se da sam zapravo veći jeretik nego što Germanije čak i sluti", šapnu Fortunatus, "jer ne mislim da se Bog može zatvoriti u kutijice u koje ljudi pokušavaju da Ga smeste. Ako je On Otac, onda može svakako da bude i Majka, i ako je tako, zar nije Boginja kojoj služiš samo još jedno Njegovo obličje?"
<BR>&nbsp;&nbsp;&nbsp;&nbsp;&nbsp;Vivijenina prva reakcija bila je gnev; onda se setila trenutka Jedinstva kada se vratila kroz maglu u Avalon. Moć koju je tada osetila nije bila ni muška ni ženska.
<BR>&nbsp;&nbsp;&nbsp;&nbsp;&nbsp;"Možda je tako..." promrmlja ona. "Moliću se Jednom koje je iznad svih razlika da te privede Svetlu." Primetila je grč bola na njegovom licu; potom poče pliće da diše.
<BR>&nbsp;&nbsp;&nbsp;&nbsp;&nbsp;"Često sam mislio... da će smrt biti... kao kad pređeš među vile. Korak ka unutra i u stranu... izvan ovog sveta."
<BR>&nbsp;&nbsp;&nbsp;&nbsp;&nbsp;Vivijen su oči pekle od suza, ali klimnula je glavom i uhvatila ga za ruku. Usne mu se pokretoše kao da pokušava da se nasmeši. Potom osmeh poče da bledi.
<BR>&nbsp;&nbsp;&nbsp;&nbsp;&nbsp;Vivijen je sedela kraj njega, osećajući kako život kaplje iz starca kao voda iz napukle činije. Činilo joj se vrlo dugo, ali kada je podigla pogled sa ispražnjenog tela, Talesin je tek zaustavljao mulu kraj nje. Ona odmahnu glavom, pokušavajući da ne plače.
<BR>&nbsp;&nbsp;&nbsp;&nbsp;&nbsp;"Mrtav je, ali neću im dati njegovo telo. Pomozi mi da ga odnesem."
<BR>&nbsp;&nbsp;&nbsp;&nbsp;&nbsp;Bard se okrete u sedlu i načini prstima znak, mrmljajući čaroliju zbrke. Shvativši njegovu nameru, Vivijen mu se pridruži. "Vi nas ne vidite... Vi nas ne čujete... Ovde nije bilo nikoga..." Neka hrišćani misle kako su Fortunatusa odneli demoni, ako tako žele, samo neka ih ne vide.
<BR>&nbsp;&nbsp;&nbsp;&nbsp;&nbsp;Talesin podiže starog sveštenika sebi preko sedla i pomože Vivijeni da uzjaše ponija, a potom raširi svoj ogrtač preko tela, uze obe uzde i polako pođe preko trga. Opsena ih je štitila dok nisu izišli iz grada. Vivijen bi najradije sahranila starca na njegovom svetom ostrvu, kraj kamena sa koga je prelazio u Vilinsku zemlju, ali Talesin je znao za jednu hrišćansku kapelu, sada napuštenu, ali i dalje svetu. Tu su ga položili, uz druidske obrede, a Vivijen, setivši se onog trenutka u magli kada se sjedinila sa Svetlošću i dokučila da su sve istine Jedno, pomislila je da Fortunatusu to svakako ne bi smetalo.
<BR>
<BR>&nbsp;&nbsp;&nbsp;&nbsp;&nbsp;Iako je prvi deo putovanja završen promašajem, ostatak je bio mnogo uspešniji, mada Vivijen uopšte nije marila za to. Otputovali su u Londinium, gde se Vrhovni kralj, sa svojim snažnim sinovima, trudio da održi privid vladavine. Vivijen je prepoznala Vortimera, onoga koji je došao u Avalon, iako je sada izgledao stariji. U prvi mah pobrkao ju je sa Anom; nije mu rekla da je ona bila sveštenica koja je pod velovima predstavljala Devicu u njegovom obredu. On je bio tiho ponosan na svoje uspehe protiv varvara, i ona nije nimalo sumnjala u njegovu odanost Avalonu.
<BR>&nbsp;&nbsp;&nbsp;&nbsp;&nbsp;Njegov otac, Vortigern, bio je sasvim drugačiji: matori lisac, sada oženjen riđokosom Saksonkom. Dugo je vladao i mnogo preturio preko glave, i Vivijen je procenila da bi rado prihvatio svaki savez koji bi mu pomogao da održi moć. Ispričala mu je kako biskup Germanije svojim fanatizmom deli zemlju, iako se nije mnogo nadala da Vrhovni kralj želi ili može da preduzme nešto protiv njega. Ali poruku koju mu je donela od Gospe od Avalona, to je saslušao; Britanije radi, bio je spreman da se susretne sa svojim starim suparnikom Ambrozijem i da razgovara o saradnji, ukoliko se susret organizuje na neutralnom tlu.
<BR>&nbsp;&nbsp;&nbsp;&nbsp;&nbsp;Potom ih je put vodio na zapad, ka uporištima u koja Saksonci još nisu stigli. U Glevumu je Ambrozije Aurelijanus, čiji se otac proglasio za imperatora i nadmetao se sa Vortigernom ko će dobiti suverenu vlast, prikupljao ljude. Sa zanimanjem je saslušao Gospinu poruku, jer iako je bio hrišćanin, od one razumne vrste, poštovao je druide i filzofe, i ranije se već sretao sa Talesinom.
<BR>&nbsp;&nbsp;&nbsp;&nbsp;&nbsp;Bio je to visok čovek četrdesetih godina, crnokos i sa orlovskim, rimljanskim izgledom, ali većina njegovih ratnika bili su mladi. Jedan od njih, mršavi, plavokosi momak po imenu Uter, bio je gotovo njenih godina. Talesin ju je bockao da je stekla obožavaoca, ali ona ih je bojicu ignorisala. U poređenju sa princom Vortimerom, taj Uter je bio dete.
<BR>&nbsp;&nbsp;&nbsp;&nbsp;&nbsp;Ambrozije je saslušao njenu žalbu na Germanija sa nešto saosećanja, jer i sGm je poticao iz klase koju je galski biskup tako rado napadao. No, Venta Belgarum nalazila se na delu ostrva koje više nije bilo saveznik ni njemu ni Vortigernu, a u svakom slučaju, svetovni vladar nije imao nikakvu vlast nad crkvenim licima. Njegov odgovor bio je mnogo učtiviji od odgovora Vrhovnog kralja, ali Vivijen je osećala da ni njegovo delanje u tom smislu neće biti ništa korisnije.
<BR>&nbsp;&nbsp;&nbsp;&nbsp;&nbsp;Kada su ona i Talesin pošli putem ka Avalonu, smrknuto je razmišljala da li da prokune Fortunatusove ubice; zaustavilo ju je samo nejasno uverenje da im je sGm stari sveštenik verovatno oprostio.
<BR>
<BR>&nbsp;&nbsp;&nbsp;&nbsp;&nbsp;Ubedivši Vortigerna i Ambrozija da razmisle o savezu, Vivijen je posejala seme jedinstva Britanije, ali prvi izdanci pojavili su se tek naredne godine. Stigla je vest da Saksonci ponovo okupljaju snage istočno od Kantijuma, i Vortimer, rešen da ih ovog puta uništi, obratio se Avalonu. I tako je ispalo da je, tik pred Beltan, Gospa od Avalona otišla sa svetog ostrva i otputovala na istok, sa svojom starijom kćeri, sveštenicama i bardom, kako bi se sastala sa prinčevima Britanije.
<BR>&nbsp;&nbsp;&nbsp;&nbsp;&nbsp;Za većanje je bio određen Sorviodunum, gradić na obali reke, gde se put sa severa ukrštao sa glavnim drumom iz Vente Belgarum. Raskrsnica je bila prijatno mesto, u senci drveća, otvoreno prema prostranoj ravnici na severu. Kada su putnici iz Avalona stigli, okolne livade bile su prošarane šatorima, nalik na nekakvo neobično prolećno cveće.
<BR>&nbsp;&nbsp;&nbsp;&nbsp;&nbsp;"Mi sa istoka prolivli smo krv za odbranu Britanije", rekao je Vortigern sa svoje klupe pod hrastovim stablom. On nije bio krupan rastom, ali i dalje je bio snažan, a u kosi je imao više sedih nego što je Vivijen pamtila. "U poslednjem pohodu, moj sin Kategirn kupio je svojim životom život Hengestovog brata, na ušću Ritergabela. Tela naših ljudi pretvorila su se u zid koji je sprečio Saksonce da stignu do vas." On pokaza krovove Sorviodunuma koji su mirno počivali na suncu.
<BR>&nbsp;&nbsp;&nbsp;&nbsp;&nbsp;"I čitava Britanija vam je zahvalna", mirno reče Ambrozije sa druge strane kruga.
<BR>&nbsp;&nbsp;&nbsp;&nbsp;&nbsp;"Stvarno?" odvrati Vortimer. "Lako je govoriti, ali reči neće zaustaviti Saksonce." I on je izgledao stariji, više nije bio blistavi mladić koji se posvetio Boginji, nego dokazani ratnik. No, lice mu je i dalje ostalo isto, sa istim divljim ponosom sokola u zelenim očima.
<BR>&nbsp;&nbsp;&nbsp;&nbsp;&nbsp;Heroj, pomisli Vivijen dok ga je posmatrala, sedeći kraj majke. Sada je on Branitelj. Svi su znali da su ovaj sastanak udesile sveštenice, ali nije bilo politički zgodno da se to javno prizna. Izaslanstvo Avalona bilo je smešteno u senci živice, dovoljno blizu da sve vide i čuju.
<BR>&nbsp;&nbsp;&nbsp;&nbsp;&nbsp;"Može li išta da ih zaustavi?" upita jedan stariji čovek. "Koliko god da ih pobijemo, iz Germanije stižu novi i novi..."
<BR>&nbsp;&nbsp;&nbsp;&nbsp;&nbsp;"Možda, ali ako budemo snažni, potražiće sebi lakši plen. Neka se obruše na Galiju, kao što su učinili Franci. Možemo ih oterati! Dovoljan bi bio još samo jedan pohod. Mene više brine kako da ih sprečimo da ponovo dođu."
<BR>&nbsp;&nbsp;&nbsp;&nbsp;&nbsp;"Tako je", reče Ambrozije. Izgledao je na oprezu, kao da traga za dubljim značenjem u Vortimerovim rečima. Vortigern se glasno nasmeja. Pričalo se da je došao samo zato što ga je sin nagovorio, i da se ne nada da će išta postići.
<BR>&nbsp;&nbsp;&nbsp;&nbsp;&nbsp;"Dobro znaš šta je za to potrebno", reče Vrhovni kralj. "Godinama sam se oko toga gložio sa tvojim ocem. Svejedno da li će biti imperator ili kralj, mora postojati jedan vladar kome će se pokravati čitava Britanija. I Rim je tako uspevao da stolećima zadržava varvare."
<BR>&nbsp;&nbsp;&nbsp;&nbsp;&nbsp;"A ti bi theo da se pokoravamo tebi?" uzviknu jedan od Ambrozijevih ljudi. "Da predamo ovce na čuvanje onom ko je pozvao vukove?"
<BR>&nbsp;&nbsp;&nbsp;&nbsp;&nbsp;Vortigern se okrete ka njemu, i Vivijen je tog časa shvatila kako je uspeo da tolike godine zadrži moć.
<BR>&nbsp;&nbsp;&nbsp;&nbsp;&nbsp;"Poslao sam vukove da se bore protiv vukova, kao što su činili i Rimljani. Ali pre nego što sam se nagodio sa Hengestom, izgubio sam glas preklinjući svoje ljude da uzmu mač u svoje ruke i sami se brane - preklinjao sam ih, kao što sada preklinjem vas!"
<BR>&nbsp;&nbsp;&nbsp;&nbsp;&nbsp;"Nismo mogli da isplatimo Hengesta, i zato se okrenuo protiv nas", reče Vortimer, mnogo mirnije. "Od tada je ono malo što su njegove horde ostavile bilo potrošeno na borbu protiv njih. A šta ste vi učinili, tamo u vašim mirnim planinama? Moramo da imamo ljude i sredstva za njih - ne samo za ovaj pohod, nego svake godine, kako bismo zaštitili ono što smo povratili."
<BR>&nbsp;&nbsp;&nbsp;&nbsp;&nbsp;"Naše zemlje su opustošene, ali kroz nekoliko godina mira mogle bi da se iscele", preuze reč Vortigern. "A onda bi naše snage, ujedinjene, bile dovoljno jake da se probijemo kroz močvare i šume, koje štite Angle, i da opet zauzmemo zemlje Icena."
<BR>&nbsp;&nbsp;&nbsp;&nbsp;&nbsp;Ambrozije je ćutke sedeo, ali nije skidao pogled sa Vortimera. Po prirodi stvari, mogao je očekivati da će nadživeti starca; ovaj mladić biće mu pravi suparnik, ili saveznik.
<BR>&nbsp;&nbsp;&nbsp;&nbsp;&nbsp;"Odavno svi poštujemo tvoju odvažnost i pobede", polako reče on, "i svakako ti je na tome zahvalna čitava Britanija. Da nije bilo vas, vukovi bi nam odavno skočili za grlo. Ali ljudi žele da učestvuju u odlučivanju ko će trošiti njihov novac i koga će slediti. Tvoj narod ti duguje odanost. Ljudi sa zapada ne."
<BR>&nbsp;&nbsp;&nbsp;&nbsp;&nbsp;"Ali tebe će pratiti!" uzviknu Vortimer. "Tražim samo da se borite, ti i tvoj narod, uz nas!"
<BR>&nbsp;&nbsp;&nbsp;&nbsp;&nbsp;"Možda ti tražiš samo to, ali tvoj otac, čini mi se, želi da ga priznamo za vođu", odvrati Ambrozije. Nastupi teška tišina. "Evo šta pristajem", nastavi on. "Otvoriću svoja skladišta i poslaću vam sve što vam je potrebno za rat. Ali neću jahati pod Vortigernovom zastavom."
<BR>&nbsp;&nbsp;&nbsp;&nbsp;&nbsp;Skup se rasturi u opštoj raspravi. Vivijeni su oči bile pune suza razočaranja, ali dok je žmirkala da ih otera, shvatila je da je Vortimer gleda sa nekakvom očajničkom nadom. Muška mudrost ga je izneverila. Šta je ostalo do da zatraži savet Avalona? Nije se začudila kada je okrenuo leđa ostalima i pošao ka njima.
<BR>
<BR>&nbsp;&nbsp;&nbsp;&nbsp;&nbsp;Vivijen je čitavog života slušala o Plesu Divova, ali nikada nije bila tamo. Jašući duž reke ka severu, željno je iščekivala da ugleda prvu mrlju tamnog kamena u ravnici. No, prvi ju je video Talesin, ionako najviši od njih, i pokazao je Vortimeru, a zatim Vivijen i Ani. Vivijeni je bilo milo što im je princ ovo omogućio. Kada je zamolio Gospu od Avalona da predskaže budućnost, ona mu je odvratila da se to najbolje može učiniti tako što bi iskoristili moć iz jednog obližnjeg drevnog mesta. Vivijen se pitala je li to bila istina, ili samo Ana nije želela da se bavi magijom pred mnogim radoznalim očima.
<BR>&nbsp;&nbsp;&nbsp;&nbsp;&nbsp;Tročasovno jahanje svakako je bilo dovoljno da obeshrabri dokone radoznalce. Iako je popodnevno sunce bilo toplo, Vivijen uzdrhta. Ravnica se činila beskonačna, pod beskonačnim nebom; osećala se neobično ranjivo, kao mrav što gamiže po kamenom putu. Ali tamne tačkice postepeno su rasle. Sada je mogla da razabere pojedinačno kamenje.
<BR>&nbsp;&nbsp;&nbsp;&nbsp;&nbsp;Dobro je poznavala kameni krug na vrhu Tora, ali ovaj je bio veći, okružen velikim rovom, a kamenje je bilo tačno uobličeno; većina onog koje je još stajalo imala je poprečne kamene grede, tako da je sve zajedno odavalo utisak pre zgrade nego svetog gaja. Neko kamenje je popadalo, ali to je tek neznatno umanjilo njihovu moć. Mada je trava oko kruga bila zelena i gusta, unutra je rasla tek poneka bledunjava vlat. Čula je da unutar kruga sneg nikada ne pada, niti se zadržava na kamenju.
<BR>&nbsp;&nbsp;&nbsp;&nbsp;&nbsp;Kad su se još primakli, primetila je deliće okolnog kamenja kako vire iz tla. Unutar prstena nalazio se manji krug stubova, kao i četiri visoka, u polukrugu oko kamena-oltara. Pitala se u kakve stvarnosti se može proći kroz te tamne kapije. Sjahali su i sapeli konje - u ravnici nije bilo drveća za koje bi mogli da ih privežu. Vivijen, obuzeta radoznalošću, obiđe oko spoljašnjeg rova.
<BR>&nbsp;&nbsp;&nbsp;&nbsp;&nbsp;"Pa, šta misliš?" upita je Talesin kada se vratila.
<BR>&nbsp;&nbsp;&nbsp;&nbsp;&nbsp;"Čudno, ali stalno mislim na Avalon - ili pre na Inis Vitrin, gde obitavaju monasi. Teško da dva mesta mogu više da se razlikuju, ali unutrašnji krug gotovo je iste veličine kao krug koliba oko njihove crkve."
<BR>&nbsp;&nbsp;&nbsp;&nbsp;&nbsp;"Tako je", reče Talesin žurno, gotovo sa strepnjom. Od prethodne večeri je postio, kako bi se pripremi za svoj udeo u predstojećoj magiji. "Prema našim predanjima, ovo mesto sagradili su mudraci koji su došli preko mora, iz Atlantide, u pradavna vremena, a verujemo da je svetac koji je zasnovao monašku zajednicu na Inis Vitrinu bio jedan od njih, ponovo rođen. Svakako je bio gospodar drevnog znanja i poznavao je načela razmera i broja. A postoji i još jedan razlog što se ovde oseća prisustvo Avalona." On pokaza preko ravnice, ka zapadu. "Jedna od linija moći pruža se odavde pravo do svetog kladenca."
<BR>&nbsp;&nbsp;&nbsp;&nbsp;&nbsp;Vivijen klimnu glavom i ponovo se okrete da razgleda okolni predeo. Na istoku se video niz humki, koje su označavale grobove drevnih kraljeva, ali iza toga jedva da je bilo ljudskog traga, i talasavo prostranstvo trave bilo je samo ponegde prekinuto skupinicama kvrgavog drveća. Ovo je bilo pusto mesto, i mada su se u drugim delovima Britanije ljudi pripremali za veselu proslavu Beltana, ovde je bilo neke strogosti koja će uvek poricati vedrinu proleća.
<BR>&nbsp;&nbsp;&nbsp;&nbsp;&nbsp;A niko od nas neće otići odavde neizmenjen... Ona se ponovo strese.
<BR>&nbsp;&nbsp;&nbsp;&nbsp;&nbsp;Sunce je zalazilo, i kamenje je bacalo preko trave dugačke senke. Vivijen se nagonski odmače od njih, ali to ju je približilo usamljenom stubu koji je stajao kao stražar na severoistoku, čuvajući prilaz kamenom krugu. Talesin je prešao preko rova, do dugačkog kamena koji je ležao pljoštimice. Kleknuo je kraj njega, držeći u rukama rumeno prase koje su doneli sa sobom, vezano i koprcavo, i dok ga je ona gledala, on izvuče nož i precizno ga ubode odmah ispod vilice. Prase se trže, prodorno zaskičavši, a onda se zvuk pretvori u krkljanje. Bard ga je držao, i videlo se kako pomera usne u molitvi dok je crvena krv prskala šupljikavu površinu kamena.
<BR>&nbsp;&nbsp;&nbsp;&nbsp;&nbsp;"Prvo ćemo pokušati na druidski način", tiho reče Ana Vortimeru. "On sada hrani njihove duhove i duhove ove zemlje."
<BR>&nbsp;&nbsp;&nbsp;&nbsp;&nbsp;Kada je životinja iskrvarila, Talesin joj zguli traku kože i iseče ispod nje komadić mesa. Potom je ustao, već odsutnog pogleda, držeći u ruci crveno tkivo, natopljeno i crvenom svetlošću umirućeg sunca.
<BR>&nbsp;&nbsp;&nbsp;&nbsp;&nbsp;"Hodi", tiho reče Ana kada je Talesin, hodajući kao u snu, pošao ka kamenom krugu. Vivijen se trgla dok je prelazila preko rova i preko mesta gde je žrtvovano prase, jer se osećala, mada ne tako snažno, isto kao kada je razdvojila maglu da bi se vratila na Avalon.
<BR>&nbsp;&nbsp;&nbsp;&nbsp;&nbsp;Druid se ponovo zaustavio tik pred krugom. Stezao je i opuštao vilice, i sledećeg časa izvadio je iz usta komadić mesa i položio ga u podnožje jednog kamena, mrmljajući molitvu.
<BR>&nbsp;&nbsp;&nbsp;&nbsp;&nbsp;"Gospodaru moj, došli smo na mesto moći", reče Ana princu. "Moraš ponovo reći zašto si nas doveo ovamo."
<BR>&nbsp;&nbsp;&nbsp;&nbsp;&nbsp;Vortimer proguta knedlu, ali odgovorio je sigurnim glasom. "Gospo, želim da znam ko će vladati Britanijom i ko će povesti njene ratnike u pobedu."
<BR>&nbsp;&nbsp;&nbsp;&nbsp;&nbsp;"Druidu, čuo si pitanje - možeš li da odgovoriš?"
<BR>&nbsp;&nbsp;&nbsp;&nbsp;&nbsp;Talesinovo lice okrete se ka njima, ali oči ih nisu gledale. Istim pokretima kao u snu, on pođe ispod kamene grede i uđe u krug. Sunce je bilo gotovo na horizontu, i crni obrisi kamenja bili su oivičeni plamenom. Dok je išla za njim, Vivijen opet oseti trenutak vrtoglavice. Kada je ponovo mogla da usmeri svest, činilo joj se da je vazduh pun plamsavih čestica svetlosti. Druid podiže ruke ka zamirućem svetlu, okrete ih i promrmlja prema dlanovima nove reči prizivanja.
<BR>&nbsp;&nbsp;&nbsp;&nbsp;&nbsp;Potom duboko uzdahnu, a zatim se sklupča kraj pljosnatog kamena u središtu, pokrivši lice dlanovima.
<BR>&nbsp;&nbsp;&nbsp;&nbsp;&nbsp;"Šta sada?" šapnu Vortimer.
<BR>&nbsp;&nbsp;&nbsp;&nbsp;&nbsp;"Sad čekamo", odgovori Vrhovna sveštenica. "Ovo je san transa, iz koga će izići prorok."
<BR>&nbsp;&nbsp;&nbsp;&nbsp;&nbsp;Čekali su dok je nebo tamnelo, ali iako je padao mrak, sve unutar kruga ostajalo je nejasno vidljivo, kao da svetlost dopire odnekud iznutra. Blistave zvezde počinjale su svoj nebeski put. No, vreme nije imalo značaja. Vivijen nije imala predstavu koliko je prošlo dok Talesin nije počeo da mrmlja i meškolji se.
<BR>&nbsp;&nbsp;&nbsp;&nbsp;&nbsp;"Spavaču, probudi se; u ime One koja rađa zvezde, pozivam te. Govori jezikom ljudi i reci nam šta si video." Ana kleče pred njega dok je pokušavao da ustane, oslanjajući se o kamen.
<BR>&nbsp;&nbsp;&nbsp;&nbsp;&nbsp;"Tri kralja će biti, i boriće se za moć; Lisac, koji vlada sada, a posle njega Orao i Crveni Zmaj, koji će želeti da drži zemlju." Talesinov glas bio je dubok i spor, kao da još spava.
<BR>&nbsp;&nbsp;&nbsp;&nbsp;&nbsp;"Hoće li uništiti Saksonce?" uipita Vortimer.
<BR>&nbsp;&nbsp;&nbsp;&nbsp;&nbsp;"Soko će poslati Belog Zmaja u beg, ali tek Crveni Zmaj će ostaviti za sobom sina; njega će zvati pobednik Belog Zmaja."
<BR>&nbsp;&nbsp;&nbsp;&nbsp;&nbsp;"A taj Soko..." poče Vortimer, ali Talesin ga prekide:
<BR>&nbsp;&nbsp;&nbsp;&nbsp;&nbsp;"Soko u životu neće vladati; u smrti će čuvati Britaniju zauvek..." Druidu glava pade na grudi i glas mu se pretvori u šapat. "Ne traži da znaš više..."
<BR>&nbsp;&nbsp;&nbsp;&nbsp;&nbsp;"Ne razumem." Vortimer sede na pete. "Već sam se posvetio Boginji. Šta još Ona želi od mene? Ovo je suviše znanja, ili nedovoljno. Pozovite Boginju, da čujem Njenu volju."
<BR>&nbsp;&nbsp;&nbsp;&nbsp;&nbsp;Vivijen ga uznemireno pogleda, upozoravajući ga da pazi šta govori, jer reči izgovorene na tom mestu, u toj noći, imale su posebnu moć.
<BR>&nbsp;&nbsp;&nbsp;&nbsp;&nbsp;Talesin je s mukom ustajao, otresajući glavom i žmirkajući kao da izranja iz duboke vode.
<BR>&nbsp;&nbsp;&nbsp;&nbsp;&nbsp;"Pozovi Boginju!" Vortimer je sada govorio kao princ, navikao da naređuje, a druid je i dalje bio dovoljno blizu transa da se povinuje bez pitanja.
<BR>&nbsp;&nbsp;&nbsp;&nbsp;&nbsp;Vivijen se trže čitavim telom kada svetlucava energija unutar kruga odgovori na poziv. No, usmerila se u njenu majku. Vortimer zapanjeno jeknu kada se sićušna prilika Vrhovne sveštenice iznenada povećala do stasa većeg od svakog smrtnog. Od kamenja odjeknu duboki smeh. Stajala je tako nekoliko trenutaka, šireći ruke i pokrećući prste kao da ih isprobava; potom se umirila, gledajući Vivijenino zapanjeno lice, pa Talesina, čiji je izraz jasno pokazivao da je tak sad shvatio šta je učinio, bez priprema i bez savetovanja sa ostalima.
<BR>&nbsp;&nbsp;&nbsp;&nbsp;&nbsp;No, Vortimer, sa plamenom nade u očima, baci Joj se pred noge. "Gospo, pomozi nam!" povika on.
<BR>&nbsp;&nbsp;&nbsp;&nbsp;&nbsp;"Šta ćeš Mi dati?" Njen glas bio je spor, i kao da se zabavljala.
<BR>&nbsp;&nbsp;&nbsp;&nbsp;&nbsp;"Svoj život..."
<BR>&nbsp;&nbsp;&nbsp;&nbsp;&nbsp;"To si Mi već ponudio, i zaista, to ću ti i tražiti. Ali ne još. Ovo što tražim ove noći..." Ona se osvrte i ponovo se nasmeja, "biće žrtva device..."
<BR>&nbsp;&nbsp;&nbsp;&nbsp;&nbsp;Užasnuta tišina koja je usledila kao da je bila veoma duga. Talesin je stezao dršku noža kao da se boji da bi mogao da mu pobegne, i odmahivao je glavom.
<BR>&nbsp;&nbsp;&nbsp;&nbsp;&nbsp;"Neka Ti bude dovoljna krv praseta, Gospo. Devojku Ti nećemo dati."
<BR>&nbsp;&nbsp;&nbsp;&nbsp;&nbsp;Boginja se zagleda u njega. Dok Ju je gledala, Vivijen kao da je naslutila obličja senki gavrana u letu, i shvatila je da im je noćas došla kao Tamna Majka od pehara.
<BR>&nbsp;&nbsp;&nbsp;&nbsp;&nbsp;"Zarekli ste se - svi vi - da ćete Mi služiti", strogo reče Ona, "a ipak mi ne dajete ono što tražim."
<BR>&nbsp;&nbsp;&nbsp;&nbsp;&nbsp;Vivijen poče da govori pre nego što je znala šta će reći. Samoj sebi je zvučala drhtavo. "Ako to dobiješ, čemu će ti koristiti?"
<BR>&nbsp;&nbsp;&nbsp;&nbsp;&nbsp;"Meni neće uopšte korititi. Ja već imam sve." Kao da je ponovo počela da se zabavlja. "Vi ćete naučiti... da život može doći samo kroz smrt i da ponekad poraz donosi pobedu."
<BR>&nbsp;&nbsp;&nbsp;&nbsp;&nbsp;Ovo je proba, pomisli Vivijen, setivši se Glasa u magli. Ona otkopča svoj ogrtač i pusti ga da padne.
<BR>&nbsp;&nbsp;&nbsp;&nbsp;&nbsp;"Druidu, ko zarečena sveštenica Avalona naređujem ti, u ime moći kojima smo se zakleli da služimo. Veži me, jer je telo slabo, učini kako Boginja nalaže." Ona priđe kamenu.
<BR>&nbsp;&nbsp;&nbsp;&nbsp;&nbsp;Dok je Talesin, drhteći, uzimao pojas koji mu je pružila i vezivao joj ruke sa strane, Vortimer konačno dođe do glasa.
<BR>&nbsp;&nbsp;&nbsp;&nbsp;&nbsp;"Ne! Ne smete!"
<BR>&nbsp;&nbsp;&nbsp;&nbsp;&nbsp;"Prinče, da li bi poslušao da sam te molila da ne ideš u rat? Ovo je moj izbor i moja žrtva." Vivijenin glas bio je jasan, ali činilo joj se da dopire odnekud izdaleka.
<BR>&nbsp;&nbsp;&nbsp;&nbsp;&nbsp;Mora da sam poludela, mislila je dok ju je Talesin podizao na kamen. Zaveo me je mračni duh ovog mesta. Ali bar će čisto umreti; videla ga je kako to vešto čini. Žena koja joj je bila i nije bila majka mirno ih je posmatrala iz podnožja kamena. Majko, ako je ovo zaista tvoje delo, biću osvećena, jer ću biti slobodna, ali kada se vratiš sebi, moraćeš da nosiš ovo sećanje.
<BR>&nbsp;&nbsp;&nbsp;&nbsp;&nbsp;Kamen joj je u prvi mah bio hladan; potom postade topao i prijatan. Talesin je bio crni obris pod zvezdama. Izvukao je nož; svetlo se odbijalo od oštrice, jer se njegovo drhtanje prenosilo na metal. Oče, nemoj me izneveriti... pomisli ona i sklopi oči.
<BR>&nbsp;&nbsp;&nbsp;&nbsp;&nbsp;I u toj tami ona ponovo začu smeh Boginje.
<BR>&nbsp;&nbsp;&nbsp;&nbsp;&nbsp;"Druidu, skloni taj nož. Ne zahtevam tu vrstu krvi, i princ je taj koji treba da je pusti..."
<BR>&nbsp;&nbsp;&nbsp;&nbsp;&nbsp;Vivijen u prvi mah nije imala pojma na šta Boginja misli. A onda začu zveket noža ispuštenog na kamen. Otvorila je oči i videla Talesina zgrčenog kraj jednog od spoljašnjih kamenova; plakao je. Vortimer je stajao kao okamenjen.
<BR>&nbsp;&nbsp;&nbsp;&nbsp;&nbsp;"Uzmi je..." blago reče Boginja. "Zar si mislio da ću čak i ja zahtevati žrtvu na veče Beltana? Njen zagrljaj će te učiniti kraljem." Ona polako priđe princu i poljubi ga u čelo. Potom iziđe iz kruga, i ubrzo i Talesin ode za Njom.
<BR>&nbsp;&nbsp;&nbsp;&nbsp;&nbsp;Vivijen sede na kamen. "Možeš da me odvežeš", reče Vortimeru koji se još nije micao. "Neću pobeći od tebe."
<BR>&nbsp;&nbsp;&nbsp;&nbsp;&nbsp;On se drhtavo nasmeja i kleče pred nju, petljajući oko čvora. Vivijen pogleda njegovu pognutu glavu s iznenadnom nežnošću, za koju je znala da je početak želje. Kada je pojas konačno skliznuo sa nje, on joj položi glavu u krilo, grleći joj butine. Između njih ona oseti vrelo pulsiranje; iznenada zadihana, provlačila mu je prste kroz crnu kosu.
<BR>&nbsp;&nbsp;&nbsp;&nbsp;&nbsp;"Hodi, voljeni moj, kralju moj..." konačno je šapnula, i on je ustao i legao na kamen kraj nje.
<BR>&nbsp;&nbsp;&nbsp;&nbsp;&nbsp;Vortimerove ruke postajale su sve odvažnije, sve dok nije osetila kako se rastače. Potom oseti kako je njegova težina pritiska na kameni oltar, i njena svest se rasu duž linija moći koje su se razilazile od ovog kamenja. Ovo je smrt... Nagoveštaj pomisli brzo uminu. Ovo je život... Njegov tihi krik ponovo je vrati.
<BR>&nbsp;&nbsp;&nbsp;&nbsp;&nbsp;Te noći su umirali mnogo puta, i ponovo se rađali u zagrljajima.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
