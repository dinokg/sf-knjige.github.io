<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Žito je bilo skupljeno u ambare, a seno u plastove. Zemlju je obuzeo žetveni mir. Njive izvan doline Avalona bile su prošarane zlatom. To je dobar znak, pomisli Dierna dok su se magle stapale iza njih. Brakovi se obično sklapaju u proleće ili početkom leta, ali za Karausija svakako je bolje da uzme svoju nevestu kada početak zime okonča pljačkašku sezonu, pa će imati vremena da je upozna pre nego što bude ponovo morao da pođe u borbu. A to što se Dierna oseća iznureno bilo je samo stoga što je poslednja dva meseca žurno pripremala Teleri za udaju.
<BR>&nbsp;&nbsp;&nbsp;&nbsp;&nbsp;Svakako je i Teleri zbog toga izgledala bleda. Dok su se penjale u pokrivena kola koja je Eidin Minok poslao da ih odvezu u Durnovariju, Dierna umirujuće potapša devojku. Radila je naporno kao i sve druge, dovršavajući obuku i učeći da vidi vizije u vodi.
<BR>&nbsp;&nbsp;&nbsp;&nbsp;&nbsp;To je, naravno, bilo najlakše u svetom kladencu, ali biće sasvim dobra i srebrna činija, ukoliko ona koja Gleda udahne dovoljno svetog dima i ako je voda blagoslovljena odgovarajućom čarolijom. Stvar i nije u vodi, nego u onome ko gleda u nju. Ona sama je dovoljno uvežbala tu veštinu da bi mogla da prizove vizije i u blatnjavoj barici, uz samo nekoliko dubokih udaha i bez ikakve pomoći bilja. Ponekad joj se čak dešavalo da joj Vid dođe nepozvan, a te vizije, prizvane potrebom, bile su najvažnije.
<BR>&nbsp;&nbsp;&nbsp;&nbsp;&nbsp;No, Teleri je još verovala da svetost počiva u obličju stvari, i zato je, između svega ostalog, nosila sa sobom i srebrnu činiju prošaranu lavirintom spirala koje privlače pogled, kao i nekoliko vrčeva vode sa svetog kladenca.
<BR>&nbsp;&nbsp;&nbsp;&nbsp;&nbsp;Teleri je piljila kroz otvor između kožnih zavesa kao da može da vidi kroz maglu što okružava Tor. No, mogla se videti jedino hrišćanska crkva i grupica koliba u kojima su živeli tamošnji monasi. Više uz brdo, iznad svetog kladenca, bile su kuće svetog sestrinstva. Nad njima se video zaobljeni vrh Tora, pust još od vremena prve Vrhovne sveštenice, kada su monasi porušili sveto kamenje. Ponekad je, gledano spolja, bilo teško misliti da oni koji imaju moć da pođu kroz maglu na njenom kraju nalaze Veliku salu Avalona, Kuću Devojaka, uspravljeno kamenje i Put Procesije koji do njega vodi.
<BR>&nbsp;&nbsp;&nbsp;&nbsp;&nbsp;Pred njenim duhovnim okom to je bilo mnogo stvarnije od prizora koji je videla. Mnogo šta se izmenilo otkako je Gospa Kaileja prizvala magiju kojom je odvojila Avalon od sveta. U Sianino vreme počeli su da grade od kamena. U vreme vladavine Sianine kćeri, dizali su se zidovi Velike sale, dugački koliko i kod neke rimske bazilike, mada je bila pokrivena trskom, a ne crepom. Njena unuka posvetila je prve stubove Puta Procesije. Diernina baka je izgradila novu Kuću Devojaka.
<BR>&nbsp;&nbsp;&nbsp;&nbsp;&nbsp;A šta ću ja sagraditi? - upita se ona. Odmahnula je glavom, jer odgovor na to ležao je upravo na ovom putovanju. Njene pramajke gradile su u kamenu, a ona, prva koja je posle mnogo godina obratila pažnju na spoljnji svet, gradiće na nevidljivim temeljima ljudsokg srca. Ili srca samo jednog čoveka. No, ako temelj bude dobro postavljen, načiniće na njemu zid od brodova i ljudi koji će zadržavati Saksonce mnogo uspešnije od bilo koga kamenog zida.
<BR>&nbsp;&nbsp;&nbsp;&nbsp;&nbsp;Dierna se zavali u meko sedište i spusti zavesu kad su kola krenula. Teleri je već zatvorila oči, ali ruke su joj bile suviše čvrsto stegnute da bi spavala. Sveštenica se namršti, tek sada primetivši koliko su devojci smršale ruke. Posle one prve pobune, Teleri se više nije protivila braku. Naprotiv, činila je sve što se od nje tražilo, poslušno kao svaka kćer Avalona. Dierna je pretpostavljala da se Teleri pomirila, ali sada se upitala nije li samo koristila gužvu priprema da izbegne dalje ispitivanje.
<BR>&nbsp;&nbsp;&nbsp;&nbsp;&nbsp;"Teleri", tiho pozva ona i vide da se devojčini kapci trzaju. "Veština gledanja u vodi deluje u oba smera. Svake noći tražićeš u vodi vizije onoga što se dešava u Britaniji - slike koje ću ti ja slati, ili koje ćeš vremenom početi i sama da primaš. Ali voda se može koristiti i za slanje poruka. Kada si u transu, ako si se dobro pripremila i imaš jaku volju, možeš mi i poslati poruku. Ako se desi nešto - ako budeš u nevolji - pozovi, i ja ću doći."
<BR>&nbsp;&nbsp;&nbsp;&nbsp;&nbsp;Teleri odgovori, ne otvarajući oči. "Tri godine sam provela na Avalonu. Očekivala sam da će se sada spremati moje posvećenje, a ne venčanje. To je bio samo lepi san. Sada sam izbačena i oterana nazad u svet. Rekla si mi da me daješ dobrom čoveku. Takva sudbina nije ništa gora nego u drugih devojaka plemenitog porekla. Najbolje da raskid bude potpun..."
<BR>&nbsp;&nbsp;&nbsp;&nbsp;&nbsp;Dierna uzdahnu. "Kao što kažeš, provela si tri godine među sveštenicama. Avalon je ostavio traga na tebi, Teleri, iako ne nosiš polumesec na čelu. Tvoj život nikada više neće biti kao nekada, jer ti više nisi ista. Čak i ako je sve dobro, biće mi lakše ako mi se budeš javljala." Čekala je, ali odgovora nije bilo. "Ljuta si na mene, i verovatno s razlogom. Ali nemoj nikada zaboraviti da će Boginja biti tu da te teši čak i ako ne budeš htela da se obratiš meni."
<BR>&nbsp;&nbsp;&nbsp;&nbsp;&nbsp;Na to se Teleri uspravi i pogleda je pravo u oči. "Ti si Gospa od Avalona..." polako reče ona. "Meni si ti Boginja." Potom ponovo odvrati lice.
<BR>&nbsp;&nbsp;&nbsp;&nbsp;&nbsp;Gospo, šta sam to učinila? - pomisli Dierna, gledajući devojčin profil, čist i besprekoran kao na nekom rimljanskom bareljefu. Ali već je bilo učinjeno, gotovo sasvim, a potreba koja je izazvala ovu izdaju - ako je to zaista izdaja - nije se izmenila. Ona i sama zatvori oči. Gospo, Ti poznaješ sva srca. Ovo dete ne može razumeti da je ovo što si Ti tražila od nas meni jednako teško kao i njoj. Pošalji joj utehu koju neće da primi od mene, Gospo, i ljubav...
<BR>
<BR>&nbsp;&nbsp;&nbsp;&nbsp;&nbsp;Karausije povuče slobodan kraj toge napred i pokuša da se seti o čemu govori Polio. Taj čovek bio je veliki zemljoposednik na teritoriji Durotriga, zainteresovan za trgovinu sa Rimom, sa mnogo veza i uticaja. No, gotovo svi koje je princ Eidin Minok pozvao na venčanje svoje kćeri bili su plemenitog porekla, ili moćni, ili oboje. Odeveni u toge i vezene lanene haljine, mogli su predstavljati skup aristokratije ma gde u Imperiji. Samo sveštenice u plavom, koje su stajale na vratima, podsećale su da Britanija ima svoje bogove i svoje Misterije.
<BR>&nbsp;&nbsp;&nbsp;&nbsp;&nbsp;"Sjajan izbor", ponovi Polio. "Naravno, svima nam je laknulo kada smo čuli da je Maksimijan dodelio komandu vama, ali ova bračna veza sa jednom od naših najuglednijih porodica govori o vašem ličnom zanimanju za Britaniju."
<BR>&nbsp;&nbsp;&nbsp;&nbsp;&nbsp;Iznenada mu je postalo lako da sluša. Sveštenica mu je ponudila ovaj brak kao način da se poboljša komunikacija. Postoji li i politički smisao u braku sa kćeri britanskog princa, smisao koji njemu nije ni pao na pamet? Kleopatra je predala čitav Egipat Antoniju, ali on je od Teleri želeo samo vezu sa Avalonom. Mora naći načina da saopšti princu Eidinu Minoku, i ostalima, da ne ne smera ništa više od toga
<BR>&nbsp;&nbsp;&nbsp;&nbsp;&nbsp;Polio uze kolačić sa poslužavnika koji je prineo jedan rob i nastavi. "Ja sam bio u Rimu. I posle tri stoleća, oni misle da smo mi na kraju sveta. Kada vremena postanu teška i kada im odbrana bude ugrožena, na nas će poslednje misliti, pomažući prvo svima ostalima. Zar nismo to već videli, kada su povukli trupe sa naše granice kako bi se borile u ratu između imperatora?"
<BR>&nbsp;&nbsp;&nbsp;&nbsp;&nbsp;"Ja sam položio zakletvu imperatoru..." poče Karausije, ali Polio još nije završio.
<BR>&nbsp;&nbsp;&nbsp;&nbsp;&nbsp;"Ima mnogo načina da se služi. Možda nećete toliko žuriti da ispunjavate svoje ambicije po Rimu ako vas ovde neko bude čekao, a? Vaša nevesta svakako je dovoljno lepa da svaki muškarac najpre misli na kuću." Polio se iskezi tako da se admiral narogušio. "Sećam je se dok je još bila mršavo detence; svakako je procvetala u poslednjih godinu dana!"
<BR>&nbsp;&nbsp;&nbsp;&nbsp;&nbsp;Karausije pogleda preko sobe, ka Teleri koja je stajala kraj svog oca, pod vencem od žitnih klasova i suvog cveća. Bilo mu je teško da je zamisli kao trapavu šiparicu. Namirisana, okićena draguljima i zaklonjena velom od purpurne svile, uvezene iz istočnih krajeve Imperije, bila je čak još lepša nego kad ju je video kod tvrđave. No, iako je bila odevena kao kraljevska kćer, svi ti ukrasi samo su naglašavali njenu lepotu, najviše zbog načina na koji ih je nosila.
<BR>&nbsp;&nbsp;&nbsp;&nbsp;&nbsp;Kao da je svesna njegovog pogleda, ona se okrete, i na trenutak je kroz ružičastu izmaglicu vela uspeo da joj nazre čiste linije lica, nalik na kip boginje na svečansti. On brzo odvrati pogled. On je imao normalne muške želje, i kako je napredovao u službi, sve lakše je dobijao žene. Ali nikada, čak ni dok je odlazio rimskim kurtizanama, nikada nije spavao sa ženom kraljevske krvi, niti sa nekom toliko lepom. Bilo bi lako obožavati je, pomisli on. Nije bio siguran kako će se snaći u ulozi muža.
<BR>&nbsp;&nbsp;&nbsp;&nbsp;&nbsp;"Nervozan si?" Elije, koji je ostavio 'Herkula' na popravci u Kaluzentumu i došao da mu drži strah, steže ga za rame. "Ništa čudno! Ali kažu da se sve mladoženje tako osećaju! Ne brini - sve žene su iste kad se baklje ugase. Seti se kako si vodio čamac kroz deltu Rene i sve će biti u redu. Idi plako i stalno meri dubinu!" On prsnu u smeh, a Karausije ga prostreli pogledom.
<BR>&nbsp;&nbsp;&nbsp;&nbsp;&nbsp;Osetio je olakšanje kada mu neko dodirnu rame i pruži mu izgovor da se okrene. Dočekao ga je čvrst, taman pogled mršavog mladića koji je stajao pred njim, ali u prvi mah nije mogao da se seti njegovog imena.
<BR>&nbsp;&nbsp;&nbsp;&nbsp;&nbsp;"Gospodine, proveo sam mnogo... vremena razmišljajući... od prošlog leta", reče mladić. "Velika je stvar ovo što činite za Britaniju." Zastajkivao je u govoru, kao da ne može da obuzda duboka osećanja.
<BR>&nbsp;&nbsp;&nbsp;&nbsp;&nbsp;Alektus, tako je. Dečko je prisustvovao osvećenju temelja za tvrđavu u Portus Adurni, zajedno sa ocem, i pratio je sveštenice kući. Karausije klimnu glavom, i mladić produži.
<BR>&nbsp;&nbsp;&nbsp;&nbsp;&nbsp;"Bio sam bolešljiv u mladosti, pa nisam služio vojsku. Ali za ostvarivanje vaših ciljeva biće vam potreban novac. I to više nego što mislim da će vam Imperator dati. Ja se razumem u novac, gospodine. Ako biste me primili u svoje osoblje, služio bih vam svim srcem!"
<BR>&nbsp;&nbsp;&nbsp;&nbsp;&nbsp;Karausije se namršti, odmeravjaući mladića iskusnim oficirskim okom. Alektus nikada neće biti neki naročiti ratnik, ali izgledao je zdrav, a ako su sve priče o njemu tačne, onda se ne razmeće. Svakako je govorio istinu; admiral je već počeo da shvata kako će za zaštitu kakvu od njega očekuje stanovništvo Britanije biti potrebna sredstva veća od onoga što je obećao Maksimijan. No, samo zaštitu će im i pružiti, pomisli on kad se seti priča o raznim oficirima koji su se proglasili za imperatore.
<BR>&nbsp;&nbsp;&nbsp;&nbsp;&nbsp;"Šta na to kaže tvoj otac?"
<BR>&nbsp;&nbsp;&nbsp;&nbsp;&nbsp;Alektusu sinuše oči. "Voljan je. Mislim da će čak biti i ponosan."
<BR>&nbsp;&nbsp;&nbsp;&nbsp;&nbsp;"Vrlo dobro. Možeš se priključiti mom osoblju - nezvanično - i radićeš sa nama ove zime. Ako se dokažeš, postaraćemo se da to postane za stalno, kada u proleće počnu pohodi."
<BR>&nbsp;&nbsp;&nbsp;&nbsp;&nbsp;"Gospodine!" Alektus načini nekakvu karikaturu salutiranja sa oduševljenjem od koga je iznenada izgledao mnogo mlađi. Nastupi trenutak zbunjenosti dok Alektus nije savladao svoja osećanja.
<BR>&nbsp;&nbsp;&nbsp;&nbsp;&nbsp;Karausije se sažali na njega. "A moje prvo naređenje jeste da odeš i saznaš kada će ceremonija početi!"
<BR>&nbsp;&nbsp;&nbsp;&nbsp;&nbsp;Alektus se ispravi i udalji se korakom za koji je očito nameravao da liči na vojnički. Karausije se upita je li ispravno postupio što ga je primio. Mladi Britanac bio je mešavina zrelosti i mladalačke trapavosti, ali po svemu što se o njemu čulo bio je i sposoban poslovni čovek, iako vrlo mlad. Vojsci su potrebni razni ljudi. Ako se pokaže da Alektus može da iziđe na kraj sa fizičkim zahtevima vojne službe, i da podnosi vojnu disciplinu, mogao bi da bude od zaista velike koristi.
<BR>&nbsp;&nbsp;&nbsp;&nbsp;&nbsp;Admiral je na trenutak stajao, namršten, postrojavajući sopstvene misli. Planirali su venčanje za kraj pomorske sezone, ali vreme je ostalo lepo mnogo duže nego što se očekivalo. To je bilo zgodno za one koji su morali da putuju na svadbu, ali neki odvažni Saksonac možda će iskoristiti priliku za još jednu pljačku pre nego što počnu oluje. A ako se to desi, on će biti ovde, umesto da čeka u nekoj od tvrđava na Kanalu, a do vremena kada sazna za napad, morski vukovi će već odavno otići...
<BR>&nbsp;&nbsp;&nbsp;&nbsp;&nbsp;Neko čulo mnogo osetljivije od sluha pozva ga da se vrati u sadašnjost. Kada je podigao pogled, pred njim je stajala Dierna.
<BR>&nbsp;&nbsp;&nbsp;&nbsp;&nbsp;On duboko uzdahnu i pokaza rukom masu sveta u odaji. "Dobro si radila, i svi smo izvršili tvoja naređenja. Jesi li zadovoljna?"
<BR>&nbsp;&nbsp;&nbsp;&nbsp;&nbsp;"A ti?" Ona ga pogleda pravo u oči.
<BR>&nbsp;&nbsp;&nbsp;&nbsp;&nbsp;"Ne svodim račune o boju dok ne padne mrak."
<BR>&nbsp;&nbsp;&nbsp;&nbsp;&nbsp;Dierna podiže jednu obrvu. "Da li se bojiš?"
<BR>&nbsp;&nbsp;&nbsp;&nbsp;&nbsp;"Otkako sam te sreo, naslušao sam se čudnih priča o Avalonu. Kažu da je Rim pokorio druide, ali ne i njihove sveštenice; da ste vi čarobnice, kao one što obitavaju na ostrvu Sena u Armorici, i da ste naslednice drevnih moći." Spremno se suočavao sa ljudima koji su želeli da ga ubiju, ali bila mu je potrebna ogromna snaga volje da bi gledao ovu ženu u oči.
<BR>&nbsp;&nbsp;&nbsp;&nbsp;&nbsp;"Mi smo samo smrtne žene", blago reče sveštenica, "mada je naša obuka naporna, i možda je istina da čuvamo izvesne Misterije koje su Rimljani izgubili."
<BR>&nbsp;&nbsp;&nbsp;&nbsp;&nbsp;"Ja jesam građanin, ali nisam Rimljanin." On ponovo povuče na mesto slobodan kraj tunike. "Dok sam bio dečak, žene-mudraci još su obitavale u močvarama Germanije, tamo gde se Rena uliva u severno more. One su imale nekakvu svoju mudrost, ali u tebi osećam nešto duboko, i podsećaš me na sveštenike koje sam sretao tokom službe u Egiptu."
<BR>&nbsp;&nbsp;&nbsp;&nbsp;&nbsp;"Možda..." Ona ga zianteresovano pogleda. "Priča se da su oni što su pobegli iz Potopljenih Zemalja našli utočište u mnogim lukama, kao i da su Misterije Egipta slične našima. Da li se sećaš?"
<BR>&nbsp;&nbsp;&nbsp;&nbsp;&nbsp;Karausije zažmirka, uznemiren nečim u njenom glasu. Već ga je pitala nešto slično u Portus Adurni.
<BR>&nbsp;&nbsp;&nbsp;&nbsp;&nbsp;"Da li se sećam?" upita on, a ona odmahnu glavom i nasmeši se.
<BR>&nbsp;&nbsp;&nbsp;&nbsp;&nbsp;"Nije važno. U svakom slučaju, danas treba da misliš na svoju nevestu..."
<BR>&nbsp;&nbsp;&nbsp;&nbsp;&nbsp;Oboje se okrenuše da pogledaju Teleri. "Veoma je lepa. Ali nisam očekivao da ćemo se venčati na pravoj rimljanskoj ceremoniji."
<BR>&nbsp;&nbsp;&nbsp;&nbsp;&nbsp;"Njen otac hteo je da bude siguran da će brak biti priznat", odvrati Dierna. "Pre više godina, jedna naša žena data je rimljanskom oficiru, Kostantinu, prema našim obredima, a sada čujemo da je smatraju za njegovu naložnicu."
<BR>&nbsp;&nbsp;&nbsp;&nbsp;&nbsp;"A kakvi su obredi Avalona?" upita on tiho.
<BR>&nbsp;&nbsp;&nbsp;&nbsp;&nbsp;"Muškarac i žena ležu zajedno kao sveštenik i sveštenica Gospodara i Gospe. On nosi moć Rogatog, koji daje život poljima i stadima, a ona ga prima kao Velika Boginja, Majka i Nevesta."
<BR>&nbsp;&nbsp;&nbsp;&nbsp;&nbsp;Nešto u njenom glasu ga je uznemirilo. Na trenutak kao da je počeo da se priseća nečeg odavno zaboravljenog, ali životno važnog. A onda začu spolja blejanje žrtvene ovce, i trenutak nestade.
<BR>&nbsp;&nbsp;&nbsp;&nbsp;&nbsp;"Ne bih odbio takav obred", tiho reče on. "Ali sad je vreme da se priklanjamo obredima Rima. Daj nam svoj blagoslov, Gospo od Avalona, i učinićemo najbolje što možemo."
<BR>&nbsp;&nbsp;&nbsp;&nbsp;&nbsp;Prorok je stajao na vratima, dajući im znak da iziđu. Karausije se ispravi, osećajući duž mišica ono poznato peckanje od uzbuđenja koje bi uvek iskusio kada je čekanje gotovo i počinje bitka. Ni ovo nije drugačije, pomisli on dok je polazio, a zvanice za njim. Ovo jeste proslava, ali on se nalazi na nepoznatom moru.
<BR>
<BR>&nbsp;&nbsp;&nbsp;&nbsp;&nbsp;Izvan spavaće sobe prijem je još trajao. Princ, srećan što ne samo da nije izgubio kćer zbog Avalona nego ju je i udao za uglednog čoveka, naručio je ogromnu količinu galskog vina, a zvanice su se obilno koristile njime. Karausije pogleda svoju nevestu i požele da je i on mogao tako. No, dobar zapovednik ne pije na dužnosti.
<BR>&nbsp;&nbsp;&nbsp;&nbsp;&nbsp;A ovo je bila dužnost. Žena koja ga je čekala u prostranom krevetu bila je divna. Pretpostavljao je da je i dobroćudna, kao i, pošto je učila na Avalonu, mudra. Ali bila mu je potpuno nepoznata.
<BR>&nbsp;&nbsp;&nbsp;&nbsp;&nbsp;Nije mu ni palo na pamet da bi to mogao da bude problem. Sa kurtizanama i logorskim ženama spavao je bez ikakve potrebe za upoznavanjem. No, sada je shvatio da od ovog braka želi nešto više. Teleri je ležala pokrivena do brade, na oprezu kao srna. Karausije joj se nasmeši u pokušaju da je umiri dok je svlačio tuniku. Po rimljanskim zakonima bila mu je žena, ali po britanskim običajima, kao i običajima njegovog naroda, venčanje je završeno tek kada se svadbena gozba okonča i nevesta razdeviči.
<BR>&nbsp;&nbsp;&nbsp;&nbsp;&nbsp;"Hoćeš li da ugasim svetiljku?" upita on.
<BR>&nbsp;&nbsp;&nbsp;&nbsp;&nbsp;Ona ćutke klimnu glavom. Karausije na trenutak zažali - čemu venčanje sa lepom ženom ako ne možeš da vidiš njeno telo? No, previše lepote moglo bi da zasmeta njegovoj muškosti, a u mraku su sve žene iste. On povuče pokrivač i začu škripanje kreveta dok se spuštao pored nje, ali Teleri je i dalje ćutala. On uzdahnu i pruži ruku da je pogladi po kosi. Koža joj je bila veoma glatka. Bez ikakvog razmišljanja, prsti mu sami skliznuše preko njenog obraza do vrata, a odatle do čvrste i okrugle dojke. Ona kratko dahnu i ukoči se, drhteći pod njegovom rukom.
<BR>&nbsp;&nbsp;&nbsp;&nbsp;&nbsp;Da li da je umiri rečima ljubavi? Njeno ćutanje ga je nerviralo, a nije mogao da smisli šta bi rekao. No, iako mu je um bio nespreman, njegovo telo već je reagovalo na ono što je dodirivao. Karausije pokuša da uspori, da sačeka dok i ona bude spremna, ali Teleri je nepomično ležala, pasivno prihvatajući dok joj je širio butine. A onda više nije mogao da se uzdržava. On zastenja i pritisnu je svojim telom, stežući je za ramena. Ona iznenada zajeca i poče da se otima, ali on je već dospeo kuda je hteo.
<BR>&nbsp;&nbsp;&nbsp;&nbsp;&nbsp;Brzo je bilo gotovo. Potom se Teleri sklupča na svojoj strani kreveta, okrenuvši mu leđa. Karausije je dugo ležao osluškujući njeno disanje, pokušavajući da čuje da li plače. No, nije od sebe davala ni zvuka. On postepeno poče da se opušta. Ponavljao je u sebi da ovo i nije tako loš početak, i da će se stvari popralvjati kako se oni budu privikavali. Verovatno je preterano nadati se ljubavi, ali dok on i Teleri budu živeli zajedno, svakako će među njima rasti poštovanje i osećanje pripadanja, a većina parova nikad ni ne upozna nešto više od toga.
<BR>&nbsp;&nbsp;&nbsp;&nbsp;&nbsp;Karausije nije bio navikao da deli krevet s nekim, i zato dugo nije mogao da zaspi. Neeomično je ležao, premećući u mislima raspored trupa i zaliha i žaleći što ne može da upali svetiljku i radi. No, nije znao spava li njegova žena, a ako spava, nije hteo da je probudi. Posle nekog vremena zapao je u nemiran san u kome je stajao na zaljuljanoj palubi, u borbi proti neprijatelja bez lica.
<BR>&nbsp;&nbsp;&nbsp;&nbsp;&nbsp;Kada je začuo kucanje, u prvi mah je pomislio da je to zvuk grede koja udara o bok njegovog broda. Čuli su se glasovi; postepeno je uspeo da razabere reči.
<BR>&nbsp;&nbsp;&nbsp;&nbsp;&nbsp;"Gospo, treći je čas. Pre zore ne možemo ništa - za ime Junone, pa ovo je admiralova prva bračna noć! Ne smemo ga sada uznemiravati!"
<BR>&nbsp;&nbsp;&nbsp;&nbsp;&nbsp;"Ako se naljuti, ja ću preuzeti krivicu", odvrati ženski glas. "Hoćeš li ti da budeš kriv što nije dobio važnu vest?"
<BR>&nbsp;&nbsp;&nbsp;&nbsp;&nbsp;"Vest?" upita stražar. "Nije dolazio nikakav glasnik..."
<BR>&nbsp;&nbsp;&nbsp;&nbsp;&nbsp;"Meni glasnici nisu potrebni." Ženski glas se promeni, i Karausije, koji je već ustao i počeo da se oblači, oseti jezu koja nije imala nikakve veze sa svežim noćnim vazduhom. "Zar sumnjaš u moju reč?"
<BR>&nbsp;&nbsp;&nbsp;&nbsp;&nbsp;Nesrećni stražar, uhvaćen u klopku između primljenih naređenja i svešteničine moći, bio je spasen od odgovaranja na to kad je Karausije otvorio vrata.
<BR>&nbsp;&nbsp;&nbsp;&nbsp;&nbsp;"Šta nije u redu?"
<BR>&nbsp;&nbsp;&nbsp;&nbsp;&nbsp;Nešto na Dierninom licu se opusti, i ona se nasmeši. Prebacila je ogrtač preko spavaćice, a kosa joj je, raspletena, padala preko ramena kao plamen. A onda joj lice ponovo postade ozbiljno.
<BR>&nbsp;&nbsp;&nbsp;&nbsp;&nbsp;"Saksonci su ponovo došli."
<BR>&nbsp;&nbsp;&nbsp;&nbsp;&nbsp;"Otkuda znaš..." poče on, ali ona se samo nasmeja.
<BR>&nbsp;&nbsp;&nbsp;&nbsp;&nbsp;"Održao si svoj deo pogodbe. Zar si mislio da ja neću održati svoj? Znala sam koliko si se bojao da ostaviš obalu nezaštićenu, i zato sam noćas pogledala u činiju Vida. Rekla sam ti - tome sam čitave jeseni učila Teleri."
<BR>&nbsp;&nbsp;&nbsp;&nbsp;&nbsp;On duboko udahnu, potpuno se probudivši kada je shvatio značaj njenih reči. "I šta si videla?"
<BR>&nbsp;&nbsp;&nbsp;&nbsp;&nbsp;"Grad u plamenu - mislim da je bio Klauzentum - i dva jedrenjaka izvučena na obalu. Pljačkaće natenane, ubeđeni da niko neće doći u pomoć. Ako budeš brz, možeš da uhvatiš plimu u zoru i da ih čekaš iza ostrva Viktis kada krenu kući."
<BR>&nbsp;&nbsp;&nbsp;&nbsp;&nbsp;Karausije klimnu glavom. Stražar je stajao otvorenih usta, ali skočio je u stav 'mirno' kad je admiral počeo da izdaje naređenja. Karausije savlada osmeh; a onda svi obziri nestadoše pod plimom iščekivanja bitke. Ovo je umeo da radi.
<BR>
<BR>&nbsp;&nbsp;&nbsp;&nbsp;&nbsp;Tu zimu proveli su u Dubrisu, rimljanskoj tvrđavi na jugoistočnoj obali, na teritoriji plemena Kanti. Teleri je mislila da će mrzeti to mesto, jer neće biti Avalon. No, ako je vila nad belim liticama gde ju je Karausije smestio i bila kavez, bila je barem udobna, a krupni, plavokosi Kantaci, mada drugačiji od njenog živahnog zapadnjačkog naroda, bili su ljubazni i lepo su je dočekali. Muž joj je često bio odsutan, pošto je nadgledao izgradnju nove trvrđave u Portus Adurni, ili prepravke u Dubrisu.
<BR>&nbsp;&nbsp;&nbsp;&nbsp;&nbsp;Deo plena otetog od gusara koje je Karausije pobedio dan posle svadbe vraćen je vlasnicima. Zatražio je od Rima dozvolu da stvari kojima se nije mogao utvrditi vlasnik proda, a sredstva usmeri u zaštitu obale.
<BR>&nbsp;&nbsp;&nbsp;&nbsp;&nbsp;Čak i kad je bio kod kuće, Karausije je većinu vremena provodio sa svojim oficirima, zadubljen u mape i rasprave o strategiji. Teleri je u prvi mah prijalo što ga tako retko viđa. Plašila se da će dodir muškarca probuditi u njoj sećanja na onaj pokušaj silovanja, ali ono što je naučila na Avalonu zaista joj je dobro poslužilo.
<BR>&nbsp;&nbsp;&nbsp;&nbsp;&nbsp;Kad bi Karausije legao sa njom, bilo joj je dovoljno da odvoji um od tela i nije osećala ništa - ni bol ni strah. Nije ni pomislila da bi njen muž mogao to da primeti, ali posle nekog vremena počela je da se pita da li je on namerno izbegava.
<BR>&nbsp;&nbsp;&nbsp;&nbsp;&nbsp;Na kratkodnevicu, Rimljani su slavili Saturnalije. Admiral je svojim ljudima dao odsustvo i vratio se u vilu, na odavno zasluženi odmor. Na samo veče kratkodnevice priredili su gozbu. To je bilo vreme veselja i muškarci su prilično pili. Čak je i Teleri dozvolila sebi da popije više slatkog galskog vina nego što je bila naviknuta. U Avalonu se ta noć proslavlja svetim obredima, koji pomažu novorođenom suncu da se vrati u svet. Ona ih je videla svega jednom, ali i sada bi plakala kad se seti te lepote.
<BR>&nbsp;&nbsp;&nbsp;&nbsp;&nbsp;I tako je sada pila, a kada su konačno ustali od stola, sa iznenađenjem je utvrdila da joj kolena klecaju.
<BR>&nbsp;&nbsp;&nbsp;&nbsp;&nbsp;"Ne mogu da hodam!" zaprepašćeno uzviknu ona. Muškarci počeše da se smeju, a onda i njoj postade smešno. No, smeh joj je pokvario ono malo ranvoteže. Kad se zateturala, Karausije je uhvati i podiže, a lice mu je bilo zbunjeno kao da se pitao otkuda se ona stvorila.
<BR>&nbsp;&nbsp;&nbsp;&nbsp;&nbsp;"Ja sam ti žena", ozbiljno klimnu glavom ona, "i tvoje je pravo da me nosiš..."
<BR>&nbsp;&nbsp;&nbsp;&nbsp;&nbsp;Svet joj se okretao ko glave dok ju je nosio niz hodnik, pa ga je čvrsto stegla oko vrata, i nije ga pustila ni kada ju je položio na postelju.
<BR>&nbsp;&nbsp;&nbsp;&nbsp;&nbsp;"Da ti pošaljem služavku da te svuče?" upita on, pokušavajući da rasplete njene prste.
<BR>&nbsp;&nbsp;&nbsp;&nbsp;&nbsp;"Svuci me ti", promrmlja Teleri, "mužu..." Pogledala ga je u lice i nasmešila se. Znala je da ne oseća požudu, samo usamljenost. Ali ako je on sa njom, onda neće misliti na Avalon.
<BR>&nbsp;&nbsp;&nbsp;&nbsp;&nbsp;"Popila si previše vina", reče on, ali mišići na rukama nisu mu više bili tvrdi kao kamen.
<BR>&nbsp;&nbsp;&nbsp;&nbsp;&nbsp;Ona se iznenada zakikota. "I ti si!"
<BR>&nbsp;&nbsp;&nbsp;&nbsp;&nbsp;"Tako je", odvrati on tonom osobe koja je upravo došla do neočekivanog otkrića.
<BR>&nbsp;&nbsp;&nbsp;&nbsp;&nbsp;Ona ga povuče za tuniku i Karausije se sruči na krevet kraj nje, a onda je, prilično nespretno, poljubi. Ima neke utehe, pomisli ona dok joj je svlačio odeću, kad si blizak sa nekom drugom osobom. Ovog puta je odlučila da učestvuje u svemu, ali kako je stvar napredovala, ona se i nehotice udaljavala od događaja. Kada se on konačno našao na njoj, ona nađe utočište u slučajnim slikama, i među njima ugleda, neočekivano, Alektusovo lice.
<BR>&nbsp;&nbsp;&nbsp;&nbsp;&nbsp;Sledećeg jutra probudila se sa glavoboljom i zbrkanim sećanjima. Bila je sama u krevetu, ali Karausijev ogrtač ležao je na podu. Nije sanjala da je legla sa njim. Barem ga se više nije plašila, pomislila je dok ju je služavka oblačila. Kada su se sreli za doručkom, on kao da nije znao kako da je pozdravi, kao da se pomalo stideo. Ili je možda i njega bolela glava.
<BR>&nbsp;&nbsp;&nbsp;&nbsp;&nbsp;No, iako im nije pogoršao odnose, taj noćni događaj ih nije ni produbio.
<BR>&nbsp;&nbsp;&nbsp;&nbsp;&nbsp;Kako su trajali mračni dani, Karausije je sve češće dovodio u vilu svoje oficire. Teleri se često nalazila u društvu Alektusa, spremna da ga sasluša kad bi ga zahtevi vojničkog života doveli do granice izdržljivosti.
<BR>&nbsp;&nbsp;&nbsp;&nbsp;&nbsp;"Način finansiranja nam je tako nedelotvoran!" uzviknu on dok su šetali duž litica. "Porez se prikuplja u Britaniji, i sav se šalje u Rim; potom, ako imperator smatra za shodno, delić se polako vraća nazad. Tako nikakav trgovac ne može da napreduje! Zar ne bi bilo razumnije da se proceni koliko je potrebno za odbranu Britanije, pa da se ta svota unapred odvoji, pre nego što se porezi pošalju dalje?"
<BR>&nbsp;&nbsp;&nbsp;&nbsp;&nbsp;Teleri je klimala glavom. Ovako objašnjeno, svakako je imalo smisla. Navikla na civilnu vladu, koja se uglavnom finansirala od priloga bogataša koji su istovremeno bili i magistrati, nikada nije ni razmišljala o problemima odbrane čitave provincije.
<BR>&nbsp;&nbsp;&nbsp;&nbsp;&nbsp;"Zar ne bismo mogli da zatražimo priloge od ljudi koje Karausijeve tvrđave štite?"
<BR>&nbsp;&nbsp;&nbsp;&nbsp;&nbsp;"Moraćemo, ako nam Maksimijan ne pošalje nešto više. " Alektus se okrete, sa rukama na kukovima, i zagleda se preko mora. Teleri se činilo da mu vojnički život prija. Onaj prodorni pogled ostao je isti, ali sati provedeni na obuci dali su njegovoj koži bronzanu boju. Imao je i bolje držanje, a na mršavom telu sada su se videli i mišići.
<BR>&nbsp;&nbsp;&nbsp;&nbsp;&nbsp;"Dao sam deo našeg novca pod ineteres, tako da nam ga vrate pred početak sezone plovidbe, i to će nam doneti izvesnu dobit. Ali za stvaranje novca potreban je novac. Dobra je ideja da se zatraže prilozi od magistrata" - pri tom joj se nasmešio onim osmehom koji mu je potpuno menjao lice - "ali biće potrebno mnogo više od čvrste logike da bi se od naših ljudi iscedilo zlato. Oni umeju da budu velikodušni kada će rezultat biti nešto čime mogu da ostave utisak na svoje susede. Ali da uvide korist od utvrđenja koje će braniti teritoriju nekog drugog plemena, to prevazilazi njihovu maštu. Moraš poći sa mnom, Teleri, da svojim šarmom podstakneš njihovu velikodušnost! Tvom osmehu svakako neće moći da se odupru..."
<BR>&nbsp;&nbsp;&nbsp;&nbsp;&nbsp;Ona nehotice porumene i pomisli kako, uprkos svim žalbama, njemu vojska očito koristi, i fizički i društveno. Pre godinu dana ne bu imeo da joj da takav kompliment.
<BR>
<BR>&nbsp;&nbsp;&nbsp;&nbsp;&nbsp;Vreme je postajalo sve toplije, mada su se i dalje javljale oluje. Karausije je premestio štab u tvrđavu i poveo je i Teleri sa sobom. Savez sa princem Eidinom Minokom i aura Avalona bili su sami po sebi od prilične pomoći, ali to nije bio glavni razlog što se oženio sa Teleri. Sada je bilo vreme da se vidi može li se ostvariti i drugi, tajni cilj njenog prisustva. Teleri poče da se rano povlači - što uopšte nije bilo teško, pošto je Karausije ionako morao da provodi večeri sa svojim osobljem. Niko nije znao da ona ustaje u mračnim satima pred zoru i sedi gledajući u srebrnu činiju punu vode, pročišćavajući um i čekajući poruku sa Avalona.
<BR>&nbsp;&nbsp;&nbsp;&nbsp;&nbsp;U prvo vreme bilo joj je teško da se usredsredi, ali postepeno je počela najviše da voli upravo to vreme usamljenosti. U tim tihim satima, dok je velika tvrđava oko nje spavala, mogla je gotovo da zamisli kako se vratila u Kuću Devojaka. Trudila se da se priseti svega što je tamo učila, i začudila se kad je utvrdila koliko toga se seća, i koliko je njeno razumevanje toga napredovalo.
<BR>&nbsp;&nbsp;&nbsp;&nbsp;&nbsp;Jedne noći krajem meseca Marsa uhvatila je sebe kako razmišlja o Dierni sa tugom, a ne sa besom, kao toliko noći pre toga. I kao da je ta promena raspoloženja delovala kao pomeranje kamena koje oslobađa masu vode sabijenu iza brane, ona ugleda u vodi pred sobom lice Vrhovne sveštenice.
<BR>&nbsp;&nbsp;&nbsp;&nbsp;&nbsp;Po tome kako je druga žena raširila oči, Teleri je znala da i Dierna vidi nju, i iznenadila se kada je u njenom pogledu otkrila olakšanje i ljubav. Diernine usne se pokretoše. Teleri nije ništa čula, ali osetila je pitanje i umirujući se nasmešila, a onda pokretom upitala kako je u Avalonu. Dierna na to sklopi oči i namršti se, a njena slika se zamagli. Teleri na trenutak ugleda Avalon, kako mirno leži pod zvezdama. Videla je Kuću Devojaka i zgradu za sveštenice, tkačnice, bojadžinicu i kuhinje, kolibu u kojoj su sušile i mešale bilje. Videla je jabučar, hrastovu šumu i svetlucanje svetog kladenca, a nad svim tim uzdizao se vrh Tora.
<BR>&nbsp;&nbsp;&nbsp;&nbsp;&nbsp;Teleri tada i sama sklopi oči, pokušavajući da zamisli tvrđavu Dubris i luku u kojoj su se ratni brodovi njihali na talasima. Potom pomisli na Karausija, zamišljenog, sa više sedih u kosi nego pre godinu dana. Iznenada se iza Karausijevog ramena pojavi Alektusovo lice, očiju blistavih od uzbuđenja. No, sledećeg trenutka izdade je volja, nenavikla na takve napore, i kada je trepnula, u činiji je videla samo prazan sjaj vode, a na prozoru prvu svetlost praskozorja.
<BR>
<BR>&nbsp;&nbsp;&nbsp;&nbsp;&nbsp;Karausije se podiže od mape obale, trgavši se od bola u leđima. Koliko dugo li se saginjao nad njom? Mapa je bila načinjena na koži, tako da se mogla saviti i poneti, ili zakačiti za ploču. Drvene pločice koje su predstavljale brodove i zalihe bile su poslagane oko slika tvrđava ili gradova, pa ih je bilo lako prebrojati ili premestiti. Kad bi barem bilo jednako lako premeštati brodove i ljude. No, promenljivost vremena i varljivost ljudskog srca mogu da poremete i najbolje planove.
<BR>&nbsp;&nbsp;&nbsp;&nbsp;&nbsp;Tvrđava je ležala u tišini sati između ponoći i zore, kada svi spavaju sem stražara na zidinama. I njega i Alektusa. Mladić je upravo premestio još tri drvene 'vreće žita' sa slike Dubrisa u Rutupiju i potom pogledao zapovednika.
<BR>&nbsp;&nbsp;&nbsp;&nbsp;&nbsp;"Mislim da će nam biti dovoljno." On nešto zapisa na svojoj pločici. "Nećemo se ugojiti, ali svi će biti siti." Pokušao je da savlada zevanje.
<BR>&nbsp;&nbsp;&nbsp;&nbsp;&nbsp;"A svi moraju i da spavaju", reče Karausije, smešeći se. "Čak i ti i ja. Idi u krevet, Alektuse, i lepo spavaj."
<BR>&nbsp;&nbsp;&nbsp;&nbsp;&nbsp;"Nisam umoran, zaista. Ostale tvrđave..."
<BR>&nbsp;&nbsp;&nbsp;&nbsp;&nbsp;"Ostale tvrđave mogu da čekaju do jutra. Za sada si učinio više nego dovoljno."
<BR>&nbsp;&nbsp;&nbsp;&nbsp;&nbsp;"Znači, zadovljni ste mojim radom?" upita Alektus. Karausije se namršti, čudeći mu se što je uopšte morao da pita.
<BR>&nbsp;&nbsp;&nbsp;&nbsp;&nbsp;"Jesenas ste me primili nezvanično", nastavi Alektus. "Ovdašnji oficiri me poznaju, ali kada idem na druga mesta imao bih više ovlašćenja da nosim uniformu. Naravno", reče odjednom plašljivo, "ako to zaslužujem..."
<BR>&nbsp;&nbsp;&nbsp;&nbsp;&nbsp;"Alektuse!" Karausije ga dograbi za rame, i mladić se ispravi, očiju blistavih kao da jedva savlađuje suze. Na trenutak je podsetio admirala na Teleri - oboje su imali tanke kosti i tamnu put plemena iz zapadnih krajeva. Možda su i u nekom dalekom srodstvu.
<BR>&nbsp;&nbsp;&nbsp;&nbsp;&nbsp;"Zar sumnjaš u to, dečko? Ne mogu ni da zamislim kako sam se dosad snalazio bez tebe. Ali ako želiš uniformu, onda ćeš je i dobiti."
<BR>&nbsp;&nbsp;&nbsp;&nbsp;&nbsp;Alektus se blistavo osmehnu, saže se i poljubi admiralu ruku. Karausije mu pusti rame, pomalo iznenađen, ali i dirnut tim gestom. "Hajde sad na spavanje", nežno reče on. "Ne moraš se iznurivati da bi mi dokazao svoju odanost."
<BR>&nbsp;&nbsp;&nbsp;&nbsp;&nbsp;Kada je Alektus otišao, Karausije ostade da gleda za njim, još se smešeći. Ako mi Teleri rodi sina, mogao bi da bude takav, iznenada pomisli on. Uzeo ju je iz drugih razloga, ali bila mu je žena. Zašto se ne bi nadao sinu, rođenom u ovoj zemlji, koji bi pošao njegovim stopama?
<BR>&nbsp;&nbsp;&nbsp;&nbsp;&nbsp;Krenuo je hodnikom ka svojim odajama, žustrije nego inače. Teleri mu je jasno stavljala do znanja da joj ne prijaju njegovi zagrljaji, ali većina žena želi da rađa decu. Možda bi tada osetila malo topline prema ocu svog deteta.
<BR>&nbsp;&nbsp;&nbsp;&nbsp;&nbsp;No, kada je stigao u sobu, krevet je bio prazan.
<BR>&nbsp;&nbsp;&nbsp;&nbsp;&nbsp;Karausije je na trenutak zurio u njega, zapanjen dubinom bola od pomisli da je prevaren. No, brzo se javio i razum. Čak i da je Teleri tip žene koja bi potražila sebi ljubavnika, svakako je bila suviše pametna da bi to učinila noću, kada se tačno zna gde je ko i kada stražari sve nadgledaju. On tiho pođe do vrata unutrašnje sobe.
<BR>&nbsp;&nbsp;&nbsp;&nbsp;&nbsp;Na stolu je gorela svetiljka. Svetlo se odbijalo od ivice srebrne posude i od Telerine bele odeće. Plamen je zatreperio kada je ušao, ali ona se nije ni pomakla. Jedva se usuđujući da diše, on kleče kraj nje.
<BR>&nbsp;&nbsp;&nbsp;&nbsp;&nbsp;Oči su joj bile uprte u tamnu površinu vode, i usne joj se pomeriše.
<BR>&nbsp;&nbsp;&nbsp;&nbsp;&nbsp;"Dierna..." šapnu ona, a onda se ukoči kao da osluškuje.
<BR>&nbsp;&nbsp;&nbsp;&nbsp;&nbsp;"Gospo", konačno reče i Karausije glasom jedva nešto jačim od njenog, "neka tvoj vid pretraži obale Britanije. Šta vidiš?" Ni sGm nije bio siguran kojoj od njih dve se obraća, a kada se Teleri pomerila, opet nije bio siguran koja mu odgovara.
<BR>&nbsp;&nbsp;&nbsp;&nbsp;&nbsp;"Tamne vode... vidim reku, niskih obala, i tamno drveće pod zvezdama." Dah joj zastade i ona se zanjiha. "Snažna struja... blistavi talasići... blistava vesla se podižu iz vode..."
<BR>&nbsp;&nbsp;&nbsp;&nbsp;&nbsp;"Jesu li to ratni brodovi? Koliko ih je?" brzo upita Karausije. Ona se trže, ali ipak je odgovorila.
<BR>&nbsp;&nbsp;&nbsp;&nbsp;&nbsp;"Šest... Idu uzvodno..."
<BR>&nbsp;&nbsp;&nbsp;&nbsp;&nbsp;"Kuda?" Ovog puta pazio je da govori tiho, ali nije mogao da ćuti. "Kojom rekom? U koji grad?"
<BR>&nbsp;&nbsp;&nbsp;&nbsp;&nbsp;"Vidim most... i crvene zidove od kamena", začu se odgovor. "Dierna kaže... to je Dubrovija! Idi! Moraš brzo da ideš!" Poslednje reči, mada ih je izgovorila Teleri, toliko su ličile na Diernin glas da je Karausije zažmirkao. Potom se žena zanjiha i pade mu pravo u naručje.
<BR>&nbsp;&nbsp;&nbsp;&nbsp;&nbsp;Srce mu je ubrzano udaralo dok je nosio Teleri u krevet. Mada je sav ustreptao od želje za žurbom, zadržao se dok je nije dobro pokrio. Nije se probudila, ali disanje joj je već postalo duboko, kao kod svakog spavača. Njeno smireno lice ličilo je na lice vestalke, ili deteta, i tog časa nije mogao ni da zamisli kako bi je poželeo.
<BR>&nbsp;&nbsp;&nbsp;&nbsp;&nbsp;"Hvala ti, Gospo." Karausije se saže i poljubi je u čelo. Potom iziđe iz sobe, zaboravivši je čim je počeo da izdaje prva naređenja koja će ga ponovo odvesti na more.
<BR>
<BR>&nbsp;&nbsp;&nbsp;&nbsp;&nbsp;Sa vojne tačke gledanja, naredna sezona bila je veoma uspešna. Diernin Vid nije bio uvek tačan, a Teleri nije mogla uvek da razume njene poruke. A dešavalo se i da Karausije već bude na moru, pa da ne mogu da ga upozore. No, kao što je Vrhovna sveštenica i obećala, savez sa Avalonom pružio mu je dodatnu prednost koja mu je omogućavala, ako ne baš da uništi neprijatelje, onda barem da održi ravnotežu. Iako Rimljani nisu mogli uvek da stignu u pomoć pre nego što pljaškaši opustoše neko naselje, često su stizali na vreme da ga osvete. A trgovci koji su isplovljavali iz britanskih luka nosili su sve više plena što ga je Karausije slao u Rim.
<BR>&nbsp;&nbsp;&nbsp;&nbsp;&nbsp;Krajem leta, kada je seno već bilo nagomilano u plastove po livadama, a ovas se klanjao pred srpovima kosaca, Karausije sazva savet britanskh poglavara iz svih delova Saksonske obale kako bi razgovarali o budućoj odbrani Britanije. Uz Telerinu pomoć, učinio je mnogo više nego što je Maksimijan očekivao od njega. No, ni to nije bilo dovoljno. Da bi zemlja bila zaista bezbedna, morao je nekako ubediti one koji žive u unutrašnjosti da mu pomognu. Okupili su se u prostranoj bazilici u Venti Belgarum, jedinom mestu dovoljno velikom da ih sve primi.
<BR>&nbsp;&nbsp;&nbsp;&nbsp;&nbsp;Karausije ustade, po navici povlačeći nabore toge tako da padaju onako kako priliči Rimljaninu. Tokom protekle dve godine dovoljno često je morao da nosi togu, tako da se više nije osećao zarobljen u njoj. No, dok je prebacivao slobodan kraj preko jedne ruke i podizao drugu kako bi zatražio mir na skupu, shvatio je da su dostojanstveni pokreti, nepohodni da bi se ta odeća zadržala na mestu, svakako dobrim delom uzrok rimljanskog shvatanja dostojanstva.
<BR>&nbsp;&nbsp;&nbsp;&nbsp;&nbsp;"Prijatelji, nemam govorničkog dara kakav se uči u Rimu. Ja sam vojnik. Da nisam zadužen za sprovođenje Dux Tractus Armoricani et Nervicani na obalama s obe strane kanala, ne bih ni bio ovde, i zato mi oprostite što ću govoriti vojnički jednostavno." Karausije zastade, gledajući ljude koji su sedeli, takođe u togama, na klupama pred njim. Ako je suditi po odeći, mogao se nalaziti i u rimskom Senatu, ali ponegde su se videli ljudi blede kože i riđe kose, očito čiste keltske krvi, ili finog sklopa kostiju, što je govorilo o još starijem poreklu.
<BR>&nbsp;&nbsp;&nbsp;&nbsp;&nbsp;"Sazvao sam vas ovde", nastavi on, "da razgovaramo o odbrani zemalja koje su vas rodile i koje su meni postale dom."
<BR>&nbsp;&nbsp;&nbsp;&nbsp;&nbsp;"To je posao vojske", odvrati jedan čovek iz poslednjeg reda. "A vi ga dobro obavljate. Kakve to veze ima sa mnom?"
<BR>&nbsp;&nbsp;&nbsp;&nbsp;&nbsp;"Ne onoliko dobro koliko bi trebalo." Drugi čovek se okrete ljutito ka njemu, a potom se namršti na Karausija. "Nema ni dva meseca kako je taj ološ napao Vigniacis i uništio mi radionice. Gde ste tada bili?"
<BR>&nbsp;&nbsp;&nbsp;&nbsp;&nbsp;Karausije se namršti, a Alektus, koji je bio kraj njega, šapnu: "Zove se Trebelije i ima livnicu bronze. On nam isporučuje veliki broj zaptivaka za naše brodove."
<BR>&nbsp;&nbsp;&nbsp;&nbsp;&nbsp;"Gonio sam razbojnika koji je potopio brod sa vašim tovarom, koliko se sećam", smesta odgovori admiral. "Vaš roba nam odlično služi, i molim se bogovima da brzo obnovite proizvodnju. Svakako ne mislite da bih namerno ugrozio radionicu koja proizvodi ono što mi je toliko neophodno." Nato se začu žamor odobravanja.
<BR>&nbsp;&nbsp;&nbsp;&nbsp;&nbsp;"Flota radi najbolje što može, Trebelije. Nemoj da kukaš", reče Polio, koji je pomagao u organizaciji sastanka.
<BR>&nbsp;&nbsp;&nbsp;&nbsp;&nbsp;"Zaista radimo sve što možemo", ponovi Karausije, "ali ponekad, kako je ukazao ovaj naš prijatelj, to nije dovoljno. Imamo ograničen broj brodova, a oni ne mogu svugde da budu. Ako bismo poboljšali tvrđave koje imamo, i izgradili nove, i ako bismo imali brodove da ih opslužuju, ne biste morali da plačete nad svojim poharanim kućama i spaljenim imanjima."
<BR>&nbsp;&nbsp;&nbsp;&nbsp;&nbsp;"Sve je to vrlo lepo", odvrati čovek iz Klauzentuma, "ali šta očekujete od nas?"
<BR>&nbsp;&nbsp;&nbsp;&nbsp;&nbsp;Karausije potraži nadahnuće na zidu sa freskom, koja je pokazivala Jupitera, neobično nalik na Dioklecijana, kako pruža venac Herkulu sa Maksimijanovim licem.
<BR>&nbsp;&nbsp;&nbsp;&nbsp;&nbsp;"Da vršite svoju dužnost, kao gradski oci i kao vođe gradova. Navikli ste da snosite troškove javnih radova i izgradnje javnih objekata. Tražim samo da deo tih sredstava uložite u zaštitu. Pomozite mi da izgradim nove tvrđave i ishranim vojsku!"
<BR>&nbsp;&nbsp;&nbsp;&nbsp;&nbsp;"To ih je pogodilo u najosetljivije mesto", promrmlja Alektus kad u sali izbi žagor rasprave.
<BR>&nbsp;&nbsp;&nbsp;&nbsp;&nbsp;"Jedno je kad izgrađujemo sopstvene gradove." Na kraju istupi Polio u ime svih. "Od malena smo naučeni da to činimo, a sredstva koja imamo su, najčešće, jedva po meri toga. Ali odbrana je dužnost Imperije. Zašto ubiremo toliki prez od naroda i šaljemo novac u Rim? Ako plaćamo za svoju odbranu, hoće li imperator novac od našeg poreza poslati u neku Siriju, ili će ga baciti na novu kampanju protiv Gota?"
<BR>&nbsp;&nbsp;&nbsp;&nbsp;&nbsp;"Ostavite ovde poreze koji se ovde prikupe, da pomognu lokalnoj vlasti, i tada ćemo svi rado plaćati za odbranu", reče princ Eidin Minok, "ali nije pravedno da nam sve uzimate, a ništa ne dajete za uzvrat."
<BR>&nbsp;&nbsp;&nbsp;&nbsp;&nbsp;Zidovi se zatresoše od provale odobravanja. Krausije pokuša da im objasni kako on može samo da podnosi izveštaje i preporuke, a da nema načina da privoli imperatora da ih i posluša, ali niko ga nije čuo.
<BR>&nbsp;&nbsp;&nbsp;&nbsp;&nbsp;"Imperator mora da nam pomogne!" začu se uzvik. "Ako se obratite Dioklecijanu za pomoć, svi ćemo biti uz vas. Ali mora nam pomoći. Ko želi da ima titulu imperatora Britanije, mora to i da zasluži!"
<BR>
<BR>&nbsp;&nbsp;&nbsp;&nbsp;&nbsp;"Šta ćete uraditi?" upita Alektus. Karausije se trže, jer u njegovom pogledu video je strepnju.
<BR>&nbsp;&nbsp;&nbsp;&nbsp;&nbsp;Cerialis je izneo trpezarijske ležaje u baštu. Rani jesenji sumrak bacao je preko drveća zlatastu izmaglicu, kroz koju se čulo tiho pljuskanje reke u tršćacima. Bilo je kao svetogrđe prekinuti ovaj san o miru razgvorom o ratu.
<BR>&nbsp;&nbsp;&nbsp;&nbsp;&nbsp;"Pisaćemo Dioklecijanu", odgovori Karausije tiho, kao da se boji da će ga neko čuti, mada su u blizini bili samo Alektus i Elije. "To svakako moramo, ali znam kolike ogromne troškove on već ima, i ne nadam se da će nam Rim pomoći."
<BR>&nbsp;&nbsp;&nbsp;&nbsp;&nbsp;On iskapi pehar, nadajući se da će mu vino ublažiti glavobolju, i pruži ga najbližem robu da ga ponovo napuni. "Ne razumem kako vi Britanci možete da budte toliko kratkovidi! Ne vredi tražiti novac od imperatora. On mora da pazi na čitavu Imperiju, a sa mesta gde se nalazi, možda vidi da su neka druga mesta ugroženija nego Britanija."
<BR>&nbsp;&nbsp;&nbsp;&nbsp;&nbsp;"U tome je teškoća", ozbiljno reče Cerialis. "Dovoljno mi je teško da navedem svoje sunarodnike da pogledaju preko zidova sopstvenog grada, a kamoli dalje od naših obala. Oni smatraju da su platili za zaštitu i da ne treba da plaćaju ponovo..."
<BR>&nbsp;&nbsp;&nbsp;&nbsp;&nbsp;Karausije zatvori oči; glava mu je pucala od bola, kao da neko pokušava da je raspoluti. S jedne strane, sve čemu su ga naučili tokom dvadeset godina službe zgražavalo se nad ovim provincijalcima koji nisu shvatili kako svi delovi Imperije zavise od snage celine. S druge strane, ono u njemu što se rodilo kad je sveštenica prolila na zemlju njegovu krv tvrdilo je da ništa, čak ni zavet Imperatoru, nije toliko važno kao bezbednost Britanije.
<BR>&nbsp;&nbsp;&nbsp;&nbsp;&nbsp;"Učinio sam sve što mogu da prikupim novac, ali ne mogu da postignem više ništa sredstvima koja su mu na raspolaganju." Alektusov glas kao da je dopirao iz velike deljine.
<BR>&nbsp;&nbsp;&nbsp;&nbsp;&nbsp;"Sredstvima na raspolaganju..." ponovi admiral, i iz unutrašnjeg komešanja u njemu poče da se rađa ideja. Ako ni imperator ni britanski prinčevi neće da popuste, onda mora da nađe treći način. Podigao se na jedan lakat, zbiljno se zagledavši u ostale.
<BR>&nbsp;&nbsp;&nbsp;&nbsp;&nbsp;"Bogovi znaju koliko sam pokušavao da poštujem pravila! Ali ako moja dužnost zahteva da ih malo zaobiđem, onda ću tako i morati da učinim. Kada zarobimo neki brod, čak i imperatorovi zakoni mi dozvoljavaju udeo u plenu. Od sada će i Britanija dobijati svoj udeo. Tebi, Alektuse, poveravam da sastavljaš naše izveštaje tako da... prikriju šta se dešava."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
