<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Te zime je jedan general u Egiptu pošao Karausijevim stopama i proglasio se za imperatora. Na to su vladari Rima odabrali dvojicu svojih najmlađih generala i dodelili im titulu i vlast cezara - Galerija da pomogne Dioklecijanu na istoku, Konstantina Hlorusa na zapadu. Odluka je, izgleda, bila dobra, jer ne samo da su se Egipćani prisetili kome duguju pokornost, nego je, uz Konstantinovu pomoć, Maksimijan konačno uspeo da savlada Franke i Alemane na Reni. A kada se u ostatak imperije vratio mir, rimski imperatori konačno su mogli da iziđu na kraj sa manjim smetnjama, kao što je bila Britanija.
<BR>&nbsp;&nbsp;&nbsp;&nbsp;&nbsp;Kada su se mora smirila sa dolaskom nove godine, jedrenjak sa Konstantinovom zastavom zaobišao je ostrvo Tanatus i pošao uz ušće Tamesisa, ka Londiniumu. Svici koje je nosio sadržali su vrlo jednostavnu poruku. Dioklecijan i Maksimijan Avgust zahtevali su od Karausija da se odrekne uzurpacije britanske provincije i da se vrati pod okrilje Rima. Takođe je pozvan da dođe na suđenje u Rim. Ukoliko odbije, neka se pripremi za njihov gnev, iza koga će stajati čitava imperija.
<BR>&nbsp;&nbsp;&nbsp;&nbsp;&nbsp;Imperator Britanije sedeo je u svojoj kancelariji, u guvernerskoj palati u Londiniumu, i zurio, ne videći, u Dioklecijanovu poruku. Nije više morao da je čita - zapamtio ju je od reči do reči. U palati je vladala tišina, ali spolja je dopiralo mrmljanje nalik na talase, koje se povremeno podizalo do oluje.
<BR>&nbsp;&nbsp;&nbsp;&nbsp;&nbsp;"Ljudi čekaju", reče Alektus, koji je sedeo bliže prozoru. "Imaju pravo da ih saslušaš. Moraš im reći šta nameravaš da učiniš."
<BR>&nbsp;&nbsp;&nbsp;&nbsp;&nbsp;"Čujem ih", odvrati Karausije. "Slušaj - njihovi glasovi liče na šum mora. Ali okean mogu da razumem. Stanovnici Londiniuma mnogo su nestalniji i mnogo opasniji. Ako se ne povinujem ovom zahtevu, hoće li me podržati? Radovali su se kada sam prisvojio purpur. Doneo sam im blagostanje. Ali plašim se da će onog ko me pobedi dočekati jednako oduševljeno."
<BR>&nbsp;&nbsp;&nbsp;&nbsp;&nbsp;"Možda", oprezno reče Alektus, "ali neodlučnošću ih nećeš pridobiti. Oni žele da veruju kako ti znaš šta radiš; kako će njihovi životi i imanja biti bezbedni. Reci im da ćeš braniti Londinium, i biće zadovoljni."
<BR>&nbsp;&nbsp;&nbsp;&nbsp;&nbsp;"Ja želim više od toga. Želim da to bude istina." Karausije odgurnu stolicu i poče da korača po podnom mozaiku. "A ne verujem da se to može postići ako budem logorovao u Dubrisu i čekao da Konstantin dođe."
<BR>&nbsp;&nbsp;&nbsp;&nbsp;&nbsp;"Šta drugo možeš? Londinium je srce Britanije, iz njega teče životna krv; zašto bi inače ovde smestio štab? Njega moraš da štitiš."
<BR>&nbsp;&nbsp;&nbsp;&nbsp;&nbsp;Karausije se okrete ka njemu. "Moram da štitim čitavu zemlju, a premoć na moru za to je najbitnija. Čak ni ojačavanje obalskih utvrđenja nije dovoljno. Moram odneti bitku prema neprijatelju. Ne smem im dozvoliti da iskrcaju na ove obale ni jednog jedinog legionara."
<BR>&nbsp;&nbsp;&nbsp;&nbsp;&nbsp;"Ići ćeš u Galiju?" upita Alektus. "Ljudi će misliti da si ih napustio."
<BR>&nbsp;&nbsp;&nbsp;&nbsp;&nbsp;"Pomorska baza Gesoriakum je u Galiji. Ako je Konstantin zauzme, nemamo više isturenu odbranu - a nemamo ni brodogradilišta, niti puteve snabdevanja koji nas povezuju sa imperijom."
<BR>&nbsp;&nbsp;&nbsp;&nbsp;&nbsp;"A šta ako izgubiš?"
<BR>&nbsp;&nbsp;&nbsp;&nbsp;&nbsp;"Jednom sam već pobedio..." Karausije je nepomično stajao, stežući pesnice.
<BR>&nbsp;&nbsp;&nbsp;&nbsp;&nbsp;"Tada ti je flota bila na vrhuncu delotvornosti, posle mnogih borbi sa Saksoncima", primeti Alektus. "Sada ti je pola vojske na severu, da pomogne garnizonima na Zidu. Hoćeš li pozvati svoje saveznike, varvare?"
<BR>&nbsp;&nbsp;&nbsp;&nbsp;&nbsp;"Ako budem morao..."
<BR>&nbsp;&nbsp;&nbsp;&nbsp;&nbsp;"Ne smeš!" Sada i Alektus skoči sa stolice. "Već si im suviše dao. Ako pobediš uz njihovu pomoć, oni će tražiti još. Želim slobodu Britanije koliko i ti, ali više volim za vladara Rimljane nego saksonske vukove!"
<BR>&nbsp;&nbsp;&nbsp;&nbsp;&nbsp;"Sada imaš za vladara jednog Menapa!" Karausije primeti da viče i potrudi se da se savlada. "Guverneri Britanije dolazili su iz Galije, Dalmacije i Hispanije; legije koje vas brane nose strana imena."
<BR>&nbsp;&nbsp;&nbsp;&nbsp;&nbsp;"Možda su se rodili kao varvari, ali sada su civilizovani. Oni priznaju da je ovo zemlja Kelta. Saksonci žele samo da napune trbuhe. Njihova sorta nikada neće pustiti koren na tlu Britanije."
<BR>&nbsp;&nbsp;&nbsp;&nbsp;&nbsp;Karausije uzdahnu, setivši se kako je sveštenica njegovom krvlju nahranila zemlju. "Idem na jug, gde se ljudi još sećaju da sam im spasao domove, pa ću prikupiti one koji će ploviti sa mnom za Gesoriakum. Ti rauzmeš ove londiniumske trgovce, Alektuse. Ostani ovde i vladaj u moje ime dok nisam tu."
<BR>&nbsp;&nbsp;&nbsp;&nbsp;&nbsp;Mladić iznenada pocrvene. Karausije se upita zašto. Posle toliko vremena, Alektus sigurno zna koliko mu imperator veruje. No, nije bilo vremena da se brinu tuđe brige. On otvori vrata i pozva pisara, već smišljajući kakva sve naređenja mora da izda pre polaska.
<BR>
<BR>&nbsp;&nbsp;&nbsp;&nbsp;&nbsp;Na Toru je početak leta uvek bio određen za bojenje povesma lana i vune koja su istkana tokom duge zime. Takođe je bila tradicija da Gospa od Avalona pomaže u tom poslu. Zvanično obrazloženje bilo je da se pruži primer devojkama, ali Dierni se uvek činilo da je taj običaj uveden stoga što, kada neko postane Vrhovna sveštenica, posao pripremanja boje i potapanja pređe postane prijatan odmor od drugih obaveza. Posao nije bio nimalo jendostavan - pravilno mešanje boja i određivanje tačnog vremena potapanja kako bi se dobila prava nijansa plave zahtevali su iskustvo i dobro oko. Ildeg je bila nadležna za bojenje, i Dierna je rado radila po njenim uputstvima.
<BR>&nbsp;&nbsp;&nbsp;&nbsp;&nbsp;Nekoliko povesma vune već je visilo sa granja vrbe iza nje; kora drveta još je ponegde bila plavičasta, pošto je i prošle godine služilo u iste svrhe. Dalje niz obalu potoka pušili su se drugi kazani. Ildeg je išla od jednog do drugog, proveravajući je li sve učinjeno kako treba. Mala Lina, koja je pomagala Dierni, donela je još dva povesma i položila ih na prostirku, a onda je dodala još jedan komad drveta u vatru. Bilo je važno da tečnost u kazanu tiho struji, a da ne proključa.
<BR>&nbsp;&nbsp;&nbsp;&nbsp;&nbsp;Dierna zakači jedno povesmo za kuku i polako ga spusti u kazan. U njemu je bila plava boja, pod dnevnim svetlom tamna kao talasi na otvorenom moru. Samo jednom je otplovila tako daleko da ne vidi kopno, kada ju je Karausije povezao na kanal u svom brodu. Smejao se njenom neznanju i rekao da i ona mora razumeti vode koje štite njeno voljeno ostrvo. Sada je gledala u kazan i ponovo videla more; kašika kojom je mešala stvarala je u njemu struje i belu penu na talasima.
<BR>&nbsp;&nbsp;&nbsp;&nbsp;&nbsp;Karausije je možda i sada na moru, pomisli ona, i vodi svoju bitku. Stigla je vest da se uputio ka Gesoriakumu sa svim brodovima koje je mogao da skupi. Ali nije poveo Teleri, a ako je sveštenica čak i videla u vizijama nešto što bi moglo da bude od pomoći, bez druge obučene sveštenice koja bi primila poruku, ili bez obreda pripreme i svetog bilja kojim bi pojačala sopstvene moći, nije bilo načina da prenese ono što je videla. Nije očekivala da će joj biti toliko stalo da zna šta se dešava.
<BR>&nbsp;&nbsp;&nbsp;&nbsp;&nbsp;"Izvuci odmah vunu, mila, inače će biti suviše tamna." Ildegin glas vrati Diernu u stvanrost. Ona žurno izvuče povesmo i ponese ga, onako vrelog, ka vrbi, dok je Lina otišla da donese još.
<BR>&nbsp;&nbsp;&nbsp;&nbsp;&nbsp;Dierna duboko udahnu pre nego što je potopila novu vunu, jer su kisela isparenja iz kazana sa bojom mogla da ošamute, a potom ga pažljivo spusti u tamnoplavo more... Jedan list pade i poče lenjo da se okreće na površini. Sveštenica pruži ruku da ga izvadi, a onda tiho uzviknu i ispusti kašiku. To nije bio list, nego brod, sa još desetak drugih, i pojavljivao se i nestajao u uskovitlanoj pari. Ona zgrabi ivicu kazana, nesvesna vreline koja joj je pekla dlanove, i naže se bliže, pokušavajući da vidi.
<BR>&nbsp;&nbsp;&nbsp;&nbsp;&nbsp;Videla je kao morska ptica, kružeći iznad brodova koji su vodili bitku. Prepoznala je 'Orion' i još neke. Čak i da ih nikada nije videla, poznala bi ih po brzini i pokretljivosti. Ostali brodovi - veći, teži i trapaviji - svakako su nepriateljski, rimljanski. Iza njih se video duačak peščani žal; bitka se vodila u velikom zalivu, gde je pokretljivost britanskih brodova predstavljala sasvim malu prednost. Kako je Karausije dozovlio da bude tako uhvaćen u zamku? U borbi protiv Maksimijanove flote pokazao je sjajnu pomorsku veštinu, ali kako su rimljanski borodovi, jedan po jedan, uspevali da nabace kuke i pređu na palubu britanskih lađa, postalo je jasno da ovu bitku neće odlučiti veština, nego gruba sila.
<BR>&nbsp;&nbsp;&nbsp;&nbsp;&nbsp;Beži! kriknu njeno srce. Ovde ne možeš pobediti, moraš da pobegneš! Dierna se naže još dublje; na trenutak je jasno videla Karausija, sa okrvavljenim mačem u ruci. On podiže pogled. Da li ju je video? Da li ju je čuo? Potom se preko čitave vizije preli crveni talas. More se pretvaralo u krv! Mora da je vrisnula, jer sledećeg trenutka začu glasove kako je dozivaju po imenu i oseti meke ruke kako je odvlače.
<BR>&nbsp;&nbsp;&nbsp;&nbsp;&nbsp;"Crveno..." šaputala je. "Voda je puna krvi..."
<BR>&nbsp;&nbsp;&nbsp;&nbsp;&nbsp;"Ne, Gospo", odvrati Lina, "boja u vodi je plava! Oh, gospo moja, pogledajte svoje ruke!"
<BR>&nbsp;&nbsp;&nbsp;&nbsp;&nbsp;Dierna jeknu od prvog talasa bola. Potom se i ostale okupiše oko nje, i u zbrci oko previjanja rana niko se nije setio da je pita šta je videla.
<BR>&nbsp;&nbsp;&nbsp;&nbsp;&nbsp;Narednog jutra pozvala je Adven da joj spakuje stvari, i Levala i još jednog mladog druida da je prate, kao i ljude iz močvare da ih provezu kroz maglu u spoljašnji svet. Njeno držanje bilo je takvo da nije dozvoljavalo pogovor, ali ipak se ne bi ni usudila da govori o svojoj viziji, ako je to uopšte i bio Vid, a ne priviđenje rođeno iz straha. Ako je Karausije zaista poražen, onda će ili on ili vest o njegovoj smrti stići prvo u Portus Adurni, i zato i ona mora da pođe tamo. Ako je ostao živ, trebaće mu njena pomoć. Morala je da zna.
<BR>&nbsp;&nbsp;&nbsp;&nbsp;&nbsp;Tegobno putovanje trajalo je nedelju dana. Kada su stigli do Vente Belgarum, Diernini dlanovi već su zacelili, a umesto jedne strepnje javila se druga. Loše vesti širile su se kao vetar, i čitav zapadni kraj znao je za veliku bitku kod Gesoriakuma. Dierna je tu noć provela bez sna, suviše obuzeta strepnjom da bi potražila Karausija čak i duhovnim okom, ne znajući je li ostao u životu.
<BR>&nbsp;&nbsp;&nbsp;&nbsp;&nbsp;Ujutro su stigle nove vesti: zapovednički brod stigao je u luku, zajedno sa imperatorom, ali u pratnji je bilo veoma malo brodova. Flota koja je ulila strah u saksonska srca više nije postojala, kao ni ljudi koji su se u njoj borili, a Konstantin Hlorus prikupljao je snage za invaziju na Britaniju. Svuda se čulo mrmljanje. Ljudi koji su se obogatili za vreme pobunjeničke vlade bojali su se da će izgibiti imetak. Drugi su slegali ramenima, ne brinući se zbog eventualne promene gospodara, ili su nagađali kakve bi nagrade mogli da dobiju oni koji pomognu napadačima.
<BR>&nbsp;&nbsp;&nbsp;&nbsp;&nbsp;No, ma šta Konstantin učinio ostalima, ako pobedi, u Britaniji za Karausija neće biti milosti. Diernin konj odmahnu glavom i pređe u kas kad ga je podbola.
<BR>
<BR>&nbsp;&nbsp;&nbsp;&nbsp;&nbsp;Vazduh u Portus Adurni izgledao je težak, uprkos svežem vetru sa mora. Dierna pomisli da bi osetila nevolje čak i da nije čula glasine. Atmosfera u tvrđavi još nije odgovarala porazu, ali naprosto je osećala strepnju. Primetila je i da se dežurni oficir nije bunio kada je zatražila da vidi imperatora. Ona je bila civil i nije imala šta da traži u vojnoj postaji oko koje će se uskoro povesti rat. No, videlo se da su snage koje je Karausije zadržao ovde toliko očajne da bi rado prihvatile pomoć, ma koliko besmislenu, čak i od neke lokalne veštice.
<BR>&nbsp;&nbsp;&nbsp;&nbsp;&nbsp;Karausije je stajao nagnut nad stolom na kome je bila raširena mapa Britanije, premeštajući komadiće drveta tamo-amo, proračunavajući pokrete trupa. Na obrazu je imao ružnu ranu, a na listu zavoj. Dierna je na trenutak zastala na vratima, toliko obuzeta olakšanjem što ga vidi da nije mogla ni da se pomeri. A onda, iako nije načinila nikakav zvuk, on podiže pogled.
<BR>&nbsp;&nbsp;&nbsp;&nbsp;&nbsp;"Teleri?" šapnu on. Dierna istupi napred, tako da je svetlo palo na nju. Karausije zatrepta, a nada koja mu je na trenutak oživela lice ustupi mesto nečem drugom, možda strahu.
<BR>&nbsp;&nbsp;&nbsp;&nbsp;&nbsp;Zašto bih se čudila? pomisli ona dok je čekala da joj srce prestane da ubrzano bije. Želela sam da je on voli. Nije trebalo da dođem... Ali on je već išao ka njoj.
<BR>&nbsp;&nbsp;&nbsp;&nbsp;&nbsp;"Gospo", promuklo reče on, "jesi li došla da prorekneš dobru sreću ili očajanje?" Pogled mu se smirio, ali to je bila smirenost čoveka spremnog da se suoči sa konačnom sudbinom. Je li mu ona to predstavljala? Ujela se za usnu, svesna da mu je to jedino i dozvolila.
<BR>&nbsp;&nbsp;&nbsp;&nbsp;&nbsp;"Ni jedno ni drugo. Došla sam da ti pomognem, ako mogu."
<BR>&nbsp;&nbsp;&nbsp;&nbsp;&nbsp;On se namršti, brzo razmišljajući. "Ako dolaziš iz Avalona, stigla si veoma brzo. Ili ti je Teleri poslala..." Dok je odmahivala glavom, ona primeti u njegovim očima brzo prikrivenu tugu.
<BR>&nbsp;&nbsp;&nbsp;&nbsp;&nbsp;"Zar ona nije ovde, sa tobom?"
<BR>&nbsp;&nbsp;&nbsp;&nbsp;&nbsp;"Otišla je u Durnovariju, kod svog oca." Nastupi kratka tišina.
<BR>&nbsp;&nbsp;&nbsp;&nbsp;&nbsp;Sada se Dierna namršti. U Akve Sulis jasno je videla da je Teleri nesrećna. No, izgleda da je situacija mnogo gora nego što je mislila. Ona mene krivi za to, shvati ona. Zato nije htela da govori sa mnom. No, sada nije mogla da učini ništa za Teleri. Suzbila je nelagodnost i prišla da pogleda mapu.
<BR>&nbsp;&nbsp;&nbsp;&nbsp;&nbsp;"Gde misliš da će se Konstantin iskrcati i koliko vojske ćeš povesti tamo?"
<BR>&nbsp;&nbsp;&nbsp;&nbsp;&nbsp;"Prva briga biće mu da zauzme Londinium", reče Karausije. Videla je da ga smiruje razgovor o konkretnom problemu. I to je bila nekakva akcija, a on nije bio tip čoveka koji će krotko prihvatiti svoju sudbinu, kao što su hrišćanski sveštenici preporučivali svojim sledbenicima.
<BR>&nbsp;&nbsp;&nbsp;&nbsp;&nbsp;"Možda će krenuti pravo tamo", nastavi on, "ali iskrcavanje bi bilo veoma teško ukoliko je grad branjen. Možda će pokušati da se iskrca na Tanatus, pa da maršira preko Kantijuma; on zna da imam jaku podršku na jugoistoku. Da sam na njegovom mestu, pokušao bih napad iz dva pravca, pa bih deo snaga iskrcao na drugom mestu, možda negde između Portus Adurni i Klauzentuma. Ovde se nalazi Alektusov deo uprave, i bilo bi mudro uništiti ga što pre."
<BR>&nbsp;&nbsp;&nbsp;&nbsp;&nbsp;Dok je govorio, premeštao je po mapi obojene štapiće, i Dierna na trneutak vide, jasno kao da gleda u sveti kladenac, vojnike kako marširaju zemljom. Ona odmahnu glavom da se oslobodi mašte, pa se ponovo usmeri na mapu.
<BR>&nbsp;&nbsp;&nbsp;&nbsp;&nbsp;"A ti pripremaš odbranu?"
<BR>&nbsp;&nbsp;&nbsp;&nbsp;&nbsp;"Alektus drži Londinium", odvrait on. "Ja sam garnizone na Zidu gotovo ispraznio, i te snage sada marširaju na jug, da nam se priduže. Pojačaću odbranu ovde, i u Venti. Moramo posebno da branimo gradove. Osim u pomorskim tvrđavama, na jugu gotovo da nema vojske. Borbe su se, još od Klaudijevog vremena, uvek vodile na obalama i na sevenroj granici, pa na jugu vojska i nije bila potrebna. Mogla bi da mi pomogneš, ako hoćeš, time što bi otišla u Durnovariju i pitala princa Eidina Minoka da li bi od svojih mladića obrazovao jedan odred."
<BR>&nbsp;&nbsp;&nbsp;&nbsp;&nbsp;"Ali, Teleri..."
<BR>&nbsp;&nbsp;&nbsp;&nbsp;&nbsp;"Teleri me je napustila", mirno reče on, potvrdivši njene strahove. "Ne tražim utehu. Znaš bolje od mene da je naš brak bio samo simboličan. Ona me nikada nije želela, a ja nikada nisam imao vremena da se potrudim i osvojim je. Voleo bih da sam mogao da je usrećim, ali neću je zadržavati protiv njene volje. Ipak, savez mi je još potreban, a ne mogu nju zamoliti da me zastupa."
<BR>&nbsp;&nbsp;&nbsp;&nbsp;&nbsp;Lice mu je bilo potpuno bezosećajno, što je očito bila maska za duboki bol. Dierna se ujede za usnu, znajući da ne treba da ga vređa saosećanjem. Ona je udesila taj brak i mislila je da će svima odgovarati, ali jedini učinak bio je da je povredila devojku koju je volela kao sestru i muškarca koga je... poštovala? Mogu li se njena sadašnja osećanja nazvati poštovanje? Ona zaključi da njena osećanja uopšte nisu bitna. Bilo je previše drugog posla.
<BR>&nbsp;&nbsp;&nbsp;&nbsp;&nbsp;"Poći ću, naravno", polako reče ona, pitajući se hoće li Teleri sada hteti da razgovara sa njom. "Ali bolje bih se osećala", dodade ona, "ako bi postavio nekoga drugog da zapoveda u Londiniumu." Nije bila sasvim sigurna šta joj tu smeta - da li nešto što je Alektus rekao u Korinijumu?
<BR>&nbsp;&nbsp;&nbsp;&nbsp;&nbsp;"Iskusnijeg oficira?" upita Karausije. "Alektus dovoljno zna da bi mu u vojnim pitanjima pomogao zapovednik garnizona. Reč je o civilnom stanovništvu. Njihova podrška nam je neophodna, a Alektus je u izvrsnim odnosima sa svim londiniumskim trgovcima. Ako iko može da ih ubedi, onda je to on. Verujem mu utoliko više što on nije vojnik. Dugogodišnji oficir, suočen sa cezarskim legijama, mogao bi da se seti kako je prvi zavet položio Dioklecijanu. Ali za Alektusa sam siguran da nikada neće voljno predati Britaniju nazad Rimljanima."
<BR>&nbsp;&nbsp;&nbsp;&nbsp;&nbsp;"U pravu si", reče Dierna, misleći na kraljevske loze, "ali da li je odan i tebi kao što je odan zemlji?"
<BR>&nbsp;&nbsp;&nbsp;&nbsp;&nbsp;Karausije se ispravi i zagleda u nju, a ona se ukoči, svesna iznenadne napetosti između njih.
<BR>&nbsp;&nbsp;&nbsp;&nbsp;&nbsp;"Zašto bi ti to bilo važno?" upita on.
<BR>&nbsp;&nbsp;&nbsp;&nbsp;&nbsp;Dierna je i dalje nemo stajala.
<BR>&nbsp;&nbsp;&nbsp;&nbsp;&nbsp;"Nisi ti htela imperatora Britanije, htela si svetog kralja", nastavi on. "Pozvala si me na ovo ostrvo svojom magijom i dala si mi kraljevsku nevestu; ti si me ubedila da se odreknem svog zaveta i svoje zemlje. Ali Alektus spada ovde. On te nikada neće uvrediti noseći varvarsku odeću..."
<BR>&nbsp;&nbsp;&nbsp;&nbsp;&nbsp;Znači, i on se sećao svađe u Korinijumu. Srce ju je zabolelo od njegovo žalosnog osmeha, ali sledećeg trenutka ona vide u njegovim očima ne samo bol nego i ponos.
<BR>&nbsp;&nbsp;&nbsp;&nbsp;&nbsp;"Ja jesam rođen kao varvarin, Gospo, ali nisam glup. Zar misliš da nisam shvatio kako predstavljam samo tvoje oruđe u odbrani Britanije? Ali oruđe može da se slomi, a kada se to desi, majstor napravi drugo. Možeš li da me pogledaš u oči i kažeš da ćeš, ako ja padnem, odustati od pokušaja da oslobodiš ovu zemlju?"
<BR>&nbsp;&nbsp;&nbsp;&nbsp;&nbsp;Dierna oseti da joj se oči neočekivan pune suzama, ali nije odvratila pogled. Njegovo strpljenje zahtevalo je odgovor.
<BR>&nbsp;&nbsp;&nbsp;&nbsp;&nbsp;"Ne..." konačno šapnu ona, "ali to je zato što oruđem rukuje Boginja, a i ja sam u Njenoj ruci..."
<BR>&nbsp;&nbsp;&nbsp;&nbsp;&nbsp;"Zašto onda plačeš?" On načini korak ka njoj. "Dierna! Ako smo jednako vezani, onda prestani, makar ovaj put, da pokušavaš svima da upravljaš prema svom osećanju dužnosti, i reci mi istinu!"
<BR>&nbsp;&nbsp;&nbsp;&nbsp;&nbsp;Istinu... očajno pomisli ona. Da li je i ja znam? Ili dozovljavam sebi da vidim samo dužnost? "Plačem", konačno reče ona, "jer te volim."
<BR>&nbsp;&nbsp;&nbsp;&nbsp;&nbsp;Karausije je na trenutak stajao potpuno nepomično. Ona vide kako ga napušta napetost i kako saginje glavu.
<BR>&nbsp;&nbsp;&nbsp;&nbsp;&nbsp;"Ljubav..." šapnu on kao da nikada ranije nije čuo tu reč.
<BR>&nbsp;&nbsp;&nbsp;&nbsp;&nbsp;A zašto bi on voleo mene? - upita se ona.
<BR>&nbsp;&nbsp;&nbsp;&nbsp;&nbsp;"To nema nikakve veze", brzo reče Dierna. "Pitao si, i odgovorila sam."
<BR>&nbsp;&nbsp;&nbsp;&nbsp;&nbsp;"Ti si Vrhovna sveštenica Avalona, sveta kao vestalke u Rimu." On je pogleda u oči, i ona se trže od osećanja iznenada otkrivenih u tom pogledu. Nije imala prava da očekuje od njega ljubav, ali znala je da ne bi mogla da podnese njegovu mržnju. "Kad kažeš da tvoja osećanja ne znače ništa, unižavaš i sebe i mene." Karausije je i dalje zurio u nju, kao da je njeno lice knjiga ispisana nekim nepoznatim jezikom koji pokušava da iščita.
<BR>&nbsp;&nbsp;&nbsp;&nbsp;&nbsp;"Nisam govorila kao Vrhovna sveštenica, nego kao žena..." šapnu ona. Oči joj se opet ispuniše suzama.
<BR>&nbsp;&nbsp;&nbsp;&nbsp;&nbsp;"A njoj je odavno zabranjeno da ima osećanja?" upita on sa avetinjskim humorom. "To isto bi mogao da kaže i imperator Britanije."
<BR>&nbsp;&nbsp;&nbsp;&nbsp;&nbsp;Njegovo lice kao da se menjalo pod njenim zamagljenim pogledom. Videla to drugo lice i ranije, kada su zajedno tražili vizije u srebrnoj činiji na Toru. Volela sam ovog čoveka i ranije, pomisli ona sa iznenadnim uverenjem.
<BR>&nbsp;&nbsp;&nbsp;&nbsp;&nbsp;Karausije se ispravi. Polako mu se vratila aura moći zbog koje je uvek i u svakoj prostoriji izgledao kao najkrupnija osoba. To nije bila aura moći imperatora, nego Kralja. Ima pravo, pomisli ona, pogodio je šta želim za Britaniju. No, Sveti Kralj koga je ona želela nije Alektus, nego on. On ode do vrata i reče nešto stražaru koji je stajao napolju. Potom čvrsto zatvori vrata i okrete se ka njoj.
<BR>&nbsp;&nbsp;&nbsp;&nbsp;&nbsp;"Dierna..."
<BR>&nbsp;&nbsp;&nbsp;&nbsp;&nbsp;Njeno srce poče da udara, ali činilo joj se da više nema snage za voljne pokrete. Karausije je zgrabi za ramena i saže se da je poljubi kao što se žedan čovek saginje nad izvor vode. Ona uzdahnu, sklopi oči, a on je privuče sebi kao da je osetio njenu želju. Dierna uzdrhta, iznenada bolno svesna svega što on oseća, jer njegove želje bile su i njene. Tog trenutka bilo joj je svejedno je li on kralj ili imperator ili običan čovek.
<BR>&nbsp;&nbsp;&nbsp;&nbsp;&nbsp;Posle nekog vremena on je pusti i poče da petlja oko kopči na njenoj haljini. Dierna se nije bunila; njeni prsti bili su zaposleni njegovim telom koliko i njegovi njenim. Nešto duboko u njoj, još pošteđeno strasti, podsmešljivo primeti da je trapava kao devica. I zaista, ona nije upoznala muškarca osim u svečanim spajanjima na druidskim obredima, nikada nije uzela ljubavnika samo zbog želje. Pitala se kako će izvesti spajanje kada u prostoriji nije bilo kreveta.
<BR>&nbsp;&nbsp;&nbsp;&nbsp;&nbsp;Karausije je ponovo poljubi i ona se privi uz njega; kosti su joj se topile, i tekla mu je u susret kao što reka teče ka moru. On je podiže i spusti je na mapu Britanije koja je stajala na stolu. Dierna se tiho nasmeja, svesna simbolike, znajući da je Boginja blagoslovila čak i ovo žurno spajanje, jer, bez ikakvih priprema i cermonija, Vrhovna sveštenica i imperator ipak su proslavljali Veliki Obred.
<BR>
<BR>&nbsp;&nbsp;&nbsp;&nbsp;&nbsp;Zidovi koje je Eidin Minok podigao oko svog grada bili su visoki i jaki. Teleri je mogla, ako poželi, da hoda čitavog dana, a da nikada ne ugleda more. Otkako je stigla iz Akve Sulis, provodila je mnogo vremena u šetnji, na očajanje služavki koje joj je otac dodelio. A od Diernine posete više uopšte nije mogla da miruje.
<BR>&nbsp;&nbsp;&nbsp;&nbsp;&nbsp;Teleri se ponekad pitala šta je Vrhovna sveštenica htela da joj kaže. Odbila je da je vidi, bojeći se da će Dierna pokušati da je ubedi da se vrati mužu, ili u Avalon. No, svešetenica je provela mnogo vremena u razgovoru sa princom, pa je možda Teleri i nije preterano zanimala. U svakom slučaju, Dierna je sada otišla, a Telerina braća i njihovi prijatelji zadovoljno su vežbali konjičke manevre na svojim rasnim konjima, učeći kako da lovačke veštine primene na bojištu. Uskoro će i oni otići, i onda više neće biti ničega što bi je podsećalo na Karausija i njegov rat.
<BR>&nbsp;&nbsp;&nbsp;&nbsp;&nbsp;Pred njom prolete galeb, kričeći, i ona poskoči, smesta načinivši prstima znak protiv zla.
<BR>&nbsp;&nbsp;&nbsp;&nbsp;&nbsp;"Oh, gospo moja, ne smete biti tako sujeverni", reče služavka Julija, koja je nedavno postala hrišćanka. "Nisu ptice zle, nego samo ljudi."
<BR>&nbsp;&nbsp;&nbsp;&nbsp;&nbsp;"Osim ako to nije bila prirodna ptica, nego privid Zlog", reče Bet, druga sluškinja, smejući se dok se Julija krstila.
<BR>&nbsp;&nbsp;&nbsp;&nbsp;&nbsp;Teleri odvrati pogled; njihovo bockanje bilo joj je jednako besmisleno kao ptičiji krik. "Idemo na tržnicu da vidimo tanjire i činije."
<BR>&nbsp;&nbsp;&nbsp;&nbsp;&nbsp;"Ali, gospo, išli smo tamo pre dva dana..." poče Julija.
<BR>&nbsp;&nbsp;&nbsp;&nbsp;&nbsp;"Rekli su da očekuju novu pošiljku", odvrati Teleri i pođe takvom brzinom da devojka nije imala daha da se dalje buni.
<BR>&nbsp;&nbsp;&nbsp;&nbsp;&nbsp;Kada su se vratile u gradsku kuću njenog oca - devojke su nosile dva tamnosmeđa ćupa sa prizorima lova u bareljefu - sunce je već zalazilo. Kupovina ćupova razvedrila je za neko vreme Teleri, ali oni su već prestali da je zanimaju, i kada su devojke upitale šta da rade se njima, ona sleže ramenima i reče da ih odnesu kućepazitelju ili u đubre, jer je njoj svejedno.
<BR>&nbsp;&nbsp;&nbsp;&nbsp;&nbsp;Teleri se uputi u svoje odaje i baci se na ležaj, a potom ponovo ustade. Bila je umorna, ali se plašila da spava, jer je često imala košmare. Tek što je ponovo sela, na vratima se pojavi, klanjajući se, kućni rob.
<BR>&nbsp;&nbsp;&nbsp;&nbsp;&nbsp;"Gospo, vaš otac kaže da treba da dođete. Stigao je gospodar Alektus!"
<BR>&nbsp;&nbsp;&nbsp;&nbsp;&nbsp;Teleri ustade tako naglo da oseti vrtoglavicu, pa se žurno pridrža za naslon ležaljke. Je li Alektus došao u ime imperatora, ili iz nekog drugog razloga? Iznenada zbunjena, ona skide ogrtač koji je nosila na tržnicu, zamrljan prašinom, i baci ga u stranu. "Kaži da mi donesu vode za umivanje i reci Juliji da mi izvadi tuniku od ružičaste svile i odgovarajući veo!"
<BR>&nbsp;&nbsp;&nbsp;&nbsp;&nbsp;Kada se Teleri priduržila ocu i gostu u trpezariji, bila je smirena barem spolja. Kada je sela, razgovor se vratio na predstojeću invaziju.
<BR>&nbsp;&nbsp;&nbsp;&nbsp;&nbsp;"Šta kažu uhode, hoće li Rimljani brzo doći?" pitao je princ.
<BR>&nbsp;&nbsp;&nbsp;&nbsp;&nbsp;"Mislim da Konstantin nema dovljno brodova za svu vojsku koju mora da dovede, pa će morati da ih gradi. Porazio je Karausija kod Gesoriakuma, ali naši momci su ga ipak dobro isprašili."
<BR>&nbsp;&nbsp;&nbsp;&nbsp;&nbsp;Alektus otpi malo vina, pogledavši ispod oka Teleri. Porumeneo je kada je ušla, ali pozdravio ju je vrlo zvanično. Dobro izgleda, pomisli ona, preplanuo od mnogo jahanja po suncu. A izgledao je i stariji - više nije bilo dečački mekih crta lica.
<BR>&nbsp;&nbsp;&nbsp;&nbsp;&nbsp;"A ovi naši momci", nastavi princ, "hoće li i oni, kao što si rekao, 'dobro isprašiti' Rimljane?"
<BR>&nbsp;&nbsp;&nbsp;&nbsp;&nbsp;"Ako budemo jedinstveni", reče Alektus. "Ali dok sam putovao, čuo sam govorkanja. Naš narod - ljudi keltske krvi - sada se budi. Lepo je izmaći ispod šape Rima, ali ima ih koji kažu kako bi trebalo da idemo dalje i da izaberemo kralja koji neće biti stranac."
<BR>&nbsp;&nbsp;&nbsp;&nbsp;&nbsp;Teleri brzo pogleda oca, koji je nastavio da ljušti jabuku.
<BR>&nbsp;&nbsp;&nbsp;&nbsp;&nbsp;"A kako bi odabrali takvog vrhovnog kralja?" upita princ. "Da su naši narodi u stanju da se ujedine, Cezar - onaj prvi - nikada ne bi stekao ni uporište na našim obalama. Naša tragedija jeste to što smo uvek spremniji da se borimo međusobno nego protiv stranog neprijatelja."
<BR>&nbsp;&nbsp;&nbsp;&nbsp;&nbsp;"Ali ako se slože? Ako neki znak ukaže na čoveka koga su odabrali naši bogovi?" tiho upita Alektus.
<BR>&nbsp;&nbsp;&nbsp;&nbsp;&nbsp;"Ima mnogo znakova i mnogo tumačenja. Kada dođe vreme, svaki poglavar sudiće po onome što sam vidi..."
<BR>&nbsp;&nbsp;&nbsp;&nbsp;&nbsp;Teleri je zurila u njih, pitajući se da li sanjaju oni ili ona. A šta je sa Karausijem? No, razgovor je već postao uopšteniji i okrenuo se obuci vojske i nabavci hrane, pa putevima kojima će se kretati.
<BR>&nbsp;&nbsp;&nbsp;&nbsp;&nbsp;Noć je bila topla, i kada se večera završila, Alektus upita Teleri bi li se prošetala atrijumom sa njim. Neko vreme su ćutke koračali. Potom Alektus iznenada zastade.
<BR>&nbsp;&nbsp;&nbsp;&nbsp;&nbsp;"Teleri - zašto si napustila Karausija? Je li bio okrutan? Da li te je tukao?"
<BR>&nbsp;&nbsp;&nbsp;&nbsp;&nbsp;Ona umorno odmahnu glavom. Očekivala je nešto ovakvo. "Tukao? Ne - nije mu bilo toliko stalo. Nije mi učinio ništa nažao, ali kad god bih ga pogledala, videla bih Saksonca."
<BR>&nbsp;&nbsp;&nbsp;&nbsp;&nbsp;"Nikada ga nisi volela?"
<BR>&nbsp;&nbsp;&nbsp;&nbsp;&nbsp;Ona ga pogleda u oči. "Nikada. Ali ti jesi, Alektuse, ili si mu se barem divio! Šta želiš da ti kažem?"
<BR>&nbsp;&nbsp;&nbsp;&nbsp;&nbsp;"Mislio sam da će on spasti Britaniju!" uzviknu Alektus. "Ali to je bila samo promena gospodara. A ja sam uvek bio u njegovoj senci. A ti si pripadala njemu..."
<BR>&nbsp;&nbsp;&nbsp;&nbsp;&nbsp;"Jesi li ozbiljno mislio ono što si rekao mom ocu, ili si ga samo iskušavao?" upita Teleri.
<BR>&nbsp;&nbsp;&nbsp;&nbsp;&nbsp;On duboko uzdahnu. "Teleri, mogao bih da vodim ovu zemlju. Vlada zavisi od novca, a novac kontrolišem ja. Potičem od prinčeva Belge, i od silurskih, po majčinoj strani. Znam da to nije dovoljno. Ali ako bi ti mogla da me voliš - pošli bi za mnom ako bi ti pristala da budeš moja kraljica."
<BR>&nbsp;&nbsp;&nbsp;&nbsp;&nbsp;Ona je odsutno opipavala haljinu. "A da li me voliš, ili samo želiš da se oženiš mnome, kao on, zato što bi ti to pomoglo da stekneš moć?" Ona podiže pogled i vide da Alektus drhti.
<BR>&nbsp;&nbsp;&nbsp;&nbsp;&nbsp;"Teleri", šapnu on. "Zar ne znaš šta osećam prema tebi? Progoniš me u snovima. Ali kad smo se sreli, ti si bila princeza sa Avalona, a potom, odjednom, Karausijeva žena. Dao bih ti svoje srce na zlatnom tanjiru kada bi to poželela, ali radije bih ti ponudio Britaniju. Daj mi svoju ljubav i bićeš ne carica, nego Vrhovna kraljica."
<BR>&nbsp;&nbsp;&nbsp;&nbsp;&nbsp;"A šta će biti sa mojim mužem?"
<BR>&nbsp;&nbsp;&nbsp;&nbsp;&nbsp;Njegov pogled, još maločas blistav, postade surov. "Ubeđivaću ga dok se ne složi..."
<BR>&nbsp;&nbsp;&nbsp;&nbsp;&nbsp;Ako i odustane od nje, Teleri nije mogla zamisliti Karausija kako dobrovoljno prepušta moć nekom drugom. No, Alektus je klečao pred njom, i zato joj ništa drugo nije bilo važno. On je uze za ruku i poljubi je, a onda je blago okrete i poljubi joj i dlan.
<BR>&nbsp;&nbsp;&nbsp;&nbsp;&nbsp;Kako nežan dodir, pomisli ona. Alektus je ne bi sprečio ako bi sada ustala i udaljila se. No, dok je gledala njegovu pognutu glavu, osetila je kako je obuzima zaštitničko sažaljenje, i prvi put je shvatila da i ona poseduje moć. Karausiju je bila potrebna kao veza sa Britancima i sa Avalonom. Ovom čoveku potrebna je njena ljubav.
<BR>&nbsp;&nbsp;&nbsp;&nbsp;&nbsp;Ona mu blago pogladi kosu, i kada je podigao glavu, ona ga primi u naručje.
<BR>
<BR>&nbsp;&nbsp;&nbsp;&nbsp;&nbsp;Glasnik koga je princ Eidin Minok poslao imperatoru javio je da će pričevi ljudi krenuti iz Durnovarije na junske ide. Princ je preporučivao da im se u susret, kod Sorviodunuma, pošalje oficir; tamo se glavni put sa jugoistoka ukršta sa putevima iz Akve Sulis i Glevuma.
<BR>&nbsp;&nbsp;&nbsp;&nbsp;&nbsp;Nekoliko dana pred Dugodnevicu, Karausije, iznuren čitavom sedmicom pregovora sa lokalnim senatorima u Venti, odlučio je da im lično pođe u susret. Još je za jahanje nosio germanske pantalone, ali savetnici su ga ubedili da svoju menapijsku gardu obuče u rimljansku opremu. Kad je pogledao kolonu iza sebe, utvrdio je da izgledaju kao bilo koji drugi regruti poslati da služe na drugom kraju imperije.
<BR>&nbsp;&nbsp;&nbsp;&nbsp;&nbsp;Kada su prispeli u Sorviodunum, Durotrigi još nisu stigli, ali vreme je bilo prijatno i sunčano; po takvom danu ne treba sedeti u kući, nego izići na svež vazduh. Dok je predvodio svoje ljude putem ka Durnovariji, Karausije je razmišljao kako bi najviše voleo da se nalazi na palubi broda. Ovo bi bio divan dan za plovidbu. No, morao se zadovoljiti njihanjem na konjskim leđima, i samo zamišljati da su bregovi oko njega, zapravo, morski talasi.
<BR>&nbsp;&nbsp;&nbsp;&nbsp;&nbsp;Već se bližilo podne kada je jedan Menapijac uzviknuo; Karausije podiže pogled i ugleda na putu oblak prašine. Poslednjih godina naučio je da procenjuje brojnost konjice, i sada je znao da im se približava oko četrdeset ljudi, goneći konje brže nego što bi iskusan zapovednih zahtevao, verovatno pre u oduševljenju nego u žurbi. On podbode svog vranca, a Menapijci pređoše za njim u kas, žureći u susret Durotrizima.
<BR>&nbsp;&nbsp;&nbsp;&nbsp;&nbsp;Uz osmeh je prepoznao Telerinog najstarijeg brata, snažnije građenog od nje, ali sa istom crnm kosom. No, ionako je već znao ko mu ide u susret. Dobro izgledaju, pomislio je, osmotrivši ih - oprema koju su nosili, sva nakićena ukrasima i medaljonima, više je priličila paradi nego putu - ali delovali su energično i odlučno. A jahali su, naravno, odlično.
<BR>&nbsp;&nbsp;&nbsp;&nbsp;&nbsp;Samo je jedan konjanik jahao bez lakoće. Karausije zakloni oči jednom rukom, žmirkajući, i prepoznade Alektusa. Nije ga poznao odmah, jer ga još nikada nije video bez rimljanske odeće, a sada je jahao u žutoj tunici i purpurnom plaštu, kao belgički princ, što je, uostalaom, i bio.
<BR>&nbsp;&nbsp;&nbsp;&nbsp;&nbsp;Izgleda da Karausije nije bio jedini koji se setio svojih korena, sada kad se bore protiv Rima. On se nasmeši i mahnu im dok su se zaustavljali pred njim u oblaku prašine.
<BR>&nbsp;&nbsp;&nbsp;&nbsp;&nbsp;"Alektuse, momče, šta ti radiš ovde? Mislio sam da si u Londiniumu."
<BR>&nbsp;&nbsp;&nbsp;&nbsp;&nbsp;"Ovo je moja zemlja i moj narod", odvrati Alektus. "Ovde mi je mesto."
<BR>&nbsp;&nbsp;&nbsp;&nbsp;&nbsp;Karausije oseti probod nesigurnosti, ali nastavio je da se smeši. "Pa, svakako si mi doveo odličan odred Durotriga." On se osvrte ka jahačima i oseti još jaču nelagodnost, jer niko se nije smešio.
<BR>&nbsp;&nbsp;&nbsp;&nbsp;&nbsp;Telerin brat potera svog konja malo bliže. "Zar si mislio da ste vi Rimljani - ili bolje da kažem vi Germani - jedini koji umete da se borite? Keltski ratnici su potresali zidine Rima dok je tvoj narod još puzao po blatu."
<BR>&nbsp;&nbsp;&nbsp;&nbsp;&nbsp;Teudibar, jedan od njegovih Menapijaca, zareža nešto, ali Karausije mu dade znak da bude miran.
<BR>&nbsp;&nbsp;&nbsp;&nbsp;&nbsp;"Da nisam verovao u vašu hrabrost", poče on, "ne bih tražio od tvog oca da vas pošalje. Britaniji je potrebno da se za nju bore svi njeni sinovi - i oni čiji su se preci borili protiv Cezara, i deca legija, dovedenih iz Sarmatije i Hispanije i svih krajeva imperije da puste koren u ovoj zemlji. Sada smo svi Britanci."
<BR>&nbsp;&nbsp;&nbsp;&nbsp;&nbsp;"Ti nisi", reče jedan od Durotriga. "Ti si rođen preko mora."
<BR>&nbsp;&nbsp;&nbsp;&nbsp;&nbsp;"Dao sam svoju krv Britaniji", odvrati Karausije. "Lično je Gospa od Avalona prihvatila moju žrtvu." Čak i sada mu srce poskoči od pomisli na Diernu. U Portus Adurni dao je više od svoje krvi; prolio je i svoje seme, sam svoj život, te noći u njenom zagrljaju, i to ga je obnovilo.
<BR>&nbsp;&nbsp;&nbsp;&nbsp;&nbsp;"Gospa od Britona to odbija", reče Alektus. Ratnici mu oslobodiše prilaz. "Kćer Eidina Minoka više nije tvoja žena. Savezništvo je okonča-no, i naš zavet povučen."
<BR>&nbsp;&nbsp;&nbsp;&nbsp;&nbsp;Karausije se ukoči od besa. Zar je taj mladić poludeo?
<BR>&nbsp;&nbsp;&nbsp;&nbsp;&nbsp;"Plemena daju hrabre ljude", reče on u poslednjem pokušaju da smiri strasti, "ali tri stotine godina niste nosili oružje, osim lovačko. Bez pomoći britanskih legija, bićete lak plen Konstantinu."
<BR>&nbsp;&nbsp;&nbsp;&nbsp;&nbsp;"Legije", prezrivo frknu Alektus. "One će poći za onim ko ih plaća. Zar nije to istorija vaše imperije? A vlast pripada meni. Bilo zbog novca ili iz ljubavi, čitava Britanija boriće se protiv napadača. Ali mora ih predvoditi čovek od stare loze."
<BR>&nbsp;&nbsp;&nbsp;&nbsp;&nbsp;Karausiju poče da pulsira vena na slepočnici. "Znači, ti..."
<BR>&nbsp;&nbsp;&nbsp;&nbsp;&nbsp;Alektus klimnu glavom. "Možda bi bilo drugačije da si imao sina sa Teleri, ali ona je odbacila tvoje seme. Prenela je ovlašćenje na mene."
<BR>&nbsp;&nbsp;&nbsp;&nbsp;&nbsp;Karausije je slepo piljio u njega. Znao je da nikada nije stekao Telerinu ljubav, ali nije znao da ga ona mrzi. To ga je zabolelo, jer mu je još bilo stalo do nje, iako mu je Dierna pokazala šta zaista znači voleti. Deo njegovog uma, još sposoban za razložnost, govorio mu je da Alektus sve to govori da bi ga povredio. Da mu se Dierna nije onako potpuno predala, Alektus bi možda i uspeo. No, pošto je sećanje na njenu ljubav bilo u njemu kao živa voda, nikakvo Alektusovo izazivanje nije moglo da mu uzdrma muškost. Ona, a ne Teleri, daje moć vlasti.
<BR>&nbsp;&nbsp;&nbsp;&nbsp;&nbsp;No, Durotrizi su očito verovali Alektusu, a on nije mogao da izda Diernu i kaže im šta mu je podarila.
<BR>&nbsp;&nbsp;&nbsp;&nbsp;&nbsp;"Ovi ljudi nisu pod zavetom", polako reče on, "ali ti si, Alektuse, dao zavet meni. Kako da ti veruju ako mene izdaš?"
<BR>&nbsp;&nbsp;&nbsp;&nbsp;&nbsp;Alektus sleže ramenima. "Zakleo sam se bogovima Rima - istim bogovima kojima si se ti zakleo da ćeš služiti Dioklecijana. Jedan pogažen zavet povlači drugi - 'oko za oko', kako kažu hrišćani."
<BR>&nbsp;&nbsp;&nbsp;&nbsp;&nbsp;Karausije potera svog konja još bliže, primoravši mladića da ga pogleda u oči. "Između nas dvojice, Alektuse, nije postojao samo zavet", tiho reče on. "Mislio sam da imam tvoju ljubav."
<BR>&nbsp;&nbsp;&nbsp;&nbsp;&nbsp;Mladić odmahnu glavom. "Više volim Teleri."
<BR>&nbsp;&nbsp;&nbsp;&nbsp;&nbsp;Teleri, pomisli Karausije, a ne Britaniju.
<BR>&nbsp;&nbsp;&nbsp;&nbsp;&nbsp;"Uzmi je slobodno, imaš moj blagoslov", mračno reče on, "i neka ti pruži više nego što je ikada pružila meni. Ali što se tiče Britanije, verujem da su legije dovoljno razumne da se ne pokoravaju neobučenom dečaku, čak i kada deli zlato šakom i kapom. A možda druga plemena neće biti toliko voljna da se pokoravaju Durotrizima, koji su ih pokorili pre dolaska Rimljana. Slobodno pokušaj, Alektuse, ali ne verujem da će te narod ove zemlje slediti, a ja neću da napustim one koji polažu nadu u mene..."
<BR>&nbsp;&nbsp;&nbsp;&nbsp;&nbsp;On prezrivo okrete konja. Odmakao je možda za dve konjske dužine kada jedan Menapijac uzviknu upozorenje. Karausije poče da se okreće, i zato ga koplje koje je bacio Telerin brat nije pogodilo u leđa, nego u bok.
<BR>&nbsp;&nbsp;&nbsp;&nbsp;&nbsp;U prvom trenutku osetio je samo udar. Potom koplje samo ispade od sopstvene težine. Kad je palo na put, Karausije oseti vrelu krv kako mu teče ispod rebara, a potom, konačno, prvi plameni probad bola. Čuo je uzvike i zveket mačeva. Jedan konj zanjišta. On zažmirka, pokušavajući da usmeri pogled, i ugleda jednog gardistu kako pada.
<BR>&nbsp;&nbsp;&nbsp;&nbsp;&nbsp;Još nisam mrtav, pomisli on, a ljudi umiru zbog mene! Jedan duboki uzdah pomože mu da se pribere, i on izvuče mač. Poterao je konja ka Alektusu, ali između njih je bilo previše ljudi. Jedna oštrica sunu ka njemu; uspeo je da je odbije, zamahnuo je svojim mačem, osetio trzaj pri udaru, i video neprijatelja kako pada. Čista sreća, pomisli on, ali već ga je obuzimao brobeni gnev, i svakog trenutka je bio sve snažniji. Njegovi Menapijci, videći ga kako se bori, ohrabriše se i napadoše jednako žestoko.
<BR>&nbsp;&nbsp;&nbsp;&nbsp;&nbsp;Sve oko njega bilo je mutno. Iznenada pred njim više nije bilo neprijatelja. Čuo je topot kopita i video da se Durotrizi prestrojavaju oko Alektusa i žurno se povlače. Mahali su oružjem kao da se svađaju.
<BR>&nbsp;&nbsp;&nbsp;&nbsp;&nbsp;"Gospodaru", povika jedan gardista. "Vi krvarite!"
<BR>&nbsp;&nbsp;&nbsp;&nbsp;&nbsp;Karausije uspe da vrati mač u korice i da pritisne ruku na bok. "Nije ozbiljno", jeknu on. "Otcepi traku sa svog plašta za zavoj. Bili su brojno jači od nas, ali smo ih potukli. Ako se sada povučemo, dobro će razmisliti pre nego što pođu za nama.
<BR>&nbsp;&nbsp;&nbsp;&nbsp;&nbsp;"Nazad u Sorviodunum?" upita Edfrid.
<BR>&nbsp;&nbsp;&nbsp;&nbsp;&nbsp;Imperator odmahnu glavom. Alektusova izdaja uzdrmala je sva njegova uverenja, i sve dok se ne izleči neće smeti da veruje ni u čiju odanost. Karausije se izvi da bi pogledao svoj bok. Krv je navirala iz rane, i bilo je teško videti je, ali osećao je da je ozbiljna. Iako je govorio nemarno, izgleda da bi mu mogli pomoći jedino londiniumski lekari. On se ispravi u sedlu i pogleda na zapad, gde su se bregovi stapali sa plavičastom izmaglicom.
<BR>&nbsp;&nbsp;&nbsp;&nbsp;&nbsp;"Previj mi bok", reče on Teudibertu.
<BR>&nbsp;&nbsp;&nbsp;&nbsp;&nbsp;"Gospodaru, rana je vrlo duboka. Moramo da nađemo pomoć."
<BR>&nbsp;&nbsp;&nbsp;&nbsp;&nbsp;"Onamo", pokaza Karausije. "Jedini lek za ovu ranu nalazi se u Letnjoj Zemlji. Poći ćemo kao da se vraćamo u grad i skrenućemo čim im ne budemo pred očima. Izgubiće vreme tražeći nas na putu. Hajde, brzo, i ne odugovlačite zbog mene. Ako ne budem mogao da jašem, vežite me za sedlo; ako ne budem mogao da govorim, pitajte za put za Avalon."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
