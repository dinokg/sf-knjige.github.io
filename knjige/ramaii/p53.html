<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>53. TROJSTVO
<P>&nbsp;&nbsp;&nbsp;&nbsp;&nbsp;Kada je Ričard Vejkfild napustio "Njutna" da bi se vratio u Ramu, general O'Tul je bio poslednji član posade sa kojim se pozdravio. General je strpljivo čekao dok ostali kosmonauti nisu završili razgovor sa Ričardom. "Stvarno si siguran da hoćeš to da učiniš?" upita Janoš Tabori svog britanskog prijatelja. "Znaš da će za koji sat odbor proglasiti zabranu odlaska na Ramu."
<BR>&nbsp;&nbsp;&nbsp;&nbsp;&nbsp;"Do tada", nasmeši se Ričard Janošu, "ja ću već biti na putu prema Beti. Tehnički, neću prekršiti njihovo naređenje."
<BR>&nbsp;&nbsp;&nbsp;&nbsp;&nbsp;"To je sranje", oštro se umeša admiral Hajlman. "Dr Braun i ja zapovedamo ovom misijom. Obojica smo ti rekli da ostaneš na 'Njutnu'."
<BR>&nbsp;&nbsp;&nbsp;&nbsp;&nbsp;"A ja sam vama rekao nekoliko puta", uzvrati Ričard čvrsto, "da sam unutar Rame ostavio neke lične stvari koje su mi veoma važne. Osim toga, vi znate podjednako dobro kao i ja da ne postoji ništa što bi ma ko od nas mogao da radi tokom sledećih nekoliko dana. Pošto odluka o odustajanju jednom bude doneta, sve predviđene aktivnosti biće obustavljene. Dobićemo naređenje kada da prekinemo dokovanje i uputimo se na Zemlju."
<BR>&nbsp;&nbsp;&nbsp;&nbsp;&nbsp;"Podsetiću te još jednom", odvrati Oto Hajlman, "da ono što radiš smatram činom neposlušnosti. Kada se budemo vratili na Zemlju, nameravam da protiv tebe..."
<BR>&nbsp;&nbsp;&nbsp;&nbsp;&nbsp;"Prištedi dah, molim te, Oto", prekide ga Ričard. Nije bilo prekora u njegovom glasu. Podesio je svoje svemirsko odelo i počeo da stavlja šlem. Kao i uvek, Franćeska je snimala prizor video kamerom. Bila je čudnovato ćutljiva još od svog privatnog razgovora sa Ričardom pre jednog sata. Činila se odsutna, kao da joj je um negde drugde.
<BR>&nbsp;&nbsp;&nbsp;&nbsp;&nbsp;General O'Tul priđe Ričardu i pruži ruku. "Nismo proveli mnogo vremena zajedno, Vejkfilde", reče on, "ali uvek sam cenio tvoj rad. Neka ti je tamo sa srećom. Nemoj bespotrebno rizikovati."
<BR>&nbsp;&nbsp;&nbsp;&nbsp;&nbsp;Ričarda iznenadi generalov topli osmeh. Očekivao je da će američki oficir oružanih snaga pokušati da ga nagovori da ne ide. "Veličanstveno je u Rami, generale", uzvrati Ričard. "Deluje kao mešavina Grand Kanjona, Alpa i piramida - sve ujedno."
<BR>&nbsp;&nbsp;&nbsp;&nbsp;&nbsp;"Izgubili smo već četiri člana posade", odvrati O'Tul. "Hoću da te vidim ovde živog i zdravog. Bog te blagoslovio."
<BR>&nbsp;&nbsp;&nbsp;&nbsp;&nbsp;Ričard dovrši rukovanje sa generalom, stavi šlem i kroči prema vazdušnoj komori. Nekoliko trenutaka potom, kada je Vejkfild otišao, admiral Hajlman poče da kritikuje generalovo ponašanje. "Razočaravaš me, Majkl", reče on. "Po tom toplom oproštaju mladić je mogao zaključiti da zapravo odobravaš to što čini."
<BR>&nbsp;&nbsp;&nbsp;&nbsp;&nbsp;O'Tul se suoči sa nemačkim generalom. "Vejkfild ima hrabrosti, Oto", reče on. "I ubeđenja. Ne plaši se ni Ramanaca ni disciplinskih sudova MSA. Cenim tu vrstu samopouzdanja."
<BR>&nbsp;&nbsp;&nbsp;&nbsp;&nbsp;"Besmislica", usprotivi se Hajlman. "Vejkfild je galamdžijski i drski školarac. Znaš šta je ostavio unutra? Par onih glupavih šekspirovskih robota. Taj naprosto ne voli da prima naređenja. Hoće sve da radi kako se njemu sviđa."
<BR>&nbsp;&nbsp;&nbsp;&nbsp;&nbsp;"To ga čini vrlo sličnim nama ostalima", primeti Franćeska. Odaja je bila tiha na trenutak. "Ričard je vrlo pametan", reče ona prigušenim tonom. "Verovatno ima razloga što se vraća u Ramu, koje niko od nas ne shvata."
<BR>&nbsp;&nbsp;&nbsp;&nbsp;&nbsp;"Samo se nadam da će se vratiti pre mraka, kao što je obećao", reče Janoš. "Nisam siguran mogu li podneti da izgubim još jednog prijatelja."
<BR>&nbsp;&nbsp;&nbsp;&nbsp;&nbsp;Kosmonauti jedan po jedan izađoše iz prostorije u hodnik. "Gde je dr Braun?" upita Janoš Franćesku dok je koračao kraj nje.
<BR>&nbsp;&nbsp;&nbsp;&nbsp;&nbsp;"Sa Jamanakom i Turgenjevom. Prave nove rasporede dužnosti za povratak kući. Kako smo malobrojni, biće potrebno mnogo preusmeravanja po dužnostima pre no što pođemo." Franćeska se nasmeja. "Čak me je pitao mogu li da budem pomoćni navigacioni inženjer. Možeš li to da zamisliš?"
<BR>&nbsp;&nbsp;&nbsp;&nbsp;&nbsp;"Lako", odvrati Janoš. "U ovom trenutku verovatno bi mogla da naučiš bilo koju inženjersku dužnost."
<BR>&nbsp;&nbsp;&nbsp;&nbsp;&nbsp;Iza njih Hajlman i O'Tul polagano su išli hodnikom. Kada su stigli do ogranka koji je vodio do njihovih privatnih odaja, general O'Tul okrete se da pođe. "Samo trenutak", reče Oto Hajlman. "Treba da popričamo o nečem drugom. Zbog te proklete stvari sa Vejkfildom zamalo da to smetnem s uma. Možeš li da dođeš do mog ureda za otprilike jedan sat?"
<BR>&nbsp;&nbsp;&nbsp;&nbsp;&nbsp;"U suštini", reče Oto Hajlman i pokaza dešifrovani kriptogram na monitoru, "to je velika promena u proceduri Trojstva. Stvar, međutim, nije iznenađujuća. Sada kada znamo mnogo više o Rami, očekivalo bi se da će se raspored unekoliko promeniti."
<BR>&nbsp;&nbsp;&nbsp;&nbsp;&nbsp;"Ali nikada nismo predviđali upotrebu svih pet oružja", odvrati O'Tul. "Dodatni par je ukrcan samo za slučaj zakazivanja prva tri. Tolika megatonaža mogla bi pretvoriti Ramu u paru."
<BR>&nbsp;&nbsp;&nbsp;&nbsp;&nbsp;"To i jeste osnovna namera", reče Hajlman. Zavalio se u stolicu i nasmešio. "Onako između nas", reče on, "mislim da se na generalsko osoblje tamo dole vrši veliki pritisak. Smatra se da su Ramine sposobnosti prvobitno silno potcenjene."
<BR>&nbsp;&nbsp;&nbsp;&nbsp;&nbsp;"Ali zašto žele da stave dva najveća oružja u prolaz za transporter? I jedna megatonska bomba sigurno bi postigla željeni ishod."
<BR>&nbsp;&nbsp;&nbsp;&nbsp;&nbsp;"A šta ako iz nekih razloga ne eksplodira? Mora da postoji rezerva." Hajlman se razdragano nasloni na radni sto. "Mislim da ova promena procedure jasno određuje strategiju. One dve bombe na kraju obezbediće da konstrukciona celina letelice bude u potpunosti uništena - to je neophodno kao jemstvo da Rama neće moći da manevriše posle udara. Ostale tri bombe razmeštene su po unutrašnjosti kako bi se obezbedilo da nijedan deo Rame ne ostane pošteđen. Podjednako je važno da eksplozije dovedu do dovoljne promene brzine kako bi svi preostali komadi promašili Zemlju."
<BR>&nbsp;&nbsp;&nbsp;&nbsp;&nbsp;General O'Tul načas predstavi sebi prizor džinovskog svemirskog broda koji uništava pet nuklearnih bombi. Nije to bila prijatna slika. Jednom, pre petnaest godina, on i dvadeset drugih generala iz VEV-a odleteli su na južni Pacifik da posmatraju eksploziju bombe od sto kilotona. Inženjersko osoblje VEV-a ubedilo je političke vođe i svetsku štampu da je po jedna nuklearna proba neophodna "otprilike svakih dvadeset godina" da bi se proverilo da li će sve staro oružje zaista moći da se upotrebi u slučaju vanredne situacije. O'Tul i njegova grupa posmatrali su demonstraciju, navodno da bi naučili što je više moguće o dejstvu nuklearnog oružja.
<BR>&nbsp;&nbsp;&nbsp;&nbsp;&nbsp;General O'Tul bio je duboko u svojim uspomenama, prisećajući se užasa od koga je osetio trnce po kičmi pred tom vatrenom loptom koja se uzdiže put mirnog neba južnog Pacifika. Nije ni primetio kada mu je admiral Hajlman postavio pitanje. "Izvini, Oto", reče on. "Misli su mi malo odlutale."
<BR>&nbsp;&nbsp;&nbsp;&nbsp;&nbsp;"Pitao sam te šta misliš, koliko će im biti potrebno da daju odobrenje za Trojstvo."
<BR>&nbsp;&nbsp;&nbsp;&nbsp;&nbsp;"Misliš, u našem slučaju?" reče O'Tul u neverici.
<BR>&nbsp;&nbsp;&nbsp;&nbsp;&nbsp;"Razume se", odvrati Hajlman.
<BR>&nbsp;&nbsp;&nbsp;&nbsp;&nbsp;"Ne mogu ni da zamislim", uzvrati O'Tul brzo. "Oružje je uključeno u inventar misije isključivo kao odbrambeno sredstvo od eventualnih neprijateljskih akcija Ramanaca. Čak se sećam i osnovnog scenarija - neizazvan napad tuđinskog svemirskog broda na Zemlju, sa korišćenjem oružja visoke tehnologije koja nadilaze sposobnosti naše odbrane. Trenutna situacija je u potpunosti drugačija."
<BR>&nbsp;&nbsp;&nbsp;&nbsp;&nbsp;Nemački admiral stade da proučava američkog kolegu. "Niko nije do sada mogao da zamisli svemirski brod Ramu na kursu sudara sa Zemljom", reče Hajlman. "Ukoliko ne izmeni putanju, izbušiće ogromnu rupu u površini i baciti uvis toliku prašinu da će temperatura iznad čitavog sveta značajno opasti tokom nekoliko godina... tako bar naučnici kažu."
<BR>&nbsp;&nbsp;&nbsp;&nbsp;&nbsp;"Ali to je besmisleno", pobuni se O'Tul. "Čuo si raspravu tokom nedavne konferencije. Nijedna razumna osoba ne veruje da će Rama zaista udariti u Zemlju."
<BR>&nbsp;&nbsp;&nbsp;&nbsp;&nbsp;"Sudar je samo jedan od nekoliko scenarija katastrofe. Šta bi ti učinio da moraš da doneseš odluku? Uništenje Rame je jedino bezbedno rešenje. Niko ne gubi."
<BR>&nbsp;&nbsp;&nbsp;&nbsp;&nbsp;Vidljivo potresen razgovorom, Majkl O'Tul se povuče sa sastanka sa admiralom Hajlmanom i pođe do svoje sobe. Prvi put otkako je došao u vezu sa misijom "Njutn", O'Tul pomisli da će mu možda stvarno biti naređeno da upotrebi svoj RQ kod kako bi aktivirao oružje. Nikada ranije, čak ni na trenutak, nije mu palo na pamet da su bombe u metalnim kontejnerima u stražnjem delu vojnog broda išta više od sredstva sa umanjenje straha civilnih političara.
<BR>&nbsp;&nbsp;&nbsp;&nbsp;&nbsp;Dok je sedeo za kompjuterskim terminalom u svojoj kabini, zabruinuti O'Tul priseti se reči Armanda Urbine, meksičkog mirovnog aktiviste, koji je zagovarao potpuno razoružanje nuklearnog arsenala VEV. "Kao što smo videli i u Rimu i u Damasku", rekao je senjor Urbina, "ukoliko oružje postoji, može se upotrebiti. Samo ako oružja uopšte nema može biti jemstva da ljudska bića nikada više neće trpeti užase nuklearnog uništenja."
<BR>&nbsp;&nbsp;&nbsp;&nbsp;&nbsp;Ričard Vejkfild nije se vratio pre spuštanja noći na Rami. Pošto je komunikacionu stanicu Beta uragan izbacio iz upotrebe ("Njutn" je posmatrao otapanje Cilindričnog mora i nastajanje olujnih vetrova telemetrijskim uređajima relejno vezanim preko stanice Beta pre nego što je ova zamukla), Ričard je izišao iz dometa komunikacija kada se našao na pola puta preko Središnje nizije. Njegova poslednja poruka Janošu Taboriju, koji se dobrovoljno prijavio da opslužuje komunikacionu vezu, bila je tipično vejkfildovska. Dok su signali iz unutrašnjosti Rame slabili, Janoš je, lakim tonom, pitao Ričarda kako želi da ga upamte 'njegovi obožavaoci' u slučaju da ga 'proguta Veliki galaktički zloduh'.
<BR>&nbsp;&nbsp;&nbsp;&nbsp;&nbsp;"Reci im da sam voleo Ramu ne mudro, već predobro", uzviknu Ričard u svoj komunikator.
<BR>&nbsp;&nbsp;&nbsp;&nbsp;&nbsp;"Šta to bi?" bio je zbunjen Oto Hajlman. Admiral je došao po Janoša da rasprave neki inženjerski problem na "Njutnu".
<BR>&nbsp;&nbsp;&nbsp;&nbsp;&nbsp;"Uništio ju je", reče Janoš, pokušavajući bez uspeha da ponovo dobije signal.
<BR>&nbsp;&nbsp;&nbsp;&nbsp;&nbsp;"Ko je koga uništio... o čemu to pričaš?"
<BR>&nbsp;&nbsp;&nbsp;&nbsp;&nbsp;"Nije bitno", odgovori Janoš, okrete se u stolici i zalebde u vazduhu. "A sada, šta mogu da učinim za vas, Herr admirale?"
<BR>&nbsp;&nbsp;&nbsp;&nbsp;&nbsp;Okolnost da se Ričard nije vratio nikoga nije zabrinula sve do nekoliko sati posle sledeće ramanske zore. Kosmonauti koji su ostali na "Njutnu" ubedili su sebe prethodne noći da se Vejkfild zaneo nekim poslom ("Verovatno popravlja komunikacionu stanicu Beta", predloži Janoš objašnjenje), izgubio račun o vremenu i odlučio da ne pođe sam na put noću. Ali kada se izjutra nije vratio, mračne slutnje počeše da prožimaju članove posade.
<BR>&nbsp;&nbsp;&nbsp;&nbsp;&nbsp;"Ne znam zašto to ne priznamo", reče Irina Turgenjeva posle dužeg ćutanja svih prisutnih za vreme obeda. "Ni Vejkfild se neće vratiti. Štagod da je uhvatilo Takagišija i de Žardanovu, uhvatilo je i njega."
<BR>&nbsp;&nbsp;&nbsp;&nbsp;&nbsp;"To je smešno, Irina", odvrati strasno Janoš.
<BR>&nbsp;&nbsp;&nbsp;&nbsp;&nbsp;"Da", reče ona. "To si stalno govorio. Još od samog početka, kada je general Borzov isečen u komade. Zatim je posredi bio nesrećan slučaj kada je rakoliki biot napao Vilsona. Onda je kosmonaut de Žardanova nestala je u prolazu..."
<BR>&nbsp;&nbsp;&nbsp;&nbsp;&nbsp;"Slučajnosti", povika Janoš, "sve slučajnosti!"
<BR>&nbsp;&nbsp;&nbsp;&nbsp;&nbsp;"Ti si glup, Janoše", povika Irina na njega. "Svemu i svakome veruješ. Treba da raznesemo ovu prokletu stvar u paramparčad pre nego što donese još..."
<BR>&nbsp;&nbsp;&nbsp;&nbsp;&nbsp;"Prekinite, prekinite", reče Dejvid Braun kada je dvoje istočnoevropskih kolega nastavilo da raspravlja u istom tonu.
<BR>&nbsp;&nbsp;&nbsp;&nbsp;&nbsp;"U redu je", dodade general O'Tul. "Svi smo malo napeti. Nema potrebe da se svađamo."
<BR>&nbsp;&nbsp;&nbsp;&nbsp;&nbsp;"Hoće li iko poći da potraži Ričarda?" emocionalni Janoš postavi pitanje nikome posebno.
<BR>&nbsp;&nbsp;&nbsp;&nbsp;&nbsp;"Ko bi bio toliko lud..." poče Irina.
<BR>&nbsp;&nbsp;&nbsp;&nbsp;&nbsp;"Ne", umeša se admiral Hajlman čvrsto. "Rekao sam mu da je ta poseta neovlaštena i da nećemo poći za njim ni pod kakvim uslovima. Osim toga, dr Braun i dvoje pilota kažu mi da jedva možemo da odletimo sa dva 'Njutnova' broda kući uz osoblje koje nam je preostalo - a njihova analiza pretpostavljala je da je Vejkfild sa nama. Ne smemo više rizikovati."
<BR>&nbsp;&nbsp;&nbsp;&nbsp;&nbsp;Nastala je duga i turobna tišina za trpezarijskim stolom. "Planirao sam da ovo saopštim svima kada obrok bude gotov", reče konačno Dejvid Braun i ustade pokraj stolice, "ali izgleda mi da bi grupi i sada koristile dobre vesti. Pre jedan sat primili smo naređenja. Treba da pođemo prema Zemlji za S-14 dana, dakle kroz nešto manje od jednu sedmicu. Do tada ćemo uvežbavati osoblje za nove zadatke, odmoriti se za povratak kući i obezbediti da svi inženjerski sistemi 'Njutna' funkcionišu kako treba."
<BR>&nbsp;&nbsp;&nbsp;&nbsp;&nbsp;Kosmonauti Turgenjeva, Jamanaka i Sabatinijeva pokličem izraziše odobravanje. "Ako se u međuvremenu ne predviđa povratak na Ramu", upita Janoš, "zbog čega toliko čekamo? Sigurno bismo se mogli dobro pripremiti i za tri do četiri dana."
<BR>&nbsp;&nbsp;&nbsp;&nbsp;&nbsp;"Ako sam dobro shvatio", odvrati dr Braun, "dvojica naših vojnih kolega imaju poseban zadatak koji će im oduzeti najveći deo vremena - a i ponešto od našeg - tokom sledeća tri dana." Bacio je pogled na Hajlmana. "Hoćeš li da im kažeš?"
<BR>&nbsp;&nbsp;&nbsp;&nbsp;&nbsp;Admiral Hajlman ustade sa svog mesta. "Treba najpre da raspravim pojedinosti sa generalom O'Tulom", reče on zvonkim glasom. "Objasnićemo to svima izjutra."
<BR>&nbsp;&nbsp;&nbsp;&nbsp;&nbsp;O'Tulu nije bilo potrebno da mu Hajlman pokaže poruku koja je stigla pre samo dvadeset minuta. Znao je šta u njoj stoji. U saglasnosti sa predviđenom procedurom, tamo su se nalazile samo tri reči: Produžiti sa Trojstvom.
</P></TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
