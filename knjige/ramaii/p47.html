<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>47. PROGRESIVNE MATRICE
<P>&nbsp;&nbsp;&nbsp;&nbsp;&nbsp;"Nikada, nikada u čitavom životu", reče Nikol Ričardu, "nisam videla nešto što me je tako uplašilo." Dvoje kosmonauta sedeli su leđima oslonjeni o podnožje jednog od oblakodera koji su okruživali zapadni trg. Oboje su još teško disali, iscrpljeni od mahnitog bekstva. Nikol povuče dug gutljaj vode.
<BR>&nbsp;&nbsp;&nbsp;&nbsp;&nbsp;"Upravo sam počinjala da se opuštam", produži ona. "Čula sam te kako hitaš za mnom - i ništa više. Odlučila sam da zastanem u muzeju i sačekam da me stigneš. Uopšte mi nije palo na pamet da smo u 'drugom' tunelu.
<BR>&nbsp;&nbsp;&nbsp;&nbsp;&nbsp;Trebalo je da mi bude očigledno, jer je otvor bio na pogrešnoj strani. Ali u tom trenutku nisam razmišljala logično... Uglavnom, kročila sam u odaju, svetla su se upalila i on je bio tu, na ne više od tri metra ispred mene. Učinilo mi se da mi je srce potpuno prestalo da kuca..."
<BR>&nbsp;&nbsp;&nbsp;&nbsp;&nbsp;Ričard se priseti kako je Nikol uletela u njegovo naručje i jecala nekoliko sekundi. "To je Takagiši... punjen kao jelen ili tigar... u otvoru sa desne strane", reče ona jecavo, u grčevima. Kada se malo pribrala, njih dvoje sišli su zajedno u tunel. Ričard je takođe doživeo šok: u otvoru, uspravljen odmah kraj ulaza, nalazio se kosmonauta sa 'Njutna', Šigeru Takagišija. Bio je odeven u letački kombinezon i izgledao je tačno onako kao kada ga je poslednji put video u logorištu Beta. Lice mu je bilo razvučeno u prijatan osmeh, a ruke su mu bile opuštene uz bokove.
<BR>&nbsp;&nbsp;&nbsp;&nbsp;&nbsp;"Šta je to, kog đavola?" upita Ričard i dvaput trepnu, radoznalosti jedva malo jače od užasa. Nikol je skrenula pogled. Iako je već videla taj prizor, punjeni Takagiši bio je previše životan za nju.
<BR>&nbsp;&nbsp;&nbsp;&nbsp;&nbsp;Ostali su u velikoj odaji samo minut. Tuđinski stručnjak za prepariranje napravio je čuda i na avijanu slomljenog krila koji je visio sa tavanice pokraj Takagišija. Uza zid, iza japanskog naučnika, bila je Ričardova i Nikolina kućica koja je nestala dan ranije. Šestougaona elektronska tabla sa 'Njutnove' prenosne naučne stanice stajala je na podu pokraj Takagišijevih nogu, nedaleko od modela biota-buldožera u prirodnoj veličini. Replike drugih biota bile su razmeštene po odaji.
<BR>&nbsp;&nbsp;&nbsp;&nbsp;&nbsp;Ričard poče da proučava raznoliku skupinu biota kada su začuli poznati šum povlačenja četki po metalu, koji je stizao iza njih iz tunela. Nisu više gubili nimalo vremena. Njihov beg niz tunel i uz kosi prilaz prekinut je samo kratkim zaustavljanjem kod cisterne da dopune zalihe sveže vode.
<BR>&nbsp;&nbsp;&nbsp;&nbsp;&nbsp;"Dr Takagiši bio je blag, osetljiv čovek", govorila je Nikol Ričardu, "sa strasnim odnosom prema svom posla. Neposredno pre lansiranja posetila sam ga u Japanu i on mi je rekao da mu je životna ambicija bila da istražuje drugi ramanski svemirski brod."
<BR>&nbsp;&nbsp;&nbsp;&nbsp;&nbsp;"Kakva šteta što je umro tako neprijatnom smrću", mrgodno odvrati Ričard. "Pretpostavljam da ga je taj oktopauk, ili jedan od njegovih prijatelja, svakako odmah odvukao ovde dole u kabinet stručnjaka za prepariranje. Očigledno nisu traćili vreme da bi ga stavili na izložbu."
<BR>&nbsp;&nbsp;&nbsp;&nbsp;&nbsp;"Znaš, ne verujem da su ga oni ubili", reče Nikol. "Možda sam beznadežno naivna, ali ne vidim nikakvih dokaza nasilne intervencije na njegovoj... njegovoj statui."
<BR>&nbsp;&nbsp;&nbsp;&nbsp;&nbsp;"Misliš da su ga samo na smrt preplašili?" odvrati Ričard sarkastično.
<BR>&nbsp;&nbsp;&nbsp;&nbsp;&nbsp;"Da", reče Nikol čvrsto. "U svakom slučaju, to je moguće." Provela je sledećih pet minuta objašnjavajući Ričardu stanje Takagišijevog srca.
<BR>&nbsp;&nbsp;&nbsp;&nbsp;&nbsp;"Iznenađuješ me, Nikol", odvrati Ričard kada je pažljivo saslušao njeno objašnjenje. "Potpuno sam te pogrešno zamišljao. Smatrao sam da si gospođica Revnosna, koja sve radi strogo po propisima. Nikada nisam poverovao da imaš sopstvene duše. Da ne pominjemo snažnu crtu samilosti."
<BR>&nbsp;&nbsp;&nbsp;&nbsp;&nbsp;"U ovom trenutku nije najjasnije da li je to vrlina. Da sam verno sledila pravila, Takagiši bi bio živ i zdrav sa svojom porodicom u Kjotu."
<BR>&nbsp;&nbsp;&nbsp;&nbsp;&nbsp;"I propustio bi najznačajnije iskustvo svoga žiota... što me dovodi do zanimljivo pitanja, draga doktorice. Svakako si svesna, dok sedimo ovde, da verovatnoća ne ide u prilog našem bekstvu. Po svoj prilici ćemo oboje umreti, ne videvši drugo ljudsko lice. Šta misliš o tome? Kako se tvoja smrt, ili ma koja smrt, kada je već reč o tome, uklapa u tvoju sveukupnu predstavu stvari?"
<BR>&nbsp;&nbsp;&nbsp;&nbsp;&nbsp;Nikol pogleda Ričarda. Iznenadio ju je ton njegovog pitanja. Pokušala je bez uspeha da mu pročita izraz lica. "Ne plašim se, ako si na to mislio", odgovori ona pažljivo. "Kao doktor često sam razmišljala o smrti. I razume se, pošto mi je majka umrla još dok sam bila veoma mlada, bila sam prisiljena da razmišljam o toj temi još kao dete."
<BR>&nbsp;&nbsp;&nbsp;&nbsp;&nbsp;Zastala je na trenutak. "Što se mene tiče, znam da bih volela da ostanem živa sve dok Ženevjev ne odraste - da budem baka njenoj deci. Ali ostajanje u životu nije najvažnija stvar. Život mora imati sadržaj da bi bio vredan. A da bi se dostigao sadržaj, čovek mora biti spreman i na poneki rizik... nisam baš sabrana, je li?"
<BR>&nbsp;&nbsp;&nbsp;&nbsp;&nbsp;Ričard se nasmeši. "Ne", reče on, "ali mi se dopada opšti pravac tvojih razmišljanja. Pomenula si ključnu reč. Sadržaj... jesi li ikada razmišljala o samoubistvu?"
<BR>&nbsp;&nbsp;&nbsp;&nbsp;&nbsp;"Ne", odvrati Nikol, zavrtevši glavom. "Nikada. Uvek je bilo previše razloga za život." Mora da postoji neki povod za njegovo pitanje, pomisli ona. "A šta je sa tobom?" upita ona posle kratkog ćutanja. "Jesi li ti razmišljao o samoubistvu zbog bola koji ti je zadavao otac?"
<BR>&nbsp;&nbsp;&nbsp;&nbsp;&nbsp;"Neobično, ali nisam", odgovori on. "To što me je otac tukao nikada me nije navelo da izgubim želju za životom. Bilo je previše toga da se uči. A znao sam da ću ga prerasti i na kraju postati svoj čovek." Nastala je kratka pauza pre nego što je nastavio. "Ali postojalo je jedno razdoblje u mom životu kada sam ozbiljno pomišljao na samoubistvo", reče Ričard. "Bol i bes bili su toliko veliki da mi se činilo da ih neću izdržati."
<BR>&nbsp;&nbsp;&nbsp;&nbsp;&nbsp;Zaćutao je, izgubljen u mislima. Nikol je strpljivo čekala. Na kraju proturi ruku ispod njegove. "Pa, prijatelju moj", reče ona lako, "možeš mi to ispričati jednog dana. Nijedno od nas nije naviklo da deli sa drugim svoje najdublje tajne. Možda ćemo to naučiti u svoje vreme. Ja nameravam da počnem tako što ću ti ispričati zbog čega verujem da nećemo umreti i zbog čega smatram da najpre treba da odemo i da istražimo oblast oko istočnog trga."
<BR>&nbsp;&nbsp;&nbsp;&nbsp;&nbsp;Nikol nije nikada pričala nikome, čak ni ocu, o svom "putovanju" tokom Poroa. Pre nego što je završila pripovedanje Ričardu, Nikol ne samo da je obuhvatila ono što joj se desilo kao sedmogodišnjakinji za vreme Poroa, već je i prepričala sve o Omehovoj poseti u Rimu, proročanstvu Senufoa o "ženi bez sadruga" koja rasipa svoje nasleđe "među zvezdama" i o pojedinostima njene vizije kada je ispila bočicu na dnu jame.
<BR>&nbsp;&nbsp;&nbsp;&nbsp;&nbsp;Ričard je ostao bez reči. Čitava skupina priča bila je toliko strana njegovom matematičkom umu da čak nije ni znao kako da reaguje. Piljio je u Nikol sa zapanjenošću i užasom. Mnogo kasnije, pošto mu je bilo neugodno zbog ćutanja, on zausti da govori. "Ne znam šta da kažem..."
<BR>&nbsp;&nbsp;&nbsp;&nbsp;&nbsp;Nikol prinese prst usnama. "Ništa ne treba da kažeš", reče ona. "Čitam ti reakciju na licu. Možemo sutra da popričamo o tome, kada budeš imao malo vremena da razmisliš o svemu što sam ti ispričala."
<BR>&nbsp;&nbsp;&nbsp;&nbsp;&nbsp;Nikol zevnu i pogleda na sat. Izvadila je ležaljku iz futrole i razmotala je po tlu. "Iscrpljena sam", reče ona Ričardu. "Ništa ne proizvodi tako trenutni zamor kao malo užasa. Vidimo se za četiri sata."
<BR>&nbsp;&nbsp;&nbsp;&nbsp;&nbsp;"Tragamo već sat i po", reče Ričard nestrpljivo. "Pogledaj mapu. Nema mesta u krugu od pet stotina metara oko središta trga na kome nismo bili bar dva puta."
<BR>&nbsp;&nbsp;&nbsp;&nbsp;&nbsp;"Onda smo nešto uradili pogrešno", odvrati Nikol. "U mojoj viziji bilo je tri izvora topline." Ričard se namršti. "Ili budi logičan, ako ti se tako više dopada. Zašto bi bilo tri trga, a samo dve podzemne jazbine? Sam si rekao da Ramanci uvek postupaju po razumnim planovima."
<BR>&nbsp;&nbsp;&nbsp;&nbsp;&nbsp;Stajali su pred dodekaedrom okrenutim prema istočnom trgu. "I još nešto", promrmlja Ričard za svoj groš. "Koja je svrha svih tih prokletih poliedara? Postoji po jedan u svakom sektoru, a tri najveća su na trgovima... čekaj trenutak", reče on, kada su mu oči prešle sa jedne od dvanaest stranica dodekaedra na naspramni oblakoder. Glava mu se onda brzo okrenu po trgu. "Da li je moguće?" reče on. "Ne", odvrati on, "bilo bi to nemoguće."
<BR>&nbsp;&nbsp;&nbsp;&nbsp;&nbsp;Ričard vide da Nikol pilji u njega. "Imam ideju", reče on uzbuđeno. "Može biti da je potpuno bez osnova... sećaš li se dr Bardolinija i njegovih progresivnih matrica? Sa delfinima? ... Šta ako su Ramanci ovde u Njujorku takođe ostavili sklopove sa malim razlikama koje se menjaju od trga do trga i od sekcije do sekcije? ... Čuj, nije to ništa luđe od tvojih vizija."
<BR>&nbsp;&nbsp;&nbsp;&nbsp;&nbsp;Ričard je već bio na kolenima na tlu i radio sa mapama Njujorka. "Mogu li da uzmem i tvoj kompjuter?" upita on Nikol nekoliko minuta kasnije. "To bi ubrzalo proces."
<BR>&nbsp;&nbsp;&nbsp;&nbsp;&nbsp;Ričard Vejkfild je satima ostao uz kompjutere, mrmljao sebi u bradu i pokušavao da reši zagonetku Njujorka. Objasnio je Nikol, kada je na njeno navaljivanje napravio prekid za obrok, da se položaj treće rupe može odrediti samo ako bude valjano shvatio geometrijske odnose između poliedara, tri trga i svih oblakodera koji stoje naspram osnovnim stranica poliedara u svakom od devet sektora. Dva sata pre mraka Ričard žurno otrča do susednog sektora da dobavi dodatne podatke koji još nisu bili ubačeni u kompjuterske mape.
<BR>&nbsp;&nbsp;&nbsp;&nbsp;&nbsp;Nije prestao ni posle mraka. Nikol je prespavala prvi deo petnaestočasovne noći. Kada se probudila posle pet sati, Ričard je i dalje grozničavo radio na projektu. Nije čak ni čuo kada se Nikol nakašljala. Ona se tiho podiže i stavi mu ruke na ramena. "Moraš malo da odspavaš, Ričarde", reče ona.
<BR>&nbsp;&nbsp;&nbsp;&nbsp;&nbsp;"Gotovo sam uspeo", reče on. Videla je podočnjake ispod njegovih očiju kada se okrenuo. "Neće potrajati duže od jednog sata."
<BR>&nbsp;&nbsp;&nbsp;&nbsp;&nbsp;Nikol se vrati do svog ležaja. Kada ju je Ričard kasnije probudio, bio je pun oduševljenja. "Zamisli", rekao je sa osmehom. "Postoji tri moguća rešenja, svako od njih saglasno sa svim pravilnostima." Brzo je koračao gotovo čitav minut. "Možemo li da pođemo sada da pogledamo?" upita on molećivo. "Ne verujem da ću moći da spavam dok ne otkrijem."
<BR>&nbsp;&nbsp;&nbsp;&nbsp;&nbsp;Nijedno od tri Ričardova rešenja za položaj treće jazbine nije bilo u blizini trga. Prvo se nalazilo na dalje od kilometar, na rubu Njujorka, nasuprot severnom polucilindru. On i Nikol nisu tamo našli ništa. Onda su marširali sledećih petnaest minuta po mraku do drugog mogućeg položaja, tačke vrlo blizu jugoistočnog ugla grada. Ričard i Nikol su krenuli niz označenu ulicu i pronašli poklopac tačno na mestu koje je predvideo Ričard. "Haleluja", povika on i raširi vreću za spavanje pored poklopca. "Ura za matematiku."
<BR>&nbsp;&nbsp;&nbsp;&nbsp;&nbsp;Ura za Omeha, pomisli Nikol. Više joj se nije spavalo, ali nije bila preterano željna da sama istražuje po mraku novu teritoriju. Šta ide prvo, upita se ona dok je budna ležala na svom ležaju, intuicija ili matematika? Koristimo li modele da nam pomognu da nađemo istinu? Ili najpre znamo istinu, a onda razvijamo matematiku da je objasnimo?
<BR>&nbsp;&nbsp;&nbsp;&nbsp;&nbsp;Kada je svanuo dan, oboje su ustali. "Dani se malo skraćuju", objasni Ričard Nikol. "Ali zbir dana i noći i dalje ostaje nepromenjen i iznosi četrdeset šest sati, četiri minuta i četrnaest sekundi."
<BR>&nbsp;&nbsp;&nbsp;&nbsp;&nbsp;"Koliko još ima pre nego što stignemo do Zemlje?" upita Nikol dok je gurala ležaljku u zaštitni omot.
<BR>&nbsp;&nbsp;&nbsp;&nbsp;&nbsp;"Dvadeset dana i tri sata", odvrati on pošto se obratio kompjuteru. "Jesi li spremna za novu pustolovinu?"
<BR>&nbsp;&nbsp;&nbsp;&nbsp;&nbsp;Klimnula je. "Pretpostavljam da znaš i kako da nađeš ploču koja otvara taj poklopac?"
<BR>&nbsp;&nbsp;&nbsp;&nbsp;&nbsp;"Ne", reče on poverljivo, "ali se kladim da ga nije teško naći. A kada budemo našli ovu ploču, otvor jazbine avijana biće igrarija zbog toga što ćemo imati čitav sistem."
<BR>&nbsp;&nbsp;&nbsp;&nbsp;&nbsp;Deset minuta kasnije Ričard pritisnu jednu metalnu ploču i treći poklopac se otvori. U tu treću rupu spuštalo se širokim stepeništem prekinutim povremenim odmorištima. Ričard uze Nikol za ruku dok su koračali niz stepenice. Koristili su svetiljke da pronađu put, jer nije bilo svetlosti koje bi im osvetljavale silazak.
<BR>&nbsp;&nbsp;&nbsp;&nbsp;&nbsp;Soba sa vodom bila je na istom mestu kao i u ostalim podzemnim jazbinama. Nije bilo zvukova u vodoravnim tunelima koji su vodili od središnjeg stepeništa na bilo kom od dva glavna nivoa. "Mislim da ovde niko ne živi", reče Ričard.
<BR>&nbsp;&nbsp;&nbsp;&nbsp;&nbsp;"Bar ne za sada", odvrati Nikol.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
