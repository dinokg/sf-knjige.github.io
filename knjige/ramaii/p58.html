<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>58. HOBSONOV IZBOR
<P>&nbsp;&nbsp;&nbsp;&nbsp;&nbsp;"Siguran sam da su Hajlman i Jamanaka bili izuzetno pažljivi", objasni Ričard Vejkfild. "Verovatno su pošli rano da bi mogli da ponesu dodatne zalihe. A sa tim lakim kapsulama, svaki kilogram može da bude kritičan."
<BR>&nbsp;&nbsp;&nbsp;&nbsp;&nbsp;"Koliko kritičan?" upita Nikol.
<BR>&nbsp;&nbsp;&nbsp;&nbsp;&nbsp;"Pa - može značiti razliku između ulaska na bezbednu orbitu oko Zemlje - ili proletanja pored nje tolikom brzinom da ne bismo mogli da budemo spaseni."
<BR>&nbsp;&nbsp;&nbsp;&nbsp;&nbsp;"Da li to znači", upita general O'Tul ozbiljno, "da će kapsulu moći da upotrebi samo jedno od nas?"
<BR>&nbsp;&nbsp;&nbsp;&nbsp;&nbsp;Ričard je zastao pre nego što je odgovorio. "Bojim se da je to moguće; stvar zavisi od vremena polaska. Moraćemo da izvršimo neke proračune na brzinu da bismo to tačno odredili. Ali lično ne vidim razloga zbog čega ne bismo razmislili o tome da poletimo sa čitavim ovim svemirskim brodom. Na kraju krajeva, uvežbavan sam za pomoćnog pilota... Doduše, raspolažemo samo ograničenom kontrolom, budući da je brod prilično veliki, ali ako izbacimo sve što nam nije apsolutno neophodno, možda bismo mogli da uspemo... Ponovo, biće potrebno da izvedemo neke proračune."
<BR>&nbsp;&nbsp;&nbsp;&nbsp;&nbsp;Nikol je dobila zadatak od generala O'Tula i Ričarda da proveri zalihe koje su smeštene u kapsulu, da odredi koliko su odgovarajuće, a zatim da proceni masu i zapreminu potrebnu za dva ili tri putnika. Kao dodatak, Ričard, kome se i dalje više dopadalo da do Zemlje odleti u vojnom brodu, zatražio je od Nikol da proveri skladišne liste "Njutna" i proceni koliko mase mogu da izbace sa broda.
<BR>&nbsp;&nbsp;&nbsp;&nbsp;&nbsp;Dok su O'Tul i Vejkfild koristili kompjutere u kontrolnom centru, Nikol je sama radila u ogromnom skladištu. Najpre je veoma pažljivo pregledala preostalu kapsulu. Iako je kapsule normalno koristila jedna osoba za lokalne aktivnosti izvan letelice, ove su bile konstruisane i kao sredstva za bekstvo u slučaju nužde. Dvoje ljudi moglo je da sedi iza čvrstog, providnog prednjeg prozora sa jednonedeljnim zalihama na policama u stražnjem delu male kabine. Ali troje? - upita se Nikol. Nemoguće. Neko bi morao da se ugura u prostor polica. A onda ne bi bilo pogodnog mesta za zalihe. Nikol na trenutak pomisli kako bi to izgledalo biti sabijen među male police tokom sedam ili osam dana. Bilo bi još gore nego u jami u Njujorku.
<BR>&nbsp;&nbsp;&nbsp;&nbsp;&nbsp;Pregledala je zalihe koje su Hajlman i Jamanaka žurno nabacali u kapsulu. Izbor hrane bio je manje ili više ispravan, kako po količini tako i po raznovrsnosti, za jednonedeljno putovanje; međutim, medicinski komplet bio je bolno nedovoljan. Nikol napravi nekoliko pribeleški, izradi ono što je smatrala valjanom listom potrepština za dvočlanu posadu i proceni masu i zahteve za prostorom. Onda je pošla po skladištu.
<BR>&nbsp;&nbsp;&nbsp;&nbsp;&nbsp;Oči joj privuče nuklearno oružje u obliku hitaca koje je mirno ležalo na boku odmah pokraj vazdušne komore kapsule. Nikol priđe i dodirnu bombe, a zatim nemarno prelađe prstima po uglačanoj metalnoj površini. Dakle, to je prvo veliko oružje uništenja, pomisli ona, posledica blistave fizike dvadesetog veka.
<BR>&nbsp;&nbsp;&nbsp;&nbsp;&nbsp;Kako tužan komentar naše vrste, reče Nikol u sebi dok je koračala između nuklearnih bombi. Posetilac dolazi da nas vidi. Ne govori naš jezik, ali otkriva gde živimo. Kada skrene za ugao naše ulice, dok još ne znamo njegovu nameru, mi ga raznesemo u zaborav.
<BR>&nbsp;&nbsp;&nbsp;&nbsp;&nbsp;Lagano je išla preko skladišta prema prostorijama za dnevni boravak, svesna dubokog osećanja tuge u sebi. Tvoj problem, reče Nikol sebi, jeste to što uvek očekuješ previše. Od sebe. Od onih koje voliš. Čak i od ljudske rase. A mi smo još previše nezreli kao vrsta.
<BR>&nbsp;&nbsp;&nbsp;&nbsp;&nbsp;Trenutni nalet mučnine prisili Nikol da na trenutak zastane. Šta je to? - pomisli ona. Zar mi je muka od tih bombi? Krajičkom uma Nikol se seti sličnog osećaja mučnine od pre petnaest godina, na drugom satu svog leta iz Los Anđelosa prema Parizu. Nemoguće, reče ona sebi. Ali proveriću da bih bila sigurna...
<BR>&nbsp;&nbsp;&nbsp;&nbsp;&nbsp;"To je drugi razlog zbog koga nas troje ne može da stane u jednu kapsulu. Nemoj da si neraspoložena, Nikol. Čak i kada bi fizički prostor mogao da primi naša tela i neophodne zalihe, sposobnost kapsule da izmeni brzinu sa svom tom masom jedva da je dovoljna da ona uđe na orbitu oko Sunca. Izgledi da nas spasu bili bi doslovce ravni nuli."
<BR>&nbsp;&nbsp;&nbsp;&nbsp;&nbsp;"Pa", odvrati Nikol Ričardu, pokušavajući da zvuči veselo, "bar imamo drugu mogućnost. Možemo poći kući u ovoj velikoj letelici. Prema mojim procenama, možemo da izbacimo preko deset hiljada kilograma..."
<BR>&nbsp;&nbsp;&nbsp;&nbsp;&nbsp;"Bojim se da to nije bitno", prekide je general O'Tul.
<BR>&nbsp;&nbsp;&nbsp;&nbsp;&nbsp;Nikol pogleda Ričarda. "O čemu on to priča?"
<BR>&nbsp;&nbsp;&nbsp;&nbsp;&nbsp;Ričard Vejkfild ustade i priđe Nikol. Uzeo je njene ruke u svoje. "Upropastili su i navigacioni sistem", reče Ričard. "Njihovi automatski algoritmi za pretragu, veliki programi za žvakanje brojki koji su upotrebljeni za pokušaje dešifrovanja O'Tulovog koda, upisani su u kompjutere opšte namene preko navigacionih i vidkom potprograma. Ovaj brod je beskoristan kao modul za transport."
<BR>&nbsp;&nbsp;&nbsp;&nbsp;&nbsp;Glas generala O'Tula bio je dalek i lišen uobičajenog bodrog prizvuka. "Mora da su se dali na posao odmah pošto sam otišao. Ričard je pročitao komandne bafere i otkrio da je softver za dešifrovanje aktiviran manje od dva sata posle mog odlaska."
<BR>&nbsp;&nbsp;&nbsp;&nbsp;&nbsp;"Ali zašto bi onesposobili 'Njutna'?" upita Nikol.
<BR>&nbsp;&nbsp;&nbsp;&nbsp;&nbsp;"Zar ne shvataš?" upita O'Tul strasno. "Prioriteti su se izmenili. Ništa nije bilo toliko važno koliko ispaljivanje nuklearnog oružja. Nisu želeli da traće vreme da signali idu do Zemlje i nazad. Zbog toga su prebacili proračune ovde, odakle je svaki sledeći kandidat za kod mogao da se odašlje sa kompjutera bez kašnjenja."
<BR>&nbsp;&nbsp;&nbsp;&nbsp;&nbsp;"Da bismo bili fer prema kontroli misije", umeša se Ričard, počevši da korača po prostoriji, "moramo priznati da je potpuno natovaren vojni brod misije 'Njutn' zapravo manje sposoban za menjanje orbite nego dvosedna kapsula sa pomoćnim pogonskim sistemom. Prema tome, u očima stručnjaka za bezbednost pri MSA nije bilo povećanja rizika usled onesposobljavanja ove letelice."
<BR>&nbsp;&nbsp;&nbsp;&nbsp;&nbsp;"Ali ništa od svega toga nije ni trebalo da se dogodi", pobuni se general. "Prokletstvo! Zašto nisu mogli naprosto da sačekaju moj povratak?"
<BR>&nbsp;&nbsp;&nbsp;&nbsp;&nbsp;Nikol naglo sede na jednu od raspoloživih stolica. U glavi joj se mutilo i ona oseti trenutnu vrtoglavicu. "Šta je bilo?" upita Ričard i uzbunjeno joj priđe.
<BR>&nbsp;&nbsp;&nbsp;&nbsp;&nbsp;"Danas sam tu i tamo osećala mučninu", odvrati Nikol. "Mislim da sam trudna. Znaću sigurno za dvadeset minuta." Nasmešila se zapanjenom Ričardu. "Izuzetno je retko da žena ostane trudna u razmaku od devedeset dana posle injekcije neutrabriolata. Ali dešavalo se i pre. Ne mislim da..."
<BR>&nbsp;&nbsp;&nbsp;&nbsp;&nbsp;"Čestitam", iznenada je prekide oduševljeni general O'Tul. "Nisam imao pojma da vas dvoje planirate porodicu."
<BR>&nbsp;&nbsp;&nbsp;&nbsp;&nbsp;"Ni ja", odvrati Ričard, koji je i dalje delovao šokirano. Čvrsto je zagrlio Nikol i stisnuo je uz sebe. "Ni ja", ponovio je.
<BR>&nbsp;&nbsp;&nbsp;&nbsp;&nbsp;"Nema više rasprave na tu temu", reče general O'Tul Ričardu čvrstim glasom. "Čak i da Nikol ne nosi u utrobi tvoje dete. Ustrajao bih u tome da vas dvoje odete u kapsuli i ostavite mene ovde. To je jedina razumna odluka. Najpre, obojica znamo da je masa kritičan parametar, a ja sam daleko najteži od sve troje. Kao dodatak tome, star sam, a vas dvoje ste mladi. Dalje, ti umeš da pilotiraš kapsulom; ja se ni jedan jedini put nisam uvežbavao u njoj. Osim toga", dodade on suvo, "mene čeka preki sud na Zemlji zbog odbijanja da izvršim naređenje.
<BR>&nbsp;&nbsp;&nbsp;&nbsp;&nbsp;A što se tebe tiče, dragi moj doktore", produži O'Tul nekoliko trenutaka potom, "nema potrebe da ti kažem da nosiš vrlo posebnu bebu. On ili ona biće jedino ljudsko dete ikada začeto u vanzemaljskom svemirskom brodu." On ustade i obazre se. "A sada", reče on, "predlažem da otvorimo bocu vina i da proslavimo poslednje zajedničko veče."
<BR>&nbsp;&nbsp;&nbsp;&nbsp;&nbsp;Nikol je posmatrala kako je general O'Tul otklizio do ostave. Otvorio ju je i počeo da pretura po njoj. "Biću sasvim zadovoljna i voćnim sokom, Majkl", reče ona. "Sada ionako ne bi trebalo da popijem više od jedne čaše vina."
<BR>&nbsp;&nbsp;&nbsp;&nbsp;&nbsp;"Razume se", odvrati on žustro. "Na trenutak sam smeo s uma. Ponadao sam se da bismo mogli da učinimo nešto posebno večeras. Želeo sam da poslednji put podelim..." General O'Tul zastade i donese vino i sok do stola. Pružio je čaše Ričardu i Nikol. "Želeo bih da oboje znate", reče on tiho, sada ublaženog raspoloženja, "da ne mogu da zamislim bolji par od vas dvoje. Želim vam sve najbolje, naročito sa bebom."
<BR>&nbsp;&nbsp;&nbsp;&nbsp;&nbsp;Troje kosmonauta pilo je u tišini nekoliko sekundi. "Svi to znamo, zar ne?" reče general O'Tul jedva čujno. "Projektili mora da već putuju. Šta misliš, koliko još imamo na raspolaganju, Ričarde?"
<BR>&nbsp;&nbsp;&nbsp;&nbsp;&nbsp;"Sudeći po onome što je admiral Hajlman govorio na snimku, rekao bih da će prvi projektil stići do Rame za S-5 dana. To bi bilo u saglasnosti sa dospevanjem kapsule izvan polja domašaja krhotina i sa brzinom razletanja koju će steći preostali komadi svemirskog broda."
<BR>&nbsp;&nbsp;&nbsp;&nbsp;&nbsp;"Izgubili ste me ", reče Nikol. "O kakvim to projektilima pričate?"
<BR>&nbsp;&nbsp;&nbsp;&nbsp;&nbsp;Ričard se naže prema njoj. "I Majkl i ja smo sigurni", reče on ozbiljno, "da je VEV naredio da se na Ramu ispale projektili. Nemaju nikakva jemstva da će se general ikada vratiti na 'Njutna' i uneti svoj kod. A algoritam za pretragu sa automatskim otkucavanjem u najboljem slučaju predstavlja veliki rizik. Samo lansiranje projektila jemči da Rama neće imati mogućnosti da nam ošteti planetu."
<BR>&nbsp;&nbsp;&nbsp;&nbsp;&nbsp;"Prema tome, preostalo mi je malo više od četrdeset osam sati za poslednje pomirenje sa Bogom", reče general O'Tul pošto je razmišljao nekoliko sekundi. "Proživeo sam bogat život. Imam mnogo toga na čemu sam zahvalan. Poći ću u Njegovo naručje bez žaljenja."
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
