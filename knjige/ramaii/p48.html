<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48. DOBRO DOŠLI, ZEMLJANI
<P>&nbsp;&nbsp;&nbsp;&nbsp;&nbsp;Ričard je bio zbunjen. U prvoj odaji kraj jednog od gornjih vodoravnih tunela našao je niz čudnovatih naprava koje je uspeo da dešifruje za manje od jednog sata. Sada je umeo da reguliše svetla i temperaturu u svim zasebnim delovima podzemne jazbine. Ali ako je bilo toliko lako i ako su sve jazbine bile slično konstruisane, zbog čega avijani nisu koristili svetla koja su im data? Dok su doručkovali, Ričard je propitivao Nikol o pojedinostima vezanim za jazbinu avijana.
<BR>&nbsp;&nbsp;&nbsp;&nbsp;&nbsp;"Previđaš osnovnije stvari", reče Nikol, pošto je zagrizla mana dinju. "Sami avijani nisu bitni. Pravo pitanje je gde su Ramanci? I zbog čega su uopšte ostavili te rupe ispod Njujorka?"
<BR>&nbsp;&nbsp;&nbsp;&nbsp;&nbsp;"Možda su svi oni Ramanci", odvrati Ričard. "Bioti, avijani, oktopauci - možda svi potiču sa iste planete. Na početku svi su bili jedna srećna porodica. Ali kako su prolazile godine i pokolenja, različite vrste razvijale su se u različitim pravcima. Konstruisane su pojedinačne jazbine i..."
<BR>&nbsp;&nbsp;&nbsp;&nbsp;&nbsp;"Ima previše problema sa tim scenarijom", prekide ga Nikol. "Najpre, bioti su nepobitno mašine. Avijani možda jesu, a možda nisu. Oktopauci gotovo sigurno nisu, iako je tehnološki nivo koji je bio neophodan da se stvori ovaj svemirski brod po svoj prilici pretpostavljao takav napredak na polju veštačke inteligencije koji mi ne možemo ni da zamislimo. Ali intuicija mi kaže da su te stvari organske."
<BR>&nbsp;&nbsp;&nbsp;&nbsp;&nbsp;"Mi ljudi nikada ne bismo bili u stanju da razlikujemo živo biće i svestranu mašinu koju je napravila stvarno napredna vrsta."
<BR>&nbsp;&nbsp;&nbsp;&nbsp;&nbsp;"Slažem se sa tim. Ali taj problem nikako ne možemo rešiti sami. Osim toga, postoji još jedno pitanje o kome bih želela da porazgovaram sa tobom."
<BR>&nbsp;&nbsp;&nbsp;&nbsp;&nbsp;"Šta?" upita Ričard.
<BR>&nbsp;&nbsp;&nbsp;&nbsp;&nbsp;"Da li su avijani, oktopauci i te podzemne oblasti postojali i na Rami I? Ukoliko je tako, kako to da ih je Nortonova posada u potpunosti prenebregla? Ako nije, zašto se oni nalaze samo na ovom svemirskom brodu?"
<BR>&nbsp;&nbsp;&nbsp;&nbsp;&nbsp;Ričard je ćutao nekoliko sekundi. "Vidim na šta ciljaš", reče on konačno. "Osnovna pretpostavka uvek je bila da su svemirski brod Ramu stvorila pre više miliona godina nepoznata bića iz neke druge oblasti Galaksije i da se ona ne mešaju niti su u bilo kom pogledu zainteresovana za sve ono što se događa tokom putovanja ovih letelica. Ukoliko su napravljena toliko davno, zbog čega bi se dva broda koja su verovatno sazdana u maltene isto vreme toliko razlikovala?"
<BR>&nbsp;&nbsp;&nbsp;&nbsp;&nbsp;"Počinjem da verujem da je naš kolega iz Kjota bio u pravu", odgovori Nikol. "Možda ipak postoji neka pravilnost u svemu tome. Prilično sam ubeđena da je Nortonova posada bila pažljiva i precizna tokom svog istraživanja i da su sve razlike između Rame I i Rame II stvarne. Čim priznamo da su dve svemirske letelice različite, suočavamo se sa težom temom. Zbog čega su različite?"
<BR>&nbsp;&nbsp;&nbsp;&nbsp;&nbsp;Ričard je dovršio obrok i sada je odmeravao koracima slabo osvetljen tunel. "Vodila se upravo takva rasprava pre nego što je odlučeno da se prekine misija. Na telekonferenciji glavno pitanje je bilo zbog čega su Ramanci izmenili kurs da bi se susreli sa Zemljom? Pošto prvi svemirski brod nije to učinio, to je smatrano čvrstim dokazom da je Rama II različit. A ljudi koji su učestvovali na sastanku nisu znali ništa o avijanima i oktopaucima."
<BR>&nbsp;&nbsp;&nbsp;&nbsp;&nbsp;"Generalu Borzovu bi se dopali avijani", primeti Nikol posle kraćeg ćutanja. "Smatrao je da je letenje najveće zadovoljstvo na svetu." Nasmejala se. "Jednom mi je rekao da mu je tajna nada da postoji reinkarnacija i da će se on jednom vratiti kao ptica."
<BR>&nbsp;&nbsp;&nbsp;&nbsp;&nbsp;"Bio je dobar čovek", reče Ričard i na trenutak prestade da korača. "Mislim da nikada nismo umeli da valjano cenimo njegove sposobnosti."
<BR>&nbsp;&nbsp;&nbsp;&nbsp;&nbsp;Kada je Nikol vratila krišku mana dinje u ranac i pripremila se da nastavi istraživanje, ona se nasmeši svom uzmuvanom prijatelju. "Još jedno pitanje, Ričarde?"
<BR>&nbsp;&nbsp;&nbsp;&nbsp;&nbsp;Klimnuo je.
<BR>&nbsp;&nbsp;&nbsp;&nbsp;&nbsp;"Misliš li da smo se do sada sreli sa Ramancima? Pod time mislim na stvorenja koja su napravila ovu letelicu. Ili na njihove naslednike."
<BR>&nbsp;&nbsp;&nbsp;&nbsp;&nbsp;Ričard oštro zavrte glavom. "Apsolutno ne", reče on. "Možda smo se sreli sa nekim od njihovih tvorevina. Ili možda čak i sa drugim vrstama sa iste planete. Ali glavne likove još nismo videli."
<BR>&nbsp;&nbsp;&nbsp;&nbsp;&nbsp;Belu sobu našli su sa leve strane u vodoravnom tunelu na drugom nivou ispod površine. Do tada, istraživanje je postalo gotovo dosadno. Ričard i Nikol su sišli niz mnogo tunela i zavirili u čita niz praznih soba. Četiri puta su našli skup naprava za regulisanje svetlosti i temperature. Sve dok nisu stigli do Bele sobe, nisu videli ništa zanimljivo.
<BR>&nbsp;&nbsp;&nbsp;&nbsp;&nbsp;I Ričard i Nikol bili su zapanjeni kada su ušli u odaju čiji su zidovi bili obojeni snežno belo. Pored boje, odaja je bila izuzetna i po tome što su u jednom uglu bili natrpani predmeti koji su, pokazalo se posle pobližeg razgledanja, bili sasvim poznati. Bili su tu češalj i četka, prazna kutijica za ruž, nekoliko novčića, zbirka ključeva, čak i nešto što je podsećalo na stari voki-toki. Na drugoj gomili nalazili su se prsten i ručni sat, tuba paste za zube, turpijica za nokte i mala tastatura sa latiničnim slovima. Ričard i Nikol bili su preneraženi. "U redu, genije", reče ona i mahnu rukom. "Objasni ovo, ako možeš."
<BR>&nbsp;&nbsp;&nbsp;&nbsp;&nbsp;Podigao je tubu paste za zube, odvio kapicu i pritisnuo. Iz nje iziđe beli materijal. Ričard gurnu prst u njega, a zatim ga stavi u usta. "Fuj", reče on i ispljunu pastu. "Donesi ovamo spektrometar mase."
<BR>&nbsp;&nbsp;&nbsp;&nbsp;&nbsp;Dok je Nikol ispitivala zubnu pastu složenim medicinskim instrumentima, Ričard je dizao jedan po jedan predmet. Sat ga je naročito opčinio. Zaista je pokazivao vreme, odbrojavajući sekunde, iako neznano na osnovu koje referentne tačke. "Jesi li ikada bila u svemirskom muzeju na Floridi?" upita on Nikol.
<BR>&nbsp;&nbsp;&nbsp;&nbsp;&nbsp;"Ne", odgovori ona rasejano.
<BR>&nbsp;&nbsp;&nbsp;&nbsp;&nbsp;"Imaju izložbu običnih stvari koje je posada ponela na prvu misiju na Ramu. Ovaj sat izgleda tačno kao onaj na izložbi - dobro se sećam, jer sam kupio sličan u prodavnici suvenira kraj muzeja."
<BR>&nbsp;&nbsp;&nbsp;&nbsp;&nbsp;Nikol priđe sa zbunjenim izrazom na licu. "Ta stvar nije zubna pasta, Ričarde. Ne znam šta je to. Spektar je zapanjujući, sa mnoštvom superteških molekula."
<BR>&nbsp;&nbsp;&nbsp;&nbsp;&nbsp;Nekoliko minuta dvoje kosmonauta preturalo je po neobičnoj zbirci predmeta i pokušavalo da nađe nekog smisla u svom poslednjem otkriću. "Jedno je sigurno", reče Ričard dok je bezuspešno nastojao da otvori voki-toki, "ovi predmeti nepobitno su povezani sa ljudskim bićima. Jednostavno ih je previše da bi posredi bila samo neobična podudarnost između dve vrste."
<BR>&nbsp;&nbsp;&nbsp;&nbsp;&nbsp;"Ali kako su dospeli ovamo?" upita Nikol. Pokušavala je da upotrebi četku, ali bodljice su bile previše meke za njenu kosu. Pogledala ju je pažljivije. "Ovo nije prava četka", izjavi ona. "Izgleda kao četka, na dodir je kao četka, ali je beskorisna za kosu."
<BR>&nbsp;&nbsp;&nbsp;&nbsp;&nbsp;Sagla se i digla turpijicu za nokte. "A pomoću ovoga se ljudski nokti ne mogu turpijati." Ričard priđe da vidi o čemu to ona govori. Još se borio sa voki-tokijem. S odbojnošću ga je odbacio i uzeo turpijicu za nokte koju mu je Nikol pružila.
<BR>&nbsp;&nbsp;&nbsp;&nbsp;&nbsp;"Znači, te stvari izgledaju kao da su ljudske, ali nisu?" reče on, povukavši turpijicu uz svoj najduži nokat. Nokat ostade nepromenjen. Ričard vrati turpijicu Nikol. "Šta se ovde dešava?" upita on osujećenim tonom.
<BR>&nbsp;&nbsp;&nbsp;&nbsp;&nbsp;"Sećam se da sam čitala jedan naučnofantastični roman dok sam bila na fakultetu", reče Nikol nekoliko sekundi kasnije, "u kome se vanzemaljska vrsta upoznala sa ljudskim bićima isključivo gledajući naše najstarije televizijske programe. Kada su se konačno sreli sa nama, ponudili su nam kutije sa cerealijama i druge predmete koje su svemirci videli u našim televizijskim reklamama. Kutije su bile napravljene po propisima, ali sadržine ili uopšte nije bilo, ili je bila sasvim pogrešna."
<BR>&nbsp;&nbsp;&nbsp;&nbsp;&nbsp;Ričard nije pažljivo slušao Nikol. Igrao se ključevima i pregledao skupinu predmeta u odaji. "Dakle, šta sve te stvari imaju zajedničko?" reče on, uglavnom za sebe.
<BR>&nbsp;&nbsp;&nbsp;&nbsp;&nbsp;Oboje su došli do istog odgovora nekoliko sekundi kasnije. "Sve ih je posedovala Nortonova posada", rekoše Ričard i Nikol u jedan glas.
<BR>&nbsp;&nbsp;&nbsp;&nbsp;&nbsp;"Znači da su dva ramanska svemirska broda morala imati neku vrstu komunikacione veze", reče Ričard.
<BR>&nbsp;&nbsp;&nbsp;&nbsp;&nbsp;"A ovi predmeti ostavljeni su ovde namerno, da nam pokažu da je poseta Rami I primećena i snimljena."
<BR>&nbsp;&nbsp;&nbsp;&nbsp;&nbsp;"Paukoliki bioti koji su pregledali Nortonove logore i opremu mora da su bili opremljeni senzorima za snimanje slike."
<BR>&nbsp;&nbsp;&nbsp;&nbsp;&nbsp;"I sve ove stvari napravljene su prema slikama emitovanim sa Rame I na Ramu II."
<BR>&nbsp;&nbsp;&nbsp;&nbsp;&nbsp;Posle Nikoline poslednje primedbe oboje su zaćutali, svako sledeći sopstveni tok misli. "Ali zbog čega žele da saznamo sve to? Šta bi trebalo sada da radimo?" Ričard ustade i poče da korača po sobi, a onda, iznenada, stade da se smeje. "Zar to ne bi bilo neverovatno", reče on, "kada bi se ispostavilo da je Dejvid Braun na kraju krajeva ipak u pravu. Možda se Ramanci zaista nimalo nisu zanimali za ono što su otkrili, ali su programirali svoje svemirske brodove da se ponašaju kao da ih zanimaju svi posetioci? Mogli su laskati onim vrstama na koje naiđu tako što će vršiti korekcije pravca leta i praviti proste predmete. Koja neverovatna ironija. Pošto su sve nezrele vrste verovatno beznadežno okrenute sebi, posetioci ramanskim letelicama bili bi potpuno obuzeti pokušajima da shvate pretpostavljenu poruku..."
<BR>&nbsp;&nbsp;&nbsp;&nbsp;&nbsp;"Mislim da si se zaleteo", prekide ga Nikol. "U ovoj tački samo znamo da je ovaj svemirski brod očigledno primio slike sa Rame I i da su kopije malih, svakodnevnih predmeta koje je nosila Nortonova posada ostavljene ovde, u ovoj sobi, da bismo ih mi našli."
<BR>&nbsp;&nbsp;&nbsp;&nbsp;&nbsp;"Pitam se da li je tastatura beskorisna kao i sve ostalo", reče Ričard kada ju je podigao. Otkucao je tasterima reč "Rama". Ništa se nije desilo. Pokušao je sa "Nikol". I dalje ništa.
<BR>&nbsp;&nbsp;&nbsp;&nbsp;&nbsp;"Zar se ne sećaš kako su stari modeli radili?" upita Nikol i nasmeši se. Uzela je tastaturu. "Imali su zasebno dugme za uključivanje." Pritisnula je jedno neobeleženo dugme u gornjem desnom uglu tastature. Deo naspramnog zida skliznu u stranu i otkri veliku, crnu, kvadratnu površinu, sa stranicom dugom oko jedan metar.
<BR>&nbsp;&nbsp;&nbsp;&nbsp;&nbsp;Mala tastatura zasnivala se na onima koje su bile povezivane sa portabl kompjuterima prilikom prve misije na Ramu. Imala je četiri reda sa po dvanaest znakova, uz dodatno dugme za uključivanje u gornjem desnom uglu. Dvadeset šest latiničnih slova, deset arapskih brojki i četiri matematičke funkcije bili su dati na četrdeset pojedinačnih tastera. Ostalih osam tastera sadržali su na površini simbole geometrijskih figura i, kao dodatak na to, mogli su se postaviti u položaj "gore" ili "dole". Ričard i Nikol brzo su naučili da su ti posebni tasteri prave komande ramanskog sistema. Metodom pokušaja i greške takođe su utvrdili da je posledica kucanja po bilo kom pojedinačnom tasteru bila funkcija položaja ostalih sedam tastera. Zbog toga je pritiskanje određenih komandnih tastera moglo dati 128 različitih rezultata. Sistem je ukupno omogućavao 1024 zasebne funkcije koje su se mogle zadati sa tastature.
<BR>&nbsp;&nbsp;&nbsp;&nbsp;&nbsp;Pravljenje kompjuterskog rečnika bilo je zamoran posao. Ričard se dobrovoljno prijavio za tu dužnost. Koristeći sopstveni kompjuter da pravi beleške, počeo je sa procesom razvoja osnova jezika za prevođenje posebnih komandi tastature. Prvobitni cilj bio je jednostavan - da uspeju da koriste ramanski kompjuter kao sopstveni. Jednom kada se dobije prevod, svaki zadati ulaz na portabl kompjutere sa 'Njutna' sadržaće, kao deo izlaza, podatke o tome koja skupina pritisaka na ramanskoj tabli proizvodi sličan odziv na crnom ekranu.
<BR>&nbsp;&nbsp;&nbsp;&nbsp;&nbsp;Čak i sa Ričardovom inteligencijom i uz pomoć kompjutera, zadatak je bio zastrašujući. Isto tako, bio je to posao koji se nije mogao lako razdeliti na dvoje. Na Ričardov predlog, Nikol je dvaput izišla iz jazbine tokom prvog ramanskog dana koji su proveli u Beloj sobi. Oba puta pošla je na duge šetnje oko Njujorka, s vremena na vreme bacajući pogled na nebo ne bi li ugledala helikopter. Prilikom drugog izlaska, Nikol je otišla do ambara u kome je pala u jamu. Do tada se već toliko toga dogodilo da je njeno užasno iskustvo sa dna podsećalo na davnu istoriju.
<BR>&nbsp;&nbsp;&nbsp;&nbsp;&nbsp;Često je razmišljala o Borzovu, Vilsonu i Takagišiju. Svi kosmonauti znali su prilikom polaska sa Zemlje da je misija skopčana sa rizicima. Često su uvežbavani da rukuju vozilima u slučajevima opasnosti, kao i da rešavaju probleme sa svemirskim brodom, za koje bi se moglo ispostaviti da im ugrožavaju život. Ali nijedno od njih nije verovalo da će biti smrtnih slučajeva na misiji. Kada bismo Ričard i ja nestali ovde u Njujorku, primeti Nikol za sebe, onda bi gotovo pola posade bilo nastradalo. To bi bila najgora katastrofa otkako smo ponovo započeli svemirske misije sa ljudskom posadom.
<BR>&nbsp;&nbsp;&nbsp;&nbsp;&nbsp;Stajala je pokraj ambara, na gotovo istoj tački sa koje su poslednji put ona i Franćeska razgovarale sa Ričardom preko komunikatora. Dakle, zbog čega si lagala, Franćeska? - upita se Nikol. Jesi li mislila da će moj nestanak na neki način ućutkati sumnje?
<BR>&nbsp;&nbsp;&nbsp;&nbsp;&nbsp;Onog poslednjeg jutra u logoru Beta, pre nego što su ona i ostali pošli u potragu za Takagišijem, Nikol je emitovala sve beleške iz svog portabl kompjutera na Rami preko mrežnog sistema do radnog stola u svojoj odaji na 'Njutnu'. U to vreme Nikol je prebacila podatke da bi oslobodila memoriju u svom putnom kompjuteru, ukoliko joj ova zatreba. Ali sve je tamo, priseti se ona, ako to neki marljivi detektiv ikada potraži- droge, Dejvidov krvni pritisak, čak i skriveno pominjanje abortusa. I, razume se, Ričardovo rešenje kvara RoHira.
<BR>&nbsp;&nbsp;&nbsp;&nbsp;&nbsp;Za vreme svoje dve šetnje Nikol je ugledala nekoliko stonogih biota, jednom čak i buldožera, na samoj granici svog vidnog polja. Nije videla avijane, i nije ni čula, niti ugledala oktopauka. Možda oni izlaze samo noću, razmišljala je dok se vraćala da večera sa Ričardom.
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
