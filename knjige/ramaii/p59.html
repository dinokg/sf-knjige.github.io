<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>59. SUDBINSKI SAN
<P>&nbsp;&nbsp;&nbsp;&nbsp;&nbsp;Dok je Nikol protezala ruke iznad glave i u stranu, zakačila je Ričarda sa leve strane i jednu od posuda sa vodom koja je malo virila iz police iza nje. "Biće pretrpano", primeti ona, vrpoljeći se u sedištu.
<BR>&nbsp;&nbsp;&nbsp;&nbsp;&nbsp;"Da, svakako", odvrati Ričard rasejano. Pažnja mu je bila upravljena na pokazivače ispred pilotskog sedišta u kapsuli. On unese nekoliko komandi i sačeka odziv. Kada ovaj konačno dođe, Ričard se namršti.
<BR>&nbsp;&nbsp;&nbsp;&nbsp;&nbsp;"Mislim da ću još jednom pokušati da prepakujem zalihe", reče Nikol uz uzdah. Okrenula se u sedištu i zagledala u police. "Uštedelo bi nam nešto prostora i četrnaest kilograma kada bi postojale jemstva da će do našeg spasa doći za sedam dana", reče ona.
<BR>&nbsp;&nbsp;&nbsp;&nbsp;&nbsp;Ričard ništa nije uzvratio. "Prokletstvo", progunđa on kada se na pokazivaču pojavi skupina brojki.
<BR>&nbsp;&nbsp;&nbsp;&nbsp;&nbsp;"Šta je bilo?" upita Nikol.
<BR>&nbsp;&nbsp;&nbsp;&nbsp;&nbsp;"Nešto ovde nije sasvim kako treba", reče Ričard. "Navigacioni program razvijen je za prilično manju masu korisnog tereta - možda neće dejstvovati ako poremetimo neki od akcelerometara." Nikol je strpljivo čekala da Ričard objasni. "Znači, ako igde štucnemo uz put, verovatno ćemo morati da stanemo na nekoliko sati da bismo izvršili ponovnu inicijalizaciju."
<BR>&nbsp;&nbsp;&nbsp;&nbsp;&nbsp;"Ali učinilo mi se da si rekao da za nas dvoje ima više nego dovoljno goriva?"
<BR>&nbsp;&nbsp;&nbsp;&nbsp;&nbsp;"Da, goriva je dovoljno. Međutim, postoje neke finese u preprogramiranim navigacionim algoritmima koje pretpostavljaju da kapsula sadrži manje od sto kilograma, u osnovi samo O'Tula i njegove potrepštine."
<BR>&nbsp;&nbsp;&nbsp;&nbsp;&nbsp;Nikol je razabirala zabrinutost na Ričardovom čelu. "Sa nama će biti sve u redu, čini mi se, ako ne dođe do nekog kvara", produži on. "Ali nijedna kapsula do sada nije funkcionisala pod ovakvim uslovima."
<BR>&nbsp;&nbsp;&nbsp;&nbsp;&nbsp;Kroz prednji prozor videli su generala O'Tula kako ide preko skladišta prema njima. Nosio je neki mali predmet u ruci. Bio je to TB, jedan od Ričardovih šekspirovskih robota.
<BR>&nbsp;&nbsp;&nbsp;&nbsp;&nbsp;"Gotovo da sam zaboravio da je kod mene", reče O'Tul minut kasnije, pošto mu je Ričard toplo zahvalio. Kosmonaut Vejkfild poleteo je po skladištu poput radosnog deteta, sa širokim osmehom na ozarenom licu.
<BR>&nbsp;&nbsp;&nbsp;&nbsp;&nbsp;"Mislio sam da više nikada neću videti nijednog od njih", doviknu Ričard sa jednog bočnog zida gde ga je odneo oduševljeni zalet.
<BR>&nbsp;&nbsp;&nbsp;&nbsp;&nbsp;"Prolazio sam pored tvoje kabine", doviknu mu general O'Tul, "neposredno pre nego što je naučni brod poleteo. Kosmonaut Tabori ti je sređivao stvari. Zamolio me je da zadržim tog robota, za svaki slučaj..."
<BR>&nbsp;&nbsp;&nbsp;&nbsp;&nbsp;"Hvala ti, hvala ti, Janoše", reče Ričard. Pažljivo je sišao niz zid i ukotvio se za pod. "Ovaj je veoma poseban, Majkl", reče on sa sjajem u oku. Uključio je napajanje TB-a. "Znaš li neki Šekspirov sonet?"
<BR>&nbsp;&nbsp;&nbsp;&nbsp;&nbsp;"Ima jedan koji Ketlin naročito voli, ako ga se samo mogu prisetiti. Mislim da prvi stih glasi: 'Ti sad u meni gledaš...'
<BR>
<BR>&nbsp;&nbsp;&nbsp;&nbsp;&nbsp;Ti sad u meni gledaš one ure
<BR>&nbsp;&nbsp;&nbsp;&nbsp;&nbsp;Kad lišće s grana ode svome kraju
<BR>&nbsp;&nbsp;&nbsp;&nbsp;&nbsp;I one gole od zime drhture
<BR>&nbsp;&nbsp;&nbsp;&nbsp;&nbsp;Ko pusti hor gde ptice ne pevaju.
<BR>&nbsp;&nbsp;&nbsp;&nbsp;&nbsp;U meni vidiš takvog dana veče
<BR>&nbsp;&nbsp;&nbsp;&nbsp;&nbsp;Čije je sunce zašlo s ruba plava...
<BR>
<BR>&nbsp;&nbsp;&nbsp;&nbsp;&nbsp;Ženski glas koji je dopirao iz TB-a prenerazi i Nikol i generala O'Tula. Reči dotakoše žicu u O'Tulu; bio je duboko dirnut i nekoliko suza navre mu u uglove očiju. Nikol uze generala za ruku i steže je saosećajno dok je TB dovršavao sonet.
<BR>&nbsp;&nbsp;&nbsp;&nbsp;&nbsp;"Ništa nisi rekao Majklu o problemima koje si otkrio u vezi sa navigacijom kapsule", reče Nikol. Ona i Ričard ležali su jedno pored drugog u jednoj od malih spavaonica vojnog broda.
<BR>&nbsp;&nbsp;&nbsp;&nbsp;&nbsp;"Ne", reče Ričard tiho. "Nisam želeo da ga zabrinem. On veruje da ćemo biti bezbedni, a ja ne želim da misli drugačije."
<BR>&nbsp;&nbsp;&nbsp;&nbsp;&nbsp;Nikol ispruži ruku i dodirnu Ričarda. "Mogli bismo ostati ovde, dragi - na taj način bi bar Majkl preživeo."
<BR>&nbsp;&nbsp;&nbsp;&nbsp;&nbsp;Okrenuo se prema njoj. Znala je da je gleda, iako nije mogla da ga vidi baš jasno u mraku. "Razmišljao sam o tome", reče Ričard. "Ali on to nikada ne bi prihvatio... Čak sam razmišljao da pošaljem samo tebe. Da li bi to volela da učiniš?"
<BR>&nbsp;&nbsp;&nbsp;&nbsp;&nbsp;"Ne", odgovori Nikol posle trenutka razmišljanja. "Ne verujem. Radije bih pošla sa tobom, osim ako..."
<BR>&nbsp;&nbsp;&nbsp;&nbsp;&nbsp;"Osim ako šta?"
<BR>&nbsp;&nbsp;&nbsp;&nbsp;&nbsp;"Osim ako ne postoji stvarno velika razlika u izgledima. Ako jedno od nas može da preživi, ali je dvoje gotovo sigurno osuđeno, onda nema mnogo smisla..."
<BR>&nbsp;&nbsp;&nbsp;&nbsp;&nbsp;"Ne mogu ti dati tačnu procenu verovatnoće", prekide je Ričard. "Ali ne verujem da postoji velika razlika ako pođemo zajedno. Moje poznavanje kapsule i njenih sistema možda vrede gotovo isto toliko koliko i višak mase. Ali u svakom slučaju bolje je da pođemo u kapsuli nego da ostanemo ovde."
<BR>&nbsp;&nbsp;&nbsp;&nbsp;&nbsp;"Apsolutno si ubeđen da su projektili krenuli?"
<BR>&nbsp;&nbsp;&nbsp;&nbsp;&nbsp;"Sasvim. Ništa drugo ne bi imalo smisla. Kladim se da je takav plan počeo da se razrađuje čim je Rama promenio kurs i pošao prema Zemlji."
<BR>&nbsp;&nbsp;&nbsp;&nbsp;&nbsp;Ponovo su zaćutali. Nikol je pokušala da zaspi, ali bez uspeha. Oboje su odlučili da otpočinu šest časova pre polaska da bi prikupili nešto energije za ono što će bez sumnje biti iscrpljujuće putovanje. Međutim, Nikolin um nije hteo da se isključi. Stalno je zamišljala kako general O'Tul nestaje u nuklearnoj vatrenoj lopti.
<BR>&nbsp;&nbsp;&nbsp;&nbsp;&nbsp;"Stvarno je divan čovek", reče Nikol vrlo tiho. Nije bila sigurna da li je Ričard budan.
<BR>&nbsp;&nbsp;&nbsp;&nbsp;&nbsp;"Jeste", odgovori Ričard istim tonom. "Zavidim mu na unutrašnjoj snazi. Ne mogu da zamislim da bih dao svoj život za drugoga tako rado kao što to on čini." Zastao je na trenutak. "Pretpostavljam da to potiče iz njegovih dubokih verskih ubeđenja. On ne vidi smrt kao kraj, samo kao prelazak."
<BR>&nbsp;&nbsp;&nbsp;&nbsp;&nbsp;Ja bih mogla, pomisli Nikol. Mogla bih da dam svoj život za Ženevjev. Možda čak i za Ričarda i njegovu nerođenu bebu. Možda su u O'Tulovoj religiji svi ljudi članovi njegove porodice.
<BR>&nbsp;&nbsp;&nbsp;&nbsp;&nbsp;U međuvremenu, Ričard se borio sa sopstvenim osećanjima. Da li je bio sebičan što nije zahtevao da Nikol pođe sama? Da li je zaista mogao da opravda dodatni rizik vlastitog prisustva svojim dodatnim znanjem? Odbacio je ta pitanja i pokušao da razmišlja o nečem drugom.
<BR>&nbsp;&nbsp;&nbsp;&nbsp;&nbsp;"Nisi rekao mnogo o bebi", reče blago Nikol posle novog kratkog ćutanja.
<BR>&nbsp;&nbsp;&nbsp;&nbsp;&nbsp;"Zapravo, nisam imao vremena da ugradim njega, ili nju, u ono što se dešava", odvrati Ričard. "Pretpostavljam da sam bio neosetljiv... Znaš da sam srećan zbog toga. Samo želim da sačekam dok ne budemo spaseni pre nego što počnem ozbiljno da razmišljam kako je to biti otac." On se naže i poljubi Nikol. "A sada, draga, nadam se da nećeš misliti da sam pregrub, ali nameravam da pokušam da zaspim. Možda će dugo proći pre nego što budemo imali sledeću priliku za to..."
<BR>&nbsp;&nbsp;&nbsp;&nbsp;&nbsp;"Razume se", reče ona. "Izvini." Nikolin um odluta do druge slike, koja je ovog puta predstavljala malu bebu. Pitam se hoće li biti pametan, pomisli ona. I hoće li imati Ričardove plave oči i dugačke prste?
<BR>&nbsp;&nbsp;&nbsp;&nbsp;&nbsp;Nikol je bila sklupčana u uglu slabo osvetljene odaje. Ukus mana dinje još joj je bio u ustima. Probudilo ju je neobično kuckanje po ramenu. Nikol se obazre i ugleda iza sebe avijana od sivog pliša. Crveni prstenovi oko njegovog vrata blistali su u tami. "Dođi", reče on molećivo. "Moraš poći sa nama."
<BR>&nbsp;&nbsp;&nbsp;&nbsp;&nbsp;Pošla je za avijanom u hodnik, a zatim skrenula desno, sve dalje od okomitog tunela. Ostali avijani tiho su stajali pokraj zida. Svi su je pažljivo gledali. Čitava kolona pođe za sivim avijanom niz tunel.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije tunel se proširi u prostranu odaju. Na daljem zidu se nalazilo usamljeno, sitno svetlo, tako da je odaja prilično bila mračna. Bili su tu i ostali, ali ih Nikol nije jasno videla. Povremeno bi im nazrela obrise kada bi prošli ispred snopa usamljenog izvora svetlosti. Nikol zausti da kaže nešto, ali je vođa avijana prekide. "Psst", reče on, "oni će uskoro biti ovde."
<BR>&nbsp;&nbsp;&nbsp;&nbsp;&nbsp;Nikol začu šum koji je dolazio prema njoj sa druge strane odaje. Zvučao je poput kola sa drvenim točkovima koja se kreću po zemljanom putu. Dok se približavao, avijani oko Nikol povukoše se i pribiše uz nju. Nekoliko trenutaka potom pred njima usplamte vatra.
<BR>&nbsp;&nbsp;&nbsp;&nbsp;&nbsp;Pogrebna lomača stajala je na vrhu plamtećih kola. Nikol otvori usta. Telo njene majke, odeveno u bogatu zelenu odoru, počivalo je na vrhu lomače. U svetlosti vatre Nikol je razabrala ostale u odaji. Ričard joj se smešio i držao za ruku tamnoputu devojčicu staru otprilike dve godine. General O'Tul bio je u neposrednoj blizini vatre, klečeći u položaju za molitvu odmah pokraj nje. Iza njega stajali su raznoliki bioti i dva ili tri neobična obličja koja mora da su bila oktopauci.
<BR>&nbsp;&nbsp;&nbsp;&nbsp;&nbsp;Plamenovi su gutali lomaču i upalili telo njene majke. Majka joj se polako diže iz ležećeg položaja. Kada se Anavi okrete prema Nikol, lice joj se izmeni. Na vrhu tela njene majke nalazila se Omehova glava.
<BR>&nbsp;&nbsp;&nbsp;&nbsp;&nbsp;"Ronata", reče on razgovetno, "proročanstvo mora biti ispunjeno. Krv Senufoa širiće se čak i između zvezda. Minove će ostati. Ronata mora putovati sa onima koji dolaze izdaleka. Pođi sada, i čuvaj čudnovate u Ronatinu decu."
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
