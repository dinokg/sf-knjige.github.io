<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. PRIJATELJ U NEVOLJI
<P>&nbsp;&nbsp;&nbsp;&nbsp;&nbsp;U snu je ležao na futonu u riokanu iz sedamnaestog stoleća. Odaja je bila veoma velika, sve u svemu devet tatami ležaja. Sa njegove leve strane, u dvorištu sa druge strane uklonjene pregrade, nalazio se savršeni minijaturizovani vrt sa majušnim drvećem i veštačkim potokom. Čekao je neku mladu ženu.
<BR>&nbsp;&nbsp;&nbsp;&nbsp;&nbsp;"Takagiši-san, jesi li budan?"
<BR>&nbsp;&nbsp;&nbsp;&nbsp;&nbsp;Promeškoljio se i posegao za komunikatorom. "Halo", rekao je, a glas mu je odavao ošamućenost. "Ko je?"
<BR>&nbsp;&nbsp;&nbsp;&nbsp;&nbsp;"Nikol de Žardan", uzvrati glas. "Izvinjavam se što zovem ovako rano, ali moram da te vidim. Hitno je."
<BR>&nbsp;&nbsp;&nbsp;&nbsp;&nbsp;"Daj mi tri minuta", reče Takagiši.
<BR>&nbsp;&nbsp;&nbsp;&nbsp;&nbsp;Tačno tri minuta kasnije na njegovim vratima začulo se kucanje. Nikol ga pozdravi i uđe u kabinu. Nosila je memorijsku kocku. "Imaš li šta protiv?" reče ona i pokazala prema kompjuterskoj konzoli. Takagiši zavrte glavom.
<BR>&nbsp;&nbsp;&nbsp;&nbsp;&nbsp;"Juče je bilo šest zasebnih incidenata", reče Nikol ozbiljno, pokazujući nekakve odraze na monitoru, "među koje spadaju i dve najveće aberacije koje sam ikada videla u podacima o tvom srcu." Pogledala ga je. "Jesi li siguran da ste mi ti i tvoj doktor dali kompletne ranije zapise?"
<BR>&nbsp;&nbsp;&nbsp;&nbsp;&nbsp;Takagiši klimnu.
<BR>&nbsp;&nbsp;&nbsp;&nbsp;&nbsp;"Onda imam razloga za brigu", nastavi ona. "Jučerašnje nepravilnosti ukazuju na to da se tvoja hronična dijastolna abnormalnost pogoršala. Možda je zalistak počeo da propušta više nego do sada. Možda je dugo razdoblje bestežinskog stanja..."
<BR>&nbsp;&nbsp;&nbsp;&nbsp;&nbsp;"Ili sam možda", prekide je Takagiši sa blagim osmehom, "bio previše uzbuđen, a višak adrenalina je pogoršao problem."
<BR>&nbsp;&nbsp;&nbsp;&nbsp;&nbsp;Nikol se zagleda u japanskog naučnika. "To je moguće, dr Takagiši. Jedna od većih nepravilnosti se pojavila nedugo pošto su se svetla pogasila. Pretpostavljam da je to bilo kada si slušao svoj 'čudni zvuk'."
<BR>&nbsp;&nbsp;&nbsp;&nbsp;&nbsp;"A da drugi, kojim slučajem, nije bio tokom moje rasprave sa dr Braunom na logorištu? Ukoliko je tako, to bi potvrđivalo moju hipotezu."
<BR>&nbsp;&nbsp;&nbsp;&nbsp;&nbsp;Kosmonaut de Žardanova dodirnu nekoliko tastera na konzoli i njen softver zađe u novi potprogram. "Da", reče ona, "izgleda da je tako. Drugi incident se odigrao dvadeset minuta pre početka našeg napuštanja Rame. To bi bilo pred kraj našeg sastanka." Pomerila se od monitora. "Ali ne mogu otpisati neobično ponašanje tvoga srca samo zbog toga što si bio uzbuđen."
<BR>&nbsp;&nbsp;&nbsp;&nbsp;&nbsp;Gledali su jedno u drugo nekoliko dugih sekundi. "Šta pokušavaš da mi kažeš, doktore?" reče Takagiši blago. "Hoćeš li mi odrediti da moram da se držim svoje kabine na 'Njutnu'? Sada, u najznačajnijem trenutku moje profesionalne karijere?"
<BR>&nbsp;&nbsp;&nbsp;&nbsp;&nbsp;"Razmišljam da to učinim", odgovori Nikol iskreno. "Tvoje zdravlje mi je važnije nego tvoja karijera. Već sam izgubila jednog člana posade. Nisam sigurna da li bih mogla da oprostim sebi ako izgubim i drugog."
<BR>&nbsp;&nbsp;&nbsp;&nbsp;&nbsp;Videla je preklinjući izraz na licu svog kolege. "Znam koliko su ti izlazi u Ramu kritični za tebe. Pokušavam da nađem neku vrstu opravdanja koje bi mi pomoglo da zaboravim jučerašnje podatke." Nikol sede na dalji kraj kreveta i skrenu pogled. "Ali kao doktor, a ne kosmonaut 'Njutna', nalazim da je to vrlo teško."
<BR>&nbsp;&nbsp;&nbsp;&nbsp;&nbsp;Čula je kako joj Takagiši prilazi i osetila njegovu blagu ruku na svom ramenu. "Znam koliko su za tebe poslednja dva dana bila teška", reče on. "Ali nije bila tvoja greška. Svima nam je jasno da je smrt generala Borzova bila neizbežna."
<BR>&nbsp;&nbsp;&nbsp;&nbsp;&nbsp;Nikol prepozna poštovanje i prijateljstvo u Takagišijevom pogledu. Zahvalila mu je svojim očima. "Izuzetno cenim ono što si učinila za mene pre lansiranja", nastavi on. "Ukoliko se sada osećaš dužnom da ograničiš moje aktivnosti, neću se protiviti."
<BR>&nbsp;&nbsp;&nbsp;&nbsp;&nbsp;"Prokletstvo", reče Nikol i brzo ustade, "nije to tako jednostavno. Skoro pun sat sam proučavala tvoje podatke od noćas. Pogledaj ovo. Zapisi iz proteklih deset sati savršeno su normalni. Nema ni traga od ma kakve anomalije. A nisi imao nijednog incidenta nedeljama. Do juče. Šta je sa tobom, Šig? Da li ti je srce bolesno? Ili samo uvrnuto?"
<BR>&nbsp;&nbsp;&nbsp;&nbsp;&nbsp;Takagiši se nasmeši. "Žena mi je jednom rekla da imam čudno srce. Ali pretpostavljam da je mislila na nešto sasvim drugo."
<BR>&nbsp;&nbsp;&nbsp;&nbsp;&nbsp;Nikol uključi skener i prikaza trenutne podatke na monitoru. "Eto nas opet." Zavrtela je glavom. "Znaci savršeno zdravog srca. Nijedan kardiolog na svetu ne bi se raspravljao o tom mom zaključku." Pošla je prema vratima.
<BR>&nbsp;&nbsp;&nbsp;&nbsp;&nbsp;"Dakle, kako glasi presuda, doktore?" upita Takagiši.
<BR>&nbsp;&nbsp;&nbsp;&nbsp;&nbsp;"Nisam još odlučila", odgovori ona. "Ti bi mogao da mi pomogneš. Postaraj se da se javi još jedna nepravilnost u sledećih par sati i olakšaj mi stvar." Mahnula mu je za pozdrav. "Vidimo se za doručak."
<BR>&nbsp;&nbsp;&nbsp;&nbsp;&nbsp;Ričard Vejkfild je izlazio iz svoje kabine kada je Nikol pošla niz hodnik posle susreta sa Takagišijem. Ona donese spontanu odluku da porazgovara sa njime o RoHirovom softveru.
<BR>&nbsp;&nbsp;&nbsp;&nbsp;&nbsp;"Dobro jutro, princezo", reče on kada joj je prišao. "Šta radiš budna u ovo doba? Nešto uzbudljivo, nadam se."
<BR>&nbsp;&nbsp;&nbsp;&nbsp;&nbsp;"U stvari", odvrati Nikol istim šaljivim tonom, "baš sam krenula da popričam sa tobom." Stao je da bi poslušao. "Imaš li jedan minut?"
<BR>&nbsp;&nbsp;&nbsp;&nbsp;&nbsp;"Za tebe, madam doktore", odgovori on sa preteranim osmehom, "imam dva minuta. Ali ne više. Da te podsetim, gladan sam. A ako se ne nahranim brzo kada sam gladan, pretvaram se u groznog džina-ljudoždera." Nikol se nasmeja. "Šta ti je na umu?" lako je dodao.
<BR>&nbsp;&nbsp;&nbsp;&nbsp;&nbsp;"Možemo li u tvoju kabinu?" upita ona.
<BR>&nbsp;&nbsp;&nbsp;&nbsp;&nbsp;"Znao sam. Znao sam", reče on, okrenuo se i brzo skliznuo prema vratima. "Najzad se desilo, baš kao u mojim snovima. Inteligentna, divna žena namerava da izrazi neugasivu ljubav..."
<BR>&nbsp;&nbsp;&nbsp;&nbsp;&nbsp;Nikol nije mogla da priguši kikot. "Vejkfilde", prekinula ga je, i dalje se smešeći, "stvarno si beznadežan. Zar nikada nisi ozbiljan? Treba da porazgovaram s tobom o poslu."
<BR>&nbsp;&nbsp;&nbsp;&nbsp;&nbsp;"Auh, Boga mu", reče Ričard dramatično. "Posao. U tom slučaju ću te ograničiti na dva minuta koje sam ti dodelio ranije. I od posla postajem gladan... i nezgodan."
<BR>&nbsp;&nbsp;&nbsp;&nbsp;&nbsp;Ričard Vejkfild otvori vrata svoje kabine i sačeka da Nikol uđe. Ponudio joj je stolicu pred kompjuterskim monitorom i seo iza nje na ležaj. Okrenula se da bi ga pogledala. Na polici iznad ležaja nalazilo se tuce majušnih figura sličnih onima koje je videla ranije u Taborijevoj kabini i na Borzovljevom banketu.
<BR>&nbsp;&nbsp;&nbsp;&nbsp;&nbsp;"Dopusti mi da te upoznam sa delom svoje menažerije", reče Ričard, primetivši njenu radoznalost. "Srela si lorda i ledi Makbet, Puka i Vratila. Ovaj par su Tibalt i Merkucio iz Romea i Julije. Pored njih su Jago i Otelo, koje slede princ Hal, Falstaf i divna gospođa Žurka. Poslednji sa desne strane je moj najbliži prijatelj, Taj Bard, ili skraćeno TB."
<BR>&nbsp;&nbsp;&nbsp;&nbsp;&nbsp;Dok je Nikol gledala, Ričard okrenu prekidač u blizini uzglavlja ležaja i TB siđe niz male stepenice sa police do kreveta. Dvadeset centimetara visoki robot pažljivo je obišao pregibe krevetskog pokrivača i prišao da pozdravi Nikol.
<BR>&nbsp;&nbsp;&nbsp;&nbsp;&nbsp;"A kako će biti tvoje ime, lepa gospo?" reče TB.
<BR>&nbsp;&nbsp;&nbsp;&nbsp;&nbsp;"Ja sam Nikol de Žardan", odgovori ona.
<BR>&nbsp;&nbsp;&nbsp;&nbsp;&nbsp;"Zvuči francuski", reče robot smesta. "Ali ja ne volim francuske stvari. Bar ne Valoa." Robot kao da ju je pažljivo zagledao. "Više ličiš na dete Otela i Dezdemone."
<BR>&nbsp;&nbsp;&nbsp;&nbsp;&nbsp;Nikol je bila zapanjena. "Kako si to izveo?" upita ona.
<BR>&nbsp;&nbsp;&nbsp;&nbsp;&nbsp;"Objasniću ti kasnije", reče Ričard i mahnu rukom.
<BR>&nbsp;&nbsp;&nbsp;&nbsp;&nbsp;"Imaš li omiljeni Šekspirov sonet?" upita robot sada. "Ako imaš, izrecituj neki stih, ili daj TB-u broj."
<BR>&nbsp;&nbsp;&nbsp;&nbsp;&nbsp;"Videh gde laska..." priseti se Nikol.
<BR>&nbsp;&nbsp;&nbsp;&nbsp;&nbsp;"...jutro sunca puno", dodade robot.
<BR>
<BR>&nbsp;&nbsp;&nbsp;&nbsp;&nbsp;Planinskom vrhu suverenim okom,
<BR>&nbsp;&nbsp;&nbsp;&nbsp;&nbsp;I ljubi polja u zeleno runo,
<BR>&nbsp;&nbsp;&nbsp;&nbsp;&nbsp;Zlatom svog lica - i sja nad potokom...
<BR>
<BR>&nbsp;&nbsp;&nbsp;&nbsp;&nbsp;Mali robot je recitovao sonet uz tečne pokrete glave i ruke i sa širokim opsegom izraza lica. Kreativnost Ričarda Vejkfilda ponovo ostavi dubok utisak na Nikol. Setila se glavna četiri stiha soneta iz svojih fakultetskih dana i stala da ih mrmlja naporedio sa TB-om:
<BR>
<BR>&nbsp;&nbsp;&nbsp;&nbsp;&nbsp;I moje sunce blistavoga sjaja
<BR>&nbsp;&nbsp;&nbsp;&nbsp;&nbsp;Jednog jutra sjaše mi sred čela;
<BR>&nbsp;&nbsp;&nbsp;&nbsp;&nbsp;Ali, vaj, samo jedan sat to traja,
<BR>&nbsp;&nbsp;&nbsp;&nbsp;&nbsp;A sad ga oblak skriva od mog tela...
<BR>
<BR>&nbsp;&nbsp;&nbsp;&nbsp;&nbsp;Kada je robot završio strofu, Nikol, dirnuta gotovo zaboravljenim rečima, zateče sebe kako pljeska. "Zna li on sve sonete?" pitala je.
<BR>&nbsp;&nbsp;&nbsp;&nbsp;&nbsp;Ričard klimnu. "Plus još mnogo, mnogo poetskijih dramskih govora. Ali to nije njegova najistaknutija sposobnost. TB je isto tako i vrlo inteligentan robot. Može da vodi razgovor bolje nego..."
<BR>&nbsp;&nbsp;&nbsp;&nbsp;&nbsp;Ričard se zaustavi usred rečenice. "Izvini, Nikol. Monopolišem vreme. Rekla si da si došla da razgovaraš poslom."
<BR>&nbsp;&nbsp;&nbsp;&nbsp;&nbsp;"Ali već sam iskoristila svoja dva minuta", reče ona sa iskrom u oku. "Jesi li siguran da nećeš umreti od gladi ako ti budem oduzela još pet minuta?"
<BR>&nbsp;&nbsp;&nbsp;&nbsp;&nbsp;Nikol ukratko izloži rezultate svoje istrage u vezi sa neispravnošću softvera RoHira, skupa sa njenim zaključkom da algoritme za zaštitu mora da je onemogućila ručna komanda. Nagovestila je da ne ume da produži preduzetu analizu i da bi volela da joj Ričard malo pomogne. Nije raspravljala o svojim sumnjama.
<BR>&nbsp;&nbsp;&nbsp;&nbsp;&nbsp;"Trebalo bi da bude mačji kašalj", reče on sa osmehom. "Samo treba da nađem mesto u memoriji gde su uskladištene komande. To bi moglo da oduzme nešto vremena, s obzirom na veličinu memorijskog prostora, ali uopšte uzev, te memorije se prave sa logičnim arhitekturama. Ipak, ne shvatam zbog čega se baviš svim tim detektivskim poslom. Zbog čega naprosto ne upitaš Janoša i ostale da li su oni ubacili komande?"
<BR>&nbsp;&nbsp;&nbsp;&nbsp;&nbsp;"U tome je problem", odvratila je Nikol. "Niko se ne seća da je zadao naredbu RoHiru u bilo kom trenutku posle konačnog učitavanja i verifikacije. Kada je Janoš udario glavom tokom manevra, učinilo mi se da su mu prsti na upravljačkoj kutiji. On se ne seća, a ja nisam sigurna."
<BR>&nbsp;&nbsp;&nbsp;&nbsp;&nbsp;Ričardove obrve se namrgodiše. "Malo je verovatno da se tek tako desilo da Janoš isključi zaštitu nasumičnom komandom. To bi značilo da je sveukupni dizajn glup." Razmišljao je jedan trenutak. "Ah, dobro", nastavio je, "nema potrebe za nagađanjem. Sada si mi probudila radoznalost. Baciću oko na problem čim budem mogao da napravim mali..."
<BR>&nbsp;&nbsp;&nbsp;&nbsp;&nbsp;"Prekid-prekid. Prekid-prekid." Oboje začuše glas Ota Hajlmana sa komunikatora. "Molim sve da smesta dođu u naučni kontrolni centar na sastanak. Iskrsle su nove stvari. Svetla unutar Rame su se upravo vratila."
<BR>&nbsp;&nbsp;&nbsp;&nbsp;&nbsp;Ričard otvori vrata i pođe za Nikol na hodnik. "Hvala ti na pomoći", reče Nikol. "To mi veoma znači."
<BR>&nbsp;&nbsp;&nbsp;&nbsp;&nbsp;"Zahvaljuj mi se tek kad budem nešto učinio", reče Ričard sa osmehom. "ja sam na zlom glasu zbog obećanja... a sada, šta misliš da znače sve te igre sa svetlom?"
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
