<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. KURS SUDARA
<P>&nbsp;&nbsp;&nbsp;&nbsp;&nbsp;I Franćesku je prenerazilo kada su svetla Rame iznenada počela da trepću. Njen prvobitni poriv bio je da potrči unutra, ispod krova ambara. Jednom kada se nađe tamo, osećala bi se nešto zaštićenije. Šta se to sada dešava? - pomisli ona dok ju je odražena svetlost sa susednih zgrada prisiljavala da zatvori oči kako joj se ne bi zavrtelo u glavi.
<BR>&nbsp;&nbsp;&nbsp;&nbsp;&nbsp;Kada je začula Nikolin poziv za pomoć, Franćeska pojuri da pomogne svojoj koleginici kosmonautu. Međutim, saplela se preko jedne lopte i udarila koleno pri padu. Kada se digla, Franćeska vide u treptavom svetlu da je Nikolin položaj vrlo nesiguran. Bili su joj vidljivi samo krajevi cipela. Franćeska je stajala sasvim mirno i čekala. Um joj je već brzao napred. U sećanju je imala gotovo savršenu sliku jama, uključujući i prilično tačnu procenu dubine. Ako upadne, povrediće se, pomislila je, možda čak i poginuti. Franćeska se priseti glatkih zidova. Neće moći da se popne napolje.
<BR>&nbsp;&nbsp;&nbsp;&nbsp;&nbsp;Treptava svetla davala su čitavom prizoru sablastan prisenak. Dok je Franćeska gledala, Nikolino telo stade da se diže gotovo izvan jame, a ruke joj zagrabiše oslonac na rubu. U sledećim bleskovima svetlosti cipele joj izmeniše ugao u odnosu na jamu i onda naglo nestadoše. Franćeska nije čula vrisak.
<BR>&nbsp;&nbsp;&nbsp;&nbsp;&nbsp;Da se nije kontrolisala, Franćeska bi odjurila do jame i pogledala u nju. Ne, reče ona sebi, i dalje stojeći među malim loptama, ne smem da pogledam. Ukoliko je kojim slučajem i dalje pri svesti, mogla bi da me vidi. Tada ne bih imala izbora.
<BR>&nbsp;&nbsp;&nbsp;&nbsp;&nbsp;Franćeska je već razmišljala o mogućnostima koje joj je pružao Nikolin pad. Bila je sigurna, na osnovu ranijeg razgovora, da Nikol namerava da pruži sve od sebe da bi dokazala da je Borzov progutao drogu za izazivanje bola poslednjeg dana svog života. Nije čak bilo isključeno da Nikol prepozna tu posebnu supstancu i zatim, na kraju, pošto nije bila uobičajena, da prati njenu nabavku sve do Franćeske. Scenario je bio malo verovatan, čak i neubedljiv. Ali se ipak mogao odigrati.
<BR>&nbsp;&nbsp;&nbsp;&nbsp;&nbsp;Franćeska se seti kako je iskoristila svoja specijalna ovlašćenja da kupi dimetildeksil, zajedno sa skupinom drugih stvari, u bolničkoj apoteci u Kopenhagenu pre dve godine. U to vreme bilo je nagoveštaja da ta droga, u vrlo malim dozama, može izazvati blago osećanje euforije kod pojedinaca izloženih visokom stresu. Jedan jedini novinski članak u nepoznatoj švedskoj publikaciji za mentalno zdravlje sledeće godine sadržavao je informaciju da veća doza dimetildeksila izaziva akutni bol koji simulira apendicitis.
<BR>&nbsp;&nbsp;&nbsp;&nbsp;&nbsp;Dok je Franćeska žustro koračala od ambara u smeru severa, prodorni um joj je prelazio sve mogućnosti. Izvodila je svoje uobičlajeno poređenje rizik/korist. Osnovna tema sa kojom je bila suočena, sad kad je ostavila Nikol u jami, bila je da li da kaže istinu o Nikolinom padu ili ne. Ali zbog čega si je ostavila tamo? - pitao bi neko. Zašto nam nisi javila radiom da je pala i ostala kraj nje dok ne dođe pomoć?
<BR>&nbsp;&nbsp;&nbsp;&nbsp;&nbsp;Zato što sam bila zbunjena i uplašena, a svetla su treptala. A Ričard je zvučao toliko zabrinuto povodom našeg odlaska. Pomislila sam da bi bilo lakše da porazgovaramo svi skupa u helikopteru. Da li je to bilo uverljivo? Jedva. Ali bilo je lako držati se toga. Dakle, i dalje imam mogućnost da kažem delimičnu istinu, pomisli Franćeska dok je prolazila kraj oktaedra u blizini središnjeg trga. Shvatila je da je otišla predaleko prema istoku, proverila svog lični navigator i zatim promenila smer. Svetla Rame nastavila su da trepću.
<BR>&nbsp;&nbsp;&nbsp;&nbsp;&nbsp;A kako stoji stvar sa mojim drugim izborom? Vejkfild je govorio sa nama dok smo bile odmah pored ambara. On zna gde smo. Grupa za potragu bi je svakako našla. Osim ako... Franćeska je stade da ponovo razmišlja o mogućnosti da Nikol na kraju nagovesti da je ona učestvovala u drogiranju Borzova. Skandal koji bi to izazvalo bio bi pojačan neprijatnom istragom i verovatno kriminalnim gonjenjem. U svakom slučaju, Franćeskina reputacija bila bi ukaljana, a njena buduća novinarska karijera ozbiljno kompromitovana.
<BR>&nbsp;&nbsp;&nbsp;&nbsp;&nbsp;Sa druge strane, sa Nikol van slike, postojala je bukvalno nulta verovatnoća da će iko ikada saznati da je Franćeska drogirala Borzova. Jedina osoba koja je znala činjenice bio je Dejvid Braun, a on je bio saučesnik u uroti. Osim toga, mogao je da izgubi još više od nje.
<BR>&nbsp;&nbsp;&nbsp;&nbsp;&nbsp;Dakle, nedoumica je, pomisli Franćeska, mogu li ili ne mogu da izmislim uverljivu priču koja istovremeno smanjuje mogućnost da nađu Nikol i ne ukazuje na mene ako je nađu. To je vrlo težak zadatak.
<BR>&nbsp;&nbsp;&nbsp;&nbsp;&nbsp;Približavala se Cilindričnom moru. Lični navigator joj je govorio da se nalazi na samo šest stotina metara. Prokletstvo, odgovori Franćeska sebi pošto je pažljivo razmislila o svom položaju, u stvari nemam potpuno bezbednu mogućnost. Moram odabrati jedno ili drugo. U svakom slučaju postoji značajan rizik.
<BR>&nbsp;&nbsp;&nbsp;&nbsp;&nbsp;Franćeska prestade da se kreće prema severu i stade da korača napred-nazad između dva oblakodera. Dok je koračala, tlo ispod njenih nogu poče da drhti. Sve se treslo. Spustila se na kolena da se umiri. Čula je slabašno glas Janoša Taborija na radiju. "U redu je, nemojte da se uzbuđujete. Izgleda da naša letelica započinje manevrisanje. Mora biti da je to razlog svih upozorenja... Uzgred, Nikol, gde ste ti i Franćeska? Hiro i Ričard se spremaju da uzlete helikopterom."
<BR>&nbsp;&nbsp;&nbsp;&nbsp;&nbsp;"Ja sam u blizini mora, na možda dva minuta", odgovori Franćeska. "Nikol se vratila da nešto proveri."
<BR>&nbsp;&nbsp;&nbsp;&nbsp;&nbsp;"U redu", odvrati Janoš. "Jesi li tu, Nikol? Čuješ li me, kosmonaute de Žardan?"
<BR>&nbsp;&nbsp;&nbsp;&nbsp;&nbsp;Na radiju je bila tišina.
<BR>&nbsp;&nbsp;&nbsp;&nbsp;&nbsp;"Kao što znaš, Janoše", ubaci se Franćeska, "komunikacije su ovde vrlo nepravilne. Nikol zna gde treba da dođe do helikoptera. Sigurna sam da će brzo stići." Zastala je na trenutak. "Gde su ostali? Jesu li svi u redu?"
<BR>&nbsp;&nbsp;&nbsp;&nbsp;&nbsp;"Braun i Hajlman razgovaraju radiom sa Zemljom. Rukovodstvo MSA je sigurno već van sebe. Zahtevali da napustimo Ramu još pre nego što je manevar počeo."
<BR>&nbsp;&nbsp;&nbsp;&nbsp;&nbsp;"Upravo ulazimo u helikopter", reče Ričard Vejkfild. "Bićemo tu za koji minut."
<BR>&nbsp;&nbsp;&nbsp;&nbsp;&nbsp;Gotovo je. Donela sam odluku, reče Franćeska u sebi kada je Ričard završio. Osećala je neobično olakšanje. Smesta je počela da ponavlja svoju priču. "Bile smo blizu velikog oktaedra na središnjem trgu kada je Nikol opazila prolaz sa desne strane koji nismo primetile ranije. Ulica koja je vodila do tog prolaza bila je izuzetno uska i ona je primetila da je verovatno posredi oblast u koju komunikacije ne mogu da prodru. Već sam bila umorna - koračale smo vrlo brzo. Rekla mi je da produžim do helikoptera..."
<BR>&nbsp;&nbsp;&nbsp;&nbsp;&nbsp;"I više je nisi videla?" prekide je Ričard Vejkfild. Franćeska zavrte glavom. Ričard je stajao na ledu pokraj nje. Ispod njih, led je vibrirao dok se drugi manevar nastavljao. Svetla su ponovo bila upaljena. Prestala su da trepću kada je manevar počeo.
<BR>&nbsp;&nbsp;&nbsp;&nbsp;&nbsp;Pilot Jamanaka je sedeo u kabini helikoptera. Ričard pogleda na sat. "Ima skoro pet minuta otkako smo sleteli. Nešto mora da joj se desilo." Obazro se oko sebe. "Možda će izići na nekom drugom mestu."
<BR>&nbsp;&nbsp;&nbsp;&nbsp;&nbsp;Ričard i Franćeska se popeše u helikopter i Jamanaka uzlete. Kružili su gore-dole po obali ostrva, dvaput su napravili krug oko napuštenog ledomobila. "Probij se malo u Njujork", predloži Vejkfild. "Možda ćemo moći da je primetimo."
<BR>&nbsp;&nbsp;&nbsp;&nbsp;&nbsp;Iz helikoptera bilo je bukvalno nemoguće videti tlo u gradu. Kopter je morao da nadleće najviše građevine. Ulice su bile vrlo uske, a senke su se poigravale sa očima. Jednom se Ričardu učinilo da je video nešto između zgrada, ali se ispostavilo da je reč o optičkoj varki.
<BR>&nbsp;&nbsp;&nbsp;&nbsp;&nbsp;"Dobro, Nikol, dobro. Gde si, kog đavola?"
<BR>&nbsp;&nbsp;&nbsp;&nbsp;&nbsp;"Vejkfilde..." prodorni glas dr Brauna zaori se u helikopteru, "...hoću da vas troje smestra dođete u Betu. Moramo da održimo sastanak." Ričarda iznenadi što čuje dr Brauna. Janoš je nadgledao njihovu komunikacionu vezu otkako su napustili Betu.
<BR>&nbsp;&nbsp;&nbsp;&nbsp;&nbsp;"U čemu je frka, šefe?" odvrati Vejkfild. "Još se nismo sastali sa Nikol de Žardan kao što je bilo dogovoreno. Treba svakog časa da iziđe iz Njujorka."
<BR>&nbsp;&nbsp;&nbsp;&nbsp;&nbsp;"Saopštiću vam pojedinosti kada dođete ovamo. Moramo da donesemo neke vrlo teške odluke. Siguran sam da će se de Žardanova javiti radiom kada stigne do obale."
<BR>&nbsp;&nbsp;&nbsp;&nbsp;&nbsp;Nije im bilo potrebno mnogo vremena da pređu smrznuto more. U blizini logora Beta Jamanaka spusti helikopter na uzdrhtalo tlo i troje kosmonauta siđe. Ostalih četvoro članova posade ih je čekalo.
<BR>&nbsp;&nbsp;&nbsp;&nbsp;&nbsp;"Ovo je neverovatno dug manevar", reče Ričard sa osmehom kada se primakao ostalima. "Nadam se da Ramanci znaju šta rade."
<BR>&nbsp;&nbsp;&nbsp;&nbsp;&nbsp;"Verovatno znaju", reče dr Braun ozbiljno. "Zemlja bar misli da znaju." Pažljivo je pogledao na sat. "Prema odeljenju za navigaciju u kontroli misije, očekujemo da ovaj manevar traje još devetnaest minuta, dodaj ili oduzmi par sekundi."
<BR>&nbsp;&nbsp;&nbsp;&nbsp;&nbsp;"Otkud znaš?" raspitivao se Vejkfild. "Jesu li Ramanci sleteli na Zemlju i uručili plan leta dok smo mi istraživali ovde gore?"
<BR>&nbsp;&nbsp;&nbsp;&nbsp;&nbsp;Niko se nije nasmejao. "Ukoliko vozilo ostane pri ovom položaju i ubrzanju", reče Janoš sa neuobičajenom ozbiljnošću, "onda će za devetnaest minuta biti na kursu sudara."
<BR>&nbsp;&nbsp;&nbsp;&nbsp;&nbsp;"Sudara sa čime?" upita Franćeska.
<BR>&nbsp;&nbsp;&nbsp;&nbsp;&nbsp;Ričard Vejkfild na brzinu obavi par proračuna u glavi. "Sa Zemljom?" upita najzad, nagađajući. Janoš klimnu.
<BR>&nbsp;&nbsp;&nbsp;&nbsp;&nbsp;"Isuse!" uskliknu Franćeska.
<BR>&nbsp;&nbsp;&nbsp;&nbsp;&nbsp;"Tačno tako", reče Dejvid Braun. "Ova misija prelazi u problem Zemljine bezbednosti. Izvršni odbor VEV drži sastanak u ovom trenutku da bi razmotrio sve mogućnosti. Rečeno nam je najjačim mogućim izrazima da moramo napustiti Ramu čim se manevar okonča. Ne treba da ponesemo ništa izuzev rakolikog biota i ličnih stvari. Mi smo..."
<BR>&nbsp;&nbsp;&nbsp;&nbsp;&nbsp;"Šta je sa Takagišijem? I de Žardanovom?" upita Vejkfild.
<BR>&nbsp;&nbsp;&nbsp;&nbsp;&nbsp;"Ostavićemo ledomobil tu gde jeste, skupa sa roverom ovde u Beti. Njima se lako upravlja. I dalje ćemo biti u radio-vezi preko 'Njutna'." Dr Braun pogledao Ričarda pravo u oči. "Ukoliko je ova svemirska letelica stvarno na kursu sudara sa Zemljom", reče on dramatično, "naši lični životi više nisu naročito bitni. Izmeniće se čitav tok istorije."
<BR>&nbsp;&nbsp;&nbsp;&nbsp;&nbsp;"Ali šta ako navigacioni inženjeri greše? Šta ukoliko se samo slučajno desilo da Rama manevriše tako da izgleda da je na kursu sudara sa Zemljom? Moglo bi biti..."
<BR>&nbsp;&nbsp;&nbsp;&nbsp;&nbsp;"Izuzetno malo verovatno. Sećaš li se niza kratkih, odsečnih manevara u vreme Borzovljeve smrti? Izmenili su orijentaciju Ramine orbite tako da se sudar sa Zemljom može postići jednim dugim manevrom u tačno određeno vreme. Inženjeri na Zemlju shvatili su to pre trideset i šest sati. Javili su radiom pre zore generalu OI'Tulu da očekuje manevar. Nisam želeo da kažem ništa dok ste svi bili napolju u potrazi za Takagišijem."
<BR>&nbsp;&nbsp;&nbsp;&nbsp;&nbsp;"To objašnjava zbog čega su svi toliko zapeli da se gubimo odavde", primeti Janoš.
<BR>&nbsp;&nbsp;&nbsp;&nbsp;&nbsp;"Samo delimično", nastavi dr Braun. "Očevidno na Zemlji vlada drukčije mišljenje o Rami i Ramancima. Rukovodstvo MSA i svetski lideri iz izvršnog odbora VEV očevidno su ubeđeni da je Rama neumoljivo neprijateljski raspoložen."
<BR>&nbsp;&nbsp;&nbsp;&nbsp;&nbsp;Zastao je nekoliko sekundi, kao da ocenjuje sopstveno držanje. "Lično mislim da reaguju emocionalno, ali ne mogu ih ubediti da se ponašaju drugačije. Ja sam ne vidim nikakve dokaze neprijateljstva, već samo nezanimanje i neobraćanje pažnje na veoma podređena stvorenja. Ali televizijski izveštaj o Vilsonovoj smrti je naneo štetu. Stanovništvo sveta ne može da bude ovde pokraj nas, ne može da pojmi veličanstvenost ovog mesta. Mogu samo da reaguju instinktivno na užas..."
<BR>&nbsp;&nbsp;&nbsp;&nbsp;&nbsp;"Ako misliš da Ramanci nemaju neprijateljske namere", prekide ga Franćeska, "kako onda objašnjavaš ovaj manevar? Nemoguće je da je reč o pukoj podudarnosti. Oni ili ono iz nekog razloga su odlučili da pođu prema Zemlji. Nikakvo čudo da su ljudi tamo dole prestravljeni. Seti se, prvi Rama ni na koji način nije pokazao da je primetio svoje posetioce. Ovo je dramatično različit odziv. Ramanci nam govore da znaju za..."
<BR>&nbsp;&nbsp;&nbsp;&nbsp;&nbsp;"Stani malo. Stani malo", reče Ričard. "Mislim da prebrzo donosimo zaključke. Imamo još dvanaest minuta pre nego što počnemo da pritiskamo alarmnu dugmad."
<BR>&nbsp;&nbsp;&nbsp;&nbsp;&nbsp;"U redu, kosmonaute Vejkfilde", reče Franćeska, prisetivši se sada da je reporter i uključivši svoju video kameru, "da bi ostalo zabeleženo, šta mislite da će značiti ako ovaj manevar zaista bude kulminirao putanjom koja vodi do sudara sa Zemljom?"
<BR>&nbsp;&nbsp;&nbsp;&nbsp;&nbsp;Kada je Ričard konačno progovorio bio je vrlo ozbiljan. "Narode Zemlje", reče on dramatično, "ukoliko Rama zaista promeni kurs da bi posetio našu planetu, to ne mora obavezno da znači da je reč o neprijateljskom činu. Nema ničega, ponavljam, ničega, što je iko od nas video ili čuo, a što bi nagoveštavalo da nam vrsta koja je sagradila ovu letelicu želi ikakvo zlo. Smrt kosmonauta Vilsona u svakom slučaju je bila uznemirujuća, ali je tu pre posredi izolovana reakcija specijalne grupe robota nego deo nekakvog zlokobnog plana.
<BR>&nbsp;&nbsp;&nbsp;&nbsp;&nbsp;Vidim ovaj veličanstveni svemirski brod kao jedinstvenu mašinu, gotovo organsku u svojoj složenosti. Neobično je inteligentna i programirana za preživljavanje na duge staze. Niti je neprijateljska, niti prijateljska. Lako je mogla biti konstruisana da prati dolazeće satelite i proračunava odakle stiže svemirski brod koji je posećuje. Ramina promena orbite sa ciljem da dođe u blizinu Zemlje možda prema tome ne znači ništa više do njegov standardni odgovor na susret započet od strane druge vrste sposobne da putuje kosmosom. Može biti da naprosto dolazi da sazna više o nama."
<BR>&nbsp;&nbsp;&nbsp;&nbsp;&nbsp;"Vrlo dobro", reče Janoš Tabori sa osmehom. "To je bilo na samoj granici filosofije."
<BR>&nbsp;&nbsp;&nbsp;&nbsp;&nbsp;Vejkfild se nervozno nasmeja.
<BR>&nbsp;&nbsp;&nbsp;&nbsp;&nbsp;"Kosmonaute Turgenjeva", reče Franćeska, promenivši smer kamere, "da li se slažete sa svojim kolegom? Odmah posle smrti generala Borzova otvoreno ste izrazili zabrinutost da je možda neka 'viša sila', pri čemu ste mislili na Ramance, možda umešala prste u njegovu smrt. Kako se sada osećate?"
<BR>&nbsp;&nbsp;&nbsp;&nbsp;&nbsp;Obično povučena sovjetska žena-pilot upilji se pravo u kameru svojim tužnim, naduvenim očima. "Da", reče ona, "mislim da je kosmonaut Vejkfild briljantan inženjer. Ali nije odgovorio na neka teška pitanja. Zbog čega je Rama manevrisao baš tokom Borzovljeve operacije? Zbog čega su bioti isekli Vilsona u komade? Gde je profesor Takagiši?"
<BR>&nbsp;&nbsp;&nbsp;&nbsp;&nbsp;Irina Turgenjeva zastade na trenutak da bi ovladala svojim osećanjima. "Nikada nećemo naći Nikol de Žardan. Rama je možda samo mašina, ali mi kosmonauti smo već videli koliko može da bude opasan. Ukoliko je krenuo za Zemlju, plašim se za svoju porodicu, svoje prijatelje, za čitavo čovečanstvo. Nema načina da predvidimo šta može učiniti. I bićemo nemoćni da ga zaustavimo."
<BR>&nbsp;&nbsp;&nbsp;&nbsp;&nbsp;Nekoliko minuta kasnije Franćeska Sabatini odnese svoju automatsku video kameru napolje do smrznutog jezera za poslednju sekvencu. Pažljivo je proverila vreme pre neo što je uključila kameru tačno petnaest sekundi pre nego što je manevar trebalo da se okonča. "Slika koju vidite skače gore-dole", reče ona svojim najboljim novinarskim glasom, "zbog toga što se tlo pod nama ovde na Rami neprekidno trese otkako je ovaj manevar otpočeo pre četrdeset sedam minuta. Prema navigacionim inženjerima, manevar će prestati u sledećih nekoliko sekundi ukoliko je Rama promenio kurs da bi se sudario sa Zemljom. Njihovi proračuni, razume se, zasnovani su na pretpostavci o namerama Rame..."
<BR>&nbsp;&nbsp;&nbsp;&nbsp;&nbsp;Franćeska zastade usred rečenice i duboko udahnu. "Tlo se više ne trese. Manevar je gotov. Rama je sada na putanji sudara sa Zemljom."
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
