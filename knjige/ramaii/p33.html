<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. NESTALA OSOBA
<P>&nbsp;&nbsp;&nbsp;&nbsp;&nbsp;"Admirale Hajlmane?"
<BR>&nbsp;&nbsp;&nbsp;&nbsp;&nbsp;"Da, generale O'Tule?"
<BR>&nbsp;&nbsp;&nbsp;&nbsp;&nbsp;"Jesi li sam?"
<BR>&nbsp;&nbsp;&nbsp;&nbsp;&nbsp;"Svakako. Upravo sam se probudio pre nekoliko minuta. Neću se sastati sa dr Braunom još jedan sat. Zašto zoveš tako rano?"
<BR>&nbsp;&nbsp;&nbsp;&nbsp;&nbsp;"Dok si spavao, primio sam šifrovanu, strogo poverljivu poruku iz vojnog štaba VEV. Reč je o Trojstvu. Želeli su da znaju status."
<BR>&nbsp;&nbsp;&nbsp;&nbsp;&nbsp;"Šta je posredi, generale?"
<BR>&nbsp;&nbsp;&nbsp;&nbsp;&nbsp;"Da li je ova veza bezbedna, admirale? Jesi li isključio automatsko snimanje?"
<BR>&nbsp;&nbsp;&nbsp;&nbsp;&nbsp;"Sada jesam."
<BR>&nbsp;&nbsp;&nbsp;&nbsp;&nbsp;"Postavili su dva pitanja. Da li je Borzov umro, ne rekavši nikome svoj RQ? Da li iko više među posadom zna za Trojstvo?"
<BR>&nbsp;&nbsp;&nbsp;&nbsp;&nbsp;"Ti znaš odgovore na oba pitanja."
<BR>&nbsp;&nbsp;&nbsp;&nbsp;&nbsp;"Želeo sam da proverim da nisi razgovarao sa dr Braunom. Zahtevali su da to proverim sa tobom pre nego što šifrujem svoj odgovor. Šta misliš, čemu sve to?"
<BR>&nbsp;&nbsp;&nbsp;&nbsp;&nbsp;"Ne znam, Majkl. Možda je neko na Zemlji postao nervozan. Vilsonova smrt ih je verovatno uplašila."
<BR>&nbsp;&nbsp;&nbsp;&nbsp;&nbsp;"Mene svakako jeste. Ali ne do tog stepena da počnem da razmišljam o Trojstvu. Pitam se, znaju li oni nešto što mi ne znamo?"
<BR>&nbsp;&nbsp;&nbsp;&nbsp;&nbsp;"Pa, pretpostavljam da ćemo to prilično skoro doznati. Svi zvaničnici MSA su zahtevali da napustimio Ramu prvom zgodnom prilikom. Nije im se čak dopala naša odluka da dopustimo posadi da se najpre odmori nekoliko sati. Ovaj put ne verujem da će se predomisliti."
<BR>&nbsp;&nbsp;&nbsp;&nbsp;&nbsp;"Admirale, sećaš li se hipotetičke rasprave sa generalom Borzovim tokom leta, o uslovima pod kojima bismo aktivirali Trojstvo?"
<BR>&nbsp;&nbsp;&nbsp;&nbsp;&nbsp;"Neodređeno. Zašto?"
<BR>&nbsp;&nbsp;&nbsp;&nbsp;&nbsp;"Da li se i dalje ne slažeš sa njegovim zahtevom da moramo znati zbog čega se Trojstvo uzima za moguće? U to vreme si rekao da ti lično ne moraš da shvatiš razloge ukoliko Zemlja misli da je velika opasnost neizbežna."
<BR>&nbsp;&nbsp;&nbsp;&nbsp;&nbsp;"Plašim se da te ne sledim, generale. Zbog čega mi postavljaš ta pitanja?"
<BR>&nbsp;&nbsp;&nbsp;&nbsp;&nbsp;"Voleo bih tvoju dozvolu, Oto, pošto šifrujem odgovor vojnom štabu VEV, da otkrijem zašto nas baš u ovom trenutku pitaju za status Trojstva. Ukoliko smo ugroženi, imamo pravo da znamo."
<BR>&nbsp;&nbsp;&nbsp;&nbsp;&nbsp;"Možeš da zatražiš dodatna objašnjenja, Majkl, ali kladio bih se da im je pitanje čisto rutinsko."
<BR>&nbsp;&nbsp;&nbsp;&nbsp;&nbsp;Janoš Tabori se probudio dok je u Rami i dalje bio mrak. Navlačeći letački kombinezon, napravio je u glavi spisak aktivnosti potrebnih da se biot u obliku raka prenese na "Njutna". Ukoliko naređenje da napuste Ramu bude potvrđeno, moraće da krenu ubrzo posle zore. Janoš pristupi formalnoj proceduri za evakuaciju zabeleženoj na njegovom džepnom kompjuteru i dopuni je dodavanjem novih zadataka povezanih sa biotom.
<BR>&nbsp;&nbsp;&nbsp;&nbsp;&nbsp;Proverio je sat. Do zore je preostalo još samo petnaest minuta, pod pretpostavkom da je Ramin dnevni ciklus ravnomeran. Janoš se nasmeja samom sebi. Rama je doneo toliko iznenađenja da nije bilo nikakve sigurnosti da će se svetla vratiti u očekivanom trenutku. Ali ukoliko to učine, Janoš je želeo da posmatra ramanski "izlazak sunca". Mogao je doručkuje posle zore.
<BR>&nbsp;&nbsp;&nbsp;&nbsp;&nbsp;Stotinu metara do njegove kućice rakoliki biot bio je nepokretan, kao i sve vreme otkako je prethodnog dana odvojen od svojih sadruga. Janoš ga obasja svetiljkom kroz čvrsti, providni zid kaveza i proveri ima li ikakvih znakova da se biot pokrenuo tokom noći. Pošto je utvrdio da biot nije promenio položaj, Janoš pođe iz logora Beta u pravcu mora.
<BR>&nbsp;&nbsp;&nbsp;&nbsp;&nbsp;Dok je čekao na nalet svetla, zateče sebe kako razmišlja o kraju razgovora sa Nikol prethodne noći. Bilo je nečeg ne sasvim ispravnog u njenom uzgrednom otkriću mogućeg uzročnika bola generala Borzova one noći kada je umro. Janoš se živo priseti zdravog crvuljka; nije bilo sumnje da prvobitna dijagnoza nije bila ispravna. Ali zašto Nikol nije govorila sa njim o alternativnoj dijagnozi vezanoj za droge? Naročito ukoliko je sprovodila istragu o tome...
<BR>&nbsp;&nbsp;&nbsp;&nbsp;&nbsp;Janoš dođe do neizbežnog zaključka da je dr de Žardan ili izgubila poverenje u njegovu sposobnost ili je nekako posumnjala da je i lično mogao dati droge generalu Borzovu, ne savetujući se sa njom. U svakom slučaju, trebalo je da otkrije šta je mislila. Zatim mu umom prođe čudna ideja, rođena iz njegovog sopstvenog osećanja krivice. Može li biti, upita se, da je Nikol nekako saznala za projekat Šmit-Hagenest i da sumnja u sve četvoro nas?
<BR>&nbsp;&nbsp;&nbsp;&nbsp;&nbsp;Po prvi put, Janoš se upita da li je možda bol Valerija Borzova bio neprirodan. Prisetio se haotičnog sastanka njih četvoro dva sata pošto je Dejvid Braun saznao da će ostati na "Njutnu" tokom prvog izlaska. "Moraš porazgovarati sa njim, Oto", rekao je očajni dr Braun admiralu Hajlmanu. "Moraš ga ubediti da se predomisli."
<BR>&nbsp;&nbsp;&nbsp;&nbsp;&nbsp;Oto Hajlman je tada izjavio da je malo verovatno da će general Borzov izmeniti raspored zadataka zbog njegovog zahteva. "U tom slučaju", odvratio je tada dr Braun besno, "možemo da kažemo zbogom svim dodatnim nagradama u svom ugovoru."
<BR>&nbsp;&nbsp;&nbsp;&nbsp;&nbsp;Tokom čitavog sastanka Franćeska Sabatini je ostala ćutljiva i naizgled bezbrižna. Kada je polazio, Janoš je načuo kako je dr Braun napada. "A zašto si ti tako mirna?" upitao ju je on. "I tebi predstoji gubitak kao i svima ostalima. Ili imaš plan o kom ja ne znam ništa?"
<BR>&nbsp;&nbsp;&nbsp;&nbsp;&nbsp;Janoš je nazro Franćeskin osmeh samo na delić sekunde. Učinilo mu se tada da deluje nekako neobično samouvereno. Sada, dok je kosmonaut Tabori čekao svitanje na Rami, taj osmeh se vratio i stao da ga progoni. Dobro upućena u droge, Franćeska je bila itekako sposobna da generalu Borzovu da nešto što će izazvati simptome upale slepog creva. Ali zašto bi učinila nešto tako... tako žestoko nepošteno, samo da ojača vrednost njihovog medijskog projekta posle misije?
<BR>&nbsp;&nbsp;&nbsp;&nbsp;&nbsp;Rama je ponovo u trenutku postao preplavljen svetlošću. Kao i uvek, bila je to gozba za oči. Janoš se lagano okretao, zagledao u svim pravcima i proučavao obe udubine divovske strukture. Dok su svetla sada blistavo sjala, on odluči da porazgovara sa Franćeskom prvom prilikom.
<BR>&nbsp;&nbsp;&nbsp;&nbsp;&nbsp;Neobično, ali Irina Turgenjeva je prva postavila to pitanje. Kosmonauti su skoro završili doručak. Zapravo, dr Braun i admiral Hajlman su već ustali od stola da stupe u još jedan od svojih beskonačnih razgovora sa rukovodnom strukturom MSA. "Gde je dr Takagiši?" reče ona nevino. "On je poslednji član posade od koga bih očekivala da zakasni na bilo šta."
<BR>&nbsp;&nbsp;&nbsp;&nbsp;&nbsp;"Mora da je prespavao signal budilnika", odgovori Janoš Tabori i odgurnu svoju stolicu na sklapanje od stola. "Idem da vidim šta je s njim."
<BR>&nbsp;&nbsp;&nbsp;&nbsp;&nbsp;Kada se Janoš vratio minut kasnije, bio je zbunjen. "Nije tamo", reče i sleže ramenima. "Pretpostavljam da je otišao u šetnju."
<BR>&nbsp;&nbsp;&nbsp;&nbsp;&nbsp;Nikol de Žardan iznenada oseti prazninu u stomaku. Naglo je ustala, ne dovršivši doručak. "Treba da pođemo da vidimo gde je", reče ona sa neprikrivenom zabrinutošću, "ili neće biti spreman kada budemo polazili."
<BR>&nbsp;&nbsp;&nbsp;&nbsp;&nbsp;Svi kosmonauti su opazili Nikolino uzbuđenje. "Šta se tu dešava", upita Ričard Vejkfild dobroćudno. "Jedan naš naučnik malo se prošeta izjutra za svoj groš, a doktor družine digne paniku?" Uključio je radio. "Alo, dr Takagiši, gdegod da si. Ovde Vejkfild. Hoćeš li nam, molim te, reći da je s tobom sve u redu, da bismo mogli da dovršimo doručak."
<BR>&nbsp;&nbsp;&nbsp;&nbsp;&nbsp;Nastade duga tišina. Svaki član posade znao je da je nošenje komunikatora sa sobom apsolutna obaveza u svakoj prilici. Mogao si da isključiš emitovanje, ali si morao slušati pod svim i svakakvim kolnostima.
<BR>&nbsp;&nbsp;&nbsp;&nbsp;&nbsp;"Takagiši-san", reče potom Nikol sa prizvukom hitnje u glasu. "Jesi li dobro? Molim te, odgovori." Tokom duge tišine koja je usledila, osećaj praznine u Nikolinom stomaku pretvori se u veliki čvor. Nešto užasno se desilo sa njenim prijateljem.
<BR>&nbsp;&nbsp;&nbsp;&nbsp;&nbsp;"Već sam vam objasnio dva puta, dr Maksvel", reče očajno Dejvid Braun. "Nema nikakvog smisla izvršiti evakuaciju dela posade. Najdelotvorniji način traganja za dr Takagišijem jeste da iskoristimo puno osoblje. Pošto ga nađemo, čistićemo se sa Rame u najvećoj žurbi. A da vam odgovorim na poslednje pitanje, ne, ovo nije urota dela posade da se izbegne podvrgavanje propisima o evakuaciji."
<BR>&nbsp;&nbsp;&nbsp;&nbsp;&nbsp;Okrenuo se admiralu Hajlmanu i pružio mu mikrofon. "Prokletstvo, Oto", progunđa on, "pričaj ti sa tim birokratskim blesanom. Misli da može bolje da rukovodi misijom od nas, iako je sto miliona kilometara daleko."
<BR>&nbsp;&nbsp;&nbsp;&nbsp;&nbsp;"Dr Maksvele, ovde admiral Hajlman. U potpunosti se slažem sa dr Braunom. Uostalom, sa ovako dugim kašnjenjem u komuniciranju, ne možemo dopustiti sebi raspravu. Nastavićemo sa svojim planom. Kosmonaut Tabori će ostati ovde sa mnom u Beti i pakovati tešku oprenmu, uključujući i biota. Ja ću upravljati potragom. Braun, Sabatinijeva i de Žardanova će preći led do Njujorka, najverovatnijeg odredišta ukoliko je profesor sam otišao. Vejkfild, Turgenjeva i Jamanaka će ga potražiti u helikopterima."
<BR>&nbsp;&nbsp;&nbsp;&nbsp;&nbsp;Zastao je na trenutak. "Nema potrebe da žurno odgovarate na ovu emisiju. Potraga će već otpočeti kada stigne vaša sledeća poruka."
<BR>&nbsp;&nbsp;&nbsp;&nbsp;&nbsp;U svojoj kućici, Nikol je vrlo pažljivo pakovala medicinske zalihe. Ukorila je sebe što nije predvidela da bi dr Takagiši mogao pokušati da poslednji put poseti Njujork. Napravila si novu grešku, reče Nikol sebi. Najmanje što možeš učiniti jeste da budeš spremna kada ga nađeš.
<BR>&nbsp;&nbsp;&nbsp;&nbsp;&nbsp;Znala je proceduru ličnog pakovanja napamet. Pa ipak, sasvim je smanjila zalihe hrane i vode da bi bila sigurna da je ponela sve što bi povređenom ili bolesnom dr Takagišiju moglo zatrebati. Nikolina osećanja prema dvoje pratilaca u potrazi za japanskim naučnikom bila su mešovita, ali joj nije palo na pamet da je grupa mogla biti hotimice isplanirana. Svi su znali za Takagišijevu opčinjenost Njujorkom. Pod datim okolnostima, nije bilo iznenađenje što su je Braun i Sabatinijeva pratili do područja pretrage.
<BR>&nbsp;&nbsp;&nbsp;&nbsp;&nbsp;Neposredno pre nego što će Nikol napustiti kućicu, ugledala je Ričarda Vejkfilda na vratima. "Smem li unutra?" upita on.
<BR>&nbsp;&nbsp;&nbsp;&nbsp;&nbsp;"Svakako", odvratila je.
<BR>&nbsp;&nbsp;&nbsp;&nbsp;&nbsp;Ušao je sa neuobičajenom nesigurnošću, kao da je zbunjen ili se stidi. "Šta je bilo?" upita Nikol posle neprijatne tišine.
<BR>&nbsp;&nbsp;&nbsp;&nbsp;&nbsp;Nasmešio se. "Pa", reče glupo, "pre par minuta mi se činilo kao dobra ideja. Sada mi deluje malo glupo - možda čak i detinjasto." Nikol primeti da drži nešto u desnoj šaci. "Doneo sam ti nešto", nastavi on. "Amajliju, pretpostavljam. Pomislio sam da bi to možda ponela do Njujorka."
<BR>&nbsp;&nbsp;&nbsp;&nbsp;&nbsp;Kosmonaut Vejkfild otvori šaku. Nikol prepozna figuricu princa Hala. "Možeš da kažeš šta god hoćeš o hrabrosti, razboritosti i svemu tome, ali ponekad je važnije imati malo sreće."
<BR>&nbsp;&nbsp;&nbsp;&nbsp;&nbsp;Nikol je bila iznenađujuće dirnuta. Uzela je figuricu od Vejkfilda i sa divljenjem stala da proučava njene majušne pojedinosti. "Ima li princ posebnih osobina za koje treba da znam?" upita ona sa osmehom.
<BR>&nbsp;&nbsp;&nbsp;&nbsp;&nbsp;"Oh, da", ozari se Ričard. "Voli da provodi oštroumne večeri po krčmama sa debelim vitezovima i drugim nezgodnim karakterima. Ili da se bori protiv odmetnutih vojvoda i plemića. Ili da se udvara predivnim francuskim princezama."
<BR>&nbsp;&nbsp;&nbsp;&nbsp;&nbsp;Nikol se blago zarumene. "Ako budem usamljena, pa poželim da me princ zabavi, šta treba da uradim?" upita ona.
<BR>&nbsp;&nbsp;&nbsp;&nbsp;&nbsp;Ričard priđe Nikol i pokaza joj majušnu tastaturu odmah iznad stražnjice princa Hala. "Uzvratiće na mnoge komande", reče Ričard i pruži joj veoma malu palicu, veličine čiode. "Ovo savršeno ulazi u svaki komandni prorez. Probaj 'P' za pripovedanje, ili 'A' za akciju, ako hoćeš da ti pokaže šta ume."
<BR>&nbsp;&nbsp;&nbsp;&nbsp;&nbsp;Nikol stavi malog princa i palicu u džep letačkog kombinezona. "Hvala ti, Ričarde", reče ona. "Baš slatko od tebe."
<BR>&nbsp;&nbsp;&nbsp;&nbsp;&nbsp;Vejkfild se zajapuri. "Pa, znaš, nije to bogzna šta. Nego je baksuz navalio na nas, pa sam pomislio, hoću da kažem, možda..."
<BR>&nbsp;&nbsp;&nbsp;&nbsp;&nbsp;"Hvala ti opet, Ričarde", prekide ga Nikol. "Cenim tvoju brigu." Zajedno su izišli iz kućice.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
