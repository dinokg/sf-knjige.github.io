<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Iznenadno crnilo vode kao da je umirilo talase, ili ih je bar svelo na mališane ne veće od ograde broda. Oni su nas udarali kao bubnjarske pesnice, ali paluba nije ni blizu toliko poskakivala i ljuljala se, i imali smo prilike da popravimo pokidane konopce i prevežemo sigurnosnu užad. Svi su se bavili time, čak i kapetan i Salap.
<BR>&nbsp;&nbsp;&nbsp;&nbsp;&nbsp;Soterio je u onom talasu koji mi je pokidao konopac slomio ručni zglob, ali pustio je da ga Kasir i Raj Diem previju, i pomagao nam je koliko je mogao zdravom rukom, iako mu je lice bilo sivo od bola.
<BR>&nbsp;&nbsp;&nbsp;&nbsp;&nbsp;Crna voda nosila je brod kroz razigrane stubove sve gušće magle. Vazduh je bio gotovo nepodnošljivo vlažan, a vetar je dolazio zdesna, ništa brži od struje koja nas je nosila, pa je izgledalo kao da lebdimo u nepomičnom vazduhu.
<BR>&nbsp;&nbsp;&nbsp;&nbsp;&nbsp;Kroz pukotine u gustom sloju oblaka video sam poneku zvezdu. Navigator Frenč bio je dovoljno brz da na osnovu sazvežđa stekne približan pojam kuda se krećemo - ka jugu. Niko nije bio siguran šta to znači; horizont je bio zaklonjen neprozirnom tamom, čak nije bilo ni munja.
<BR>&nbsp;&nbsp;&nbsp;&nbsp;&nbsp;Voda je postajala sve mirnija. Stajali smo po palubi, teturajući se od iznurenosti; Kisbeg i Iber ležali su tamo gde su pali, u dubokom snu. Uspeo sam da nađem Širlu pod nejasnim svetlom nekoliko preostalih svetiljki, i zagrlio sam je. Nije me odgurnula, nego me je uzela za obe ruke, igrajući se mojim prstima kao da je dete. To je bio takav opušten, prisan gest da bi neko pomislio kako smo već godinama ljubavnici.
<BR>&nbsp;&nbsp;&nbsp;&nbsp;&nbsp;"Jesi li znao da će biti ovako?" upita me ona. Oči su joj bile divno smeđe i žive.
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Misliš da je gotovo?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Još smo u njoj?"
<BR>&nbsp;&nbsp;&nbsp;&nbsp;&nbsp;"Mislim da jesmo."
<BR>&nbsp;&nbsp;&nbsp;&nbsp;&nbsp;Rendal polako prođe palubom. Obavljeno je sve što se moglo obaviti, reče; bilo je vreme da se odmorimo što bolje možemo.
<BR>&nbsp;&nbsp;&nbsp;&nbsp;&nbsp;Većina nas je popadala po palubi i sklupčala se u gustim, lepljivim baricama crne vode, znojeći se od vrućine. Širla je legla kraj mene, privukla kolena do grudi i smesta zaspala. Već devet sati nalazili smo se unutar zveri-oluje.
<BR>&nbsp;&nbsp;&nbsp;&nbsp;&nbsp;Ja nisam osećao potrebu za snom. Bio sam iznuren, ali potpuno budan. Um mi je bio prazan i čist kao lepo letnje nebo. Zurio sam u poneku zvezdu i gledao ih kako nestaju, jedna po jedna. Oblaci su postajali sve gušći.
<BR>&nbsp;&nbsp;&nbsp;&nbsp;&nbsp;Daleko na istoku čulo se da se tutnjava nastavlja. Više nije protresala vazduh niti nas, ali Širla se trzala i ječala u snu.
<BR>&nbsp;&nbsp;&nbsp;&nbsp;&nbsp;Negde napred čulo se tiho brujanje generatora, a vetrenjače su se zaustavile. Po zvuku sam znao da je spao remen. Preostale električne svetiljke smesta su se pogasile. Neko, nisam mogao da vidim ko je, prošao je pored nas sa malom baterijskom svetiljkom, šapćući psovke jednu za drugom.
<BR>&nbsp;&nbsp;&nbsp;&nbsp;&nbsp;Još smo bili unutra. Još smo bili Jone.
<BR>&nbsp;&nbsp;&nbsp;&nbsp;&nbsp;Crna voda zračila je toplotu oko broda, a do jutra, kad se sivkasta svetlost probila kroz oblake i pramenje magle, more je dobilo prljavozelenu boju. Ustao sam, ostavivši Širlu da spava koliko god okolnosti dopuste, i osvrnuo se da vidim ko je još budan.
<BR>&nbsp;&nbsp;&nbsp;&nbsp;&nbsp;Salap je stajao na krmku, zagledan napred. Primetio me je i klimnuo glavom, ali nije se nasmešio. Šam je čučao, napola dremajući, kraj zadnjaka. Jedra su se napinjala uz sitne pucketave zvuke, a preostala užad su zvečala. Brod je plovio normalnim morem - sa talasima od otpilike pola metra koji su hitali kraj nas kao da se trkaju među sobom. Dok sam ih gledao, činilo mi se da jedrimo unazad.
<BR>&nbsp;&nbsp;&nbsp;&nbsp;&nbsp;Pridružih se Salapu na krmku. On je upravo dovršio provlačenje mreže kroz vodu oko krme. Pokazao mi je mrežu: bila je prazna. Kapetan je sišao dole; Rendal je sedeo blizu krme, iza kormila, za kojim je stajala Talija Raj Diem.
<BR>&nbsp;&nbsp;&nbsp;&nbsp;&nbsp;"Imaš li pojma gde smo?" upita Salap.
<BR>&nbsp;&nbsp;&nbsp;&nbsp;&nbsp;"Ne", rekoh. "Kako da znam?"
<BR>&nbsp;&nbsp;&nbsp;&nbsp;&nbsp;Salap se mračno nasmeja. "Ti si pametan momak. Mislio sam da možda imaš neku utešnu teoriju."
<BR>&nbsp;&nbsp;&nbsp;&nbsp;&nbsp;"Pa, nemam", rekoh. Vreme provedeno unutar zveri promenilo me je, bar za sada, i nisam osećao poštovanje ni prema kome, a ni osećanje diskrecije.
<BR>&nbsp;&nbsp;&nbsp;&nbsp;&nbsp;Salapu kao da moj novi ton nije bio ništa neobično. Očito nije mnogo mario za položaj i protokol. "Pomislio bih da smo već izišli iz oluje."
<BR>&nbsp;&nbsp;&nbsp;&nbsp;&nbsp;"Čudi me što smo još živi", rekoh. Tama se pred nama pretvorila u gotovo jednako bezlično sivilo.
<BR>&nbsp;&nbsp;&nbsp;&nbsp;&nbsp;"Postoji sistem, proces", reče on. Za trenutak sam pomislio da će se upustiti u neko versko razmatranje. "Oluja je dobro organizovan sistem, održava ga na stotine tipova sciona. Voleo bih da uhvatimo po primerak od svakog. Imamo nekoliko letećih oblika, dva bureta uzoraka iz mora, i ono što se zadržalo na palubi."
<BR>&nbsp;&nbsp;&nbsp;&nbsp;&nbsp;"Nešto me je uzorkovalo", rekoh, podigavši ruku. Salap se sa zanimanjem zagleda u ranu.
<BR>&nbsp;&nbsp;&nbsp;&nbsp;&nbsp;"Znači da oluja nije deo zone pet". reče. Rečni scioni ranije su ili kasnije uzorkovali svakoga iz Elizabetine Zemlje, a oni su, po opštem verovanju, poticali iz Petena.
<BR>&nbsp;&nbsp;&nbsp;&nbsp;&nbsp;"Izgleda."
<BR>&nbsp;&nbsp;&nbsp;&nbsp;&nbsp;"To je poseban ekos. Ali ipak hrani preriju."
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"Učimo sve više i više. Zone sarađuju sa podzonama, kao u pustari Šefla... A oluja je u nekoj vezi sa Petenom, mada nije njegov deo. Pokazalo se da sam sve vreme grešio." Duboko je uzdahnuo i široko se nasmešio. "Osećam se tako mlad kad često grešim."
<BR>&nbsp;&nbsp;&nbsp;&nbsp;&nbsp;"Voda ovde izgleda prazna", rekoh. "Tamo je bilo tako mnogo sciona..." mahnuh rukom ka krmi. "Zašto ih ovde nema?"
<BR>&nbsp;&nbsp;&nbsp;&nbsp;&nbsp;"Iako nismo izišli iz oluje, mora da smo blizu njenog najdaljeg kraja, njenog repnog dela, ako smem da se anatomski izrazim. Ovde verovatno nema ničeg bitnog."
<BR>&nbsp;&nbsp;&nbsp;&nbsp;&nbsp;"Mislio sam da će nas crna voda naprosto odneti iz ciklona, a ne ka njegovoj pozadini."
<BR>&nbsp;&nbsp;&nbsp;&nbsp;&nbsp;Salap sleže ramenima. "To je bila samo teorija. Možda i nada."
<BR>&nbsp;&nbsp;&nbsp;&nbsp;&nbsp;Sivilo pred nama razdvajalo se sa svitanjem. Kao da smo bili blizu kopna - na horizontu se dizala dugačka, tamna linija bregova. "Možemo naći sidrište, pa da popravimo brod", reče Talija, puna nade.
<BR>&nbsp;&nbsp;&nbsp;&nbsp;&nbsp;Kapetan se pope do nas, glave obmotane pocrnelom krpom. "Dobro jutro, ako je jutro", reče.
<BR>&nbsp;&nbsp;&nbsp;&nbsp;&nbsp;"Izgleda da jeste", odgovori Talija. Rendal pokaza bregove u daljini. Kapetan se zagleda u njih, stežući i opuštajući vilice pod zavojem. Pogledao je mene i zaklonio oči. "Dobio sam po vilici sinoć. Slomljeno nekoliko kutnjaka. Je li Soterio na nogama?"
<BR>&nbsp;&nbsp;&nbsp;&nbsp;&nbsp;"Ruka ga strašno muči, ali kune se da će biti na palubi čim uspe da se obuče. Pomaže mu jedna od žena", reče Rendal.
<BR>&nbsp;&nbsp;&nbsp;&nbsp;&nbsp;"Ono nije kopno, ma šta da je", reče kapetan. "U ovom delu sveta nema kopna." Podigao je dvogled, a onda ga predao ostalima. Svi su gledali, sem Talije. Kad je došao red na mene, pridružiše nam se Šatro, Tornvil i Kasir, i jedva sam stigao da pogledam tajanstvenu formaciju pre nego što sam morao da dam dvogled njima. Nisam mogao da razaberem pojedinosti, videla su se samo niska, čvornovata ispupčenja nalik na bregove, potpuno ravnomerno smeđe boje. Sivilo je nad njima izgledalo bleđe, mestimično otkrivajući tamnije, gušće oblake u daljini.
<BR>&nbsp;&nbsp;&nbsp;&nbsp;&nbsp;"To je i dalje deo ove proklete zveri", reče kapetan.
<BR>&nbsp;&nbsp;&nbsp;&nbsp;&nbsp;"Brzo im se približavamo", reče Kasir.
<BR>&nbsp;&nbsp;&nbsp;&nbsp;&nbsp;"Bacite dubinski konopac pa da vidimo kolika nam je brzina", reče kapetan Rendalu. Rendal dodeli posao Šankari, koji se vrati posle nekoliko minuta sa vešću da je brzina četiri čvora. Kajzer-Bah je razgledao daleku masu, mičući usnama kao da računa. "Brzina u odnosu na ono, šta god da je, iznosi devet čvorova. A verujem da nije dalje od pet milja. Ervine?"
<BR>&nbsp;&nbsp;&nbsp;&nbsp;&nbsp;"Najviše šest", reče Rendal.
<BR>&nbsp;&nbsp;&nbsp;&nbsp;&nbsp;"To je deo ove zveri i razbiće nas."
<BR>&nbsp;&nbsp;&nbsp;&nbsp;&nbsp;"Ili ćemo se nasukati", reče Rendal.
<BR>&nbsp;&nbsp;&nbsp;&nbsp;&nbsp;"Nije čvrsto, to jemčim", reče Salap, odmahujući glavom. "Mora biti podeljeno na manje celine."
<BR>&nbsp;&nbsp;&nbsp;&nbsp;&nbsp;Bilo je vrlo malo vetra za manevrisanje. Kapetan naredi da se spuste dva čamca sa užadima pričvršćenim za pramac. Ovog puta sam morao da se prijavim, makar da bih zadržao prisebnost, i brzo sam se spustio u čamac. Ni Salap ni Rendal nisu se protivili. Šatro se prijavi odmah posle mene, i dalje ne želeći da u bilo čemu steknem prednost.
<BR>&nbsp;&nbsp;&nbsp;&nbsp;&nbsp;Širla takođe uđe u čamac i sede kraj mene, nagradivši me bledim osmehom. Ipak, bila je bleda. Užasnuta.
<BR>&nbsp;&nbsp;&nbsp;&nbsp;&nbsp;Masa je bila na manje od sedam milja od nas kad smo veslanjem zategnuli užad koja su počela da okreću 'Obazrivog'. Dvadeset ljudi u velikom čamcu, dvanaest u kapetanskom, veslali smo iz sve snage.
<BR>&nbsp;&nbsp;&nbsp;&nbsp;&nbsp;'Obazrivi' kao da je bio nasađen na vrh podvodne planine, potpuno nepokretan. More se jedva mreškalo za njim. Tama oko nas polako se pretvorila u mračnosivu boju. Od vlage i vrućine počeh da se znojim. Košulja se lepila za mene. Sve mi se činilo pogrešno; želeo sam da budem bilo gde, samo ne ovde. Širlina blizina bila je mala uteha. Znao sam, životinjskim nagonom koji nisam osetio čak ni tokom oluje, da nailazi nešto gadno.
<BR>&nbsp;&nbsp;&nbsp;&nbsp;&nbsp;Šimčisko i Iber delili su veslo iza nas, psujući mirno i ritmično u pola glasa, kao da pevaju neku navijačku pesmu. Preko puta, na istoj klupi, Šatro i Čam usmerili su se na svoje veslo. Šatro me je gledao ispod oka, ali nikad dugo. Suviše naporno smo radili da bi nam išta drugo bilo važno sem da pokrenemo 'Obazrivog'.
<BR>&nbsp;&nbsp;&nbsp;&nbsp;&nbsp;Bez uspeha. Posle pola sata smanjili smo brzinu broda u struji za možda jedan čvor. Kapetan naredi da se čamci vrate, ali ih nije podigao. Ostavivši u svakom čamcu po četvoro ljudi, naredio je da mi ostali pođemo na svoja mesta. Soterio nam je bio za petama, glasa oštrog kao i uvek.
<BR>&nbsp;&nbsp;&nbsp;&nbsp;&nbsp;Na manje od milje od nas, dugačka, tamna masa šaputala je kao deca u sobi, kad se sluša kroz poluzatvorena vrata. Voda u podnožju penila se kao kad talasi udaraju o obalu. Čvornovata površina pretvorila se u okomite brazde, pa sad više nije ličilo na bregove nego na nepravilan zid, zasečen kao vekna hleba, koji nas je čekao. Širio se sa obe strane dokle je pogled dopirao; nije bilo izlaza.
<BR>&nbsp;&nbsp;&nbsp;&nbsp;&nbsp;Voda svuda oko broda iznenada se ispunila scionima. Podizali su se, vijugali i prevrtali kao dokoni delfini, podižući guste, tamne oblake koji su se pretvarali u smeđu maglu. Oblačna tavanica propuštala je deliće plavog neba. Sa njih se spuštala svetlost preko užasnih, prljavih voda, i setih se drevnog crteža, fantazije zemaljskih mora, punih mnogorepih, razjapljenih, okatih groteski. Ovi scioni - koliko smo mogli razabrati u masi - nisu ličili na barokna stvorenja, nego su se držali stalnog sistema oluje: zmije u mnogim bojama; dugačke, crne ili purpurne piscide, potpuno bezlične osim glatkih peraja; vijugavi, šuplji cilindri širine oko metar, iznutra načičkani bodljama kao maljave nozdrve (a neki su se pred mojim očima izvrtali na naličje); trouglasti, pljosnati oblici, crvenkastosmeđi, prošarani plavim, koji su popunjavali prostore između svih ostalih. Nisam mogao da se usredsredim i tražim druge oblike; bilo ih je na stotine.
<BR>&nbsp;&nbsp;&nbsp;&nbsp;&nbsp;"Pa oni pljuju krv!" vrisnu Šimčisko. Pred pokretnim zidom, isparenja koja su izbacivali scioni postajala su blistavocrvena. Na manje od pola milje od nas, gledali smo kako zid pritiska scione, kači ih u podnožju, odakle su skakali i pokušavali da se otmu, a onda kao da je išao preko njih, mada su možda ovi samo zaronili i otplivali. Ali pre nego što bi nestali, slali su uvis mlazeve jarkocrvene tečnosti koja se lepila za zid. A kada bi zid počeo da šapuće, mrlja bi nestajala, usisana u pukotine nalik na kriške hleba.
<BR>&nbsp;&nbsp;&nbsp;&nbsp;&nbsp;Kapetana Kajzer-Baha poslednji put sam video na kolenima, kako se moli. Napustili smo sigurnosnu užad uprkos Soteroivoj vici, i na kraju je čak i prvi oficir prestao da besno urla, jer više nije bilo važno. Vilijem Frenč, kuvar Frej i drvodelja Gusmao - koja je konačno izišla na palubu - stajali su kraj ograde, kao začarani. Šankara je protrčao kraj njih, nekuda napred.
<BR>&nbsp;&nbsp;&nbsp;&nbsp;&nbsp;Širla i ja smo se sreli na sredini palube, što dalje od obe ograde, kao da pokušavamo da izbegnemo nadiranje mora. Primetio sam i Salapa, uputio se ka pramcu sa vrećom u rukama. Sinulo mi je da su unutra ostaci čovekolikog kostura; pokušavao je da ga spase.
<BR>&nbsp;&nbsp;&nbsp;&nbsp;&nbsp;Širla me čvrsto zagrli. Znali smo da smo mrtvi. Šaputanje zida, na manje od deset metara, zvučalo je kao oštro cvrčanje. Pukotine su se pretvorile u oštrice, ivice noževa čvrsto međusobno stegnute i poređane u beskonačan zid viši od najvišeg brodskog jarbola za najmanje sto metara. Senka zida pala je preko broda, i, gotovo nežno, udarismo krmom o njega. Uz trzaj, brod skliznu, i za trenutak svi radosno zagrajaše, uprkos užasu. Bila je to samo lažna uzbuna: naprosto ćemo biti odgurani duž zida, možda ćemo se zauvek tako kretati. Zamislio sam pentranje po okomitoj površini, da vidim šta je sa druge strane. Pogledao sam Širlu, koja se pribila uz mene; i ona je podigla pogled i nasmešila se.
<BR>&nbsp;&nbsp;&nbsp;&nbsp;&nbsp;A onda su noževi ščepali krmu i sažvakali je u iverje. Brod se strese i prope, uvis, pa naniže, napred pa nazad, uhvaćen u gladne, meljuće oštrice. Zapljusnuše nas komadi i iverje ksile. Čuo sam škripanje slomljene oplate, zvuk vode koja prodire, a neki ulazi se otvoriše od pritiska vazduha koji je bio potisnut napolje. Na palubi se pojaviše pukotine i počeše da se šire celom dužinom broda.
<BR>&nbsp;&nbsp;&nbsp;&nbsp;&nbsp;Svom snagom sam povukao Širlu da ustane; uhvatih je za ruku i oboje potrčasmo napred, tamo gde smo mislili da su još čamci, nekako uspevajući da ostanemo na nogama, iako se paluba nagnula za pet, pa potom za deset stepeni. I ostali su došli na istu pomisao. Čam, Iber, Kisbeg, Ridjel, majstor Majsner, kuvar Leo Frej, Dodaj, Tornvil, Gusmao, inženjer Pjotr Kovansk, svi su trčali sa nama. Videh kako Kovansk upada u pukotinu, koja mu zarobi nogu; kriknuo je u agoniji. Brod se prevali na bok i Kisbeg pade i prevrnu se sa njim, ostajući iza nas.
<BR>&nbsp;&nbsp;&nbsp;&nbsp;&nbsp;Jarboli i jedra koji su dosad preživeli zver-oluju počeše da popuštaju i padaju, kidajući se, udarajući ljude sa obe strane. Kasir je bio zdrobljen. Konop prednjeg kursa zgrči se na svom drvetu, a onda puče i pade pravo pred nas, povlačeći za sobom komađe platna i ksile. Nađoh se, ošamućen, pod mrežom palih konopa i jedara. Širla me je oslobodila svojim nožem.
<BR>&nbsp;&nbsp;&nbsp;&nbsp;&nbsp;"Nema čamaca", reče, izvlačeći me. Nešto dalje ugledasmo oba čamca, sa po pet-šest ljudi, koji su veslali iz sve snage.
<BR>&nbsp;&nbsp;&nbsp;&nbsp;&nbsp;Brod je bio već napola sažvakan. Paluba se nagnula za dvadeset stepeni, zapljuskivana talasima, a scioni su puzali i pljuskali preko uništenog dela tik uz zid-žvakač.
<BR>&nbsp;&nbsp;&nbsp;&nbsp;&nbsp;"Moraćemo da plivamo", rekoh, a Širla odmahnu glavom, stegnutih usana. Paluba se naže udesno, i mi tresnusmo o rascepljeno podnožje prednjeg jarbola, a potom padosmo i otkotrljasmo se do ograde. Širlino lice bilo je obliveno krvlju. Voda koja je prskala preko ograde brzo ju je sprala.
<BR>&nbsp;&nbsp;&nbsp;&nbsp;&nbsp;"Skoči!" dreknuh.
<BR>&nbsp;&nbsp;&nbsp;&nbsp;&nbsp;"Mrtvi smo!" vrištala je ona. Nije htela da se pridruži uzavrelim scionima. Nisam ni ja, ali 'Obazrivi' više nije imao budućnost. U vodi bismo mogli da preživimo još nekoliko sekundi ili minuta. Zgrabih je za mišice i skočih, vukući i nju preko ograde.
<BR>&nbsp;&nbsp;&nbsp;&nbsp;&nbsp;Pali smo naglavačke. Voda mi je napunila nos; stao sam da lupam po gumastoj, klizavoj masi, pokušavajući da se probijem do površine. Izronio sam istovremeno sa Širlom. Dahtala je i vrisnula kad je kroz vodu između nas sunulo veliko sivo obličje. Krvavocrveni vodoskok iskočio je na nekoliko metara od nas i polio nas zagušljivom maglom koja je zaudarala na loš dah i sveži hleb.
<BR>&nbsp;&nbsp;&nbsp;&nbsp;&nbsp;Širla je bila dobar plivač kao i ja, ali scioni su nas sprečavali da se udaljimo od 'Obazrivog'. Uspeo sam da se probijem do nje, i zajedno smo se borili da ostanemo na površini i da se udaljimo od korita broda, koje je sad bilo sažvakano više od polovine. Nisam imao vremena da mislim ni na koga drugog; Širla mi se činila kao važna obaveza, ali bio sam spreman da je ostavim, da napustim bilo šta, samo da zadržim glavu nad vodom, da ne budem odvučen pod masu stvorenja koja su svuda oko mene mahnito pljuskala.
<BR>&nbsp;&nbsp;&nbsp;&nbsp;&nbsp;Uspeli smo da ostanemo na površimni svako za sebe. Gledali smo se preko nekoliko metara šištave, krvave, višebojne supe. "Kuda?" povika ona.
<BR>&nbsp;&nbsp;&nbsp;&nbsp;&nbsp;"Ne znam", rekoh. Kraj nas izroni ogromna, bezoka njuška, sa plavim i sivim uzdužnim prugama, a koža joj se ljuštila u trakama. Potom je potonula, stvarajući vir koji nas je umalo povukao.
<BR>&nbsp;&nbsp;&nbsp;&nbsp;&nbsp;"Brod", povika Širla kad je ispljunula vodu. Okrenuh glavu da vidim ono što je ostalo od 'Obazrivog', koji je još bio neprijatno blizu - svega pet ili šest metara. Zbijeni, vibrirajući noževi od kojih se sastojao zid sažvakali su ga već do na sedam-osam metara od pramca, gurajući užad, križeve i komade katedralne ksile u masu koja je pretila da se svakog trenutka sruči na nas. Na palubi nisam video nikog. Svi su poskakali, ali nisam video nikog ni u vodi. Kao da smo bili sami.
<BR>&nbsp;&nbsp;&nbsp;&nbsp;&nbsp;Krvava pena kuljala je sa svih strana. Pružih ruke ka Širli, da je dodirnem poslednji put pre nego što umremo; a onda se voda naglo uskovitla i razdvoji nas. Nisam mogao da dišem u gustoj, crvenoj pari; okretao sam se u vrtlogu, gušeći se i mlatarajući rukama i nogama. Oči su mi bile pune lepljive magle, bio sam gotovo slep.
<BR>&nbsp;&nbsp;&nbsp;&nbsp;&nbsp;Ostao mi je samo mračan i razmazan prizor zidova kako se dižu, sa pokretnim masama sa obe strane. Širla zaječa, i sada sam čuo i druge glasove, neki su se molili, drugi su naprosto vrištali. Vid mi se razbistri dovoljno da vidim vrh pramca 'Obazrivog' kako se nadnosi nad mene, podižući se i spuštajući sa veličanstvenom sporošću. Ridjel se držao za razbijenu ogradu kao majmun, čvrsto žmureći.
<BR>&nbsp;&nbsp;&nbsp;&nbsp;&nbsp;Korito se okrete između dva zida što su se približavala, povlačeći i mene za sobom.
<BR>&nbsp;&nbsp;&nbsp;&nbsp;&nbsp;Sve poče da se divlje kovitla, i ja potonuh na nekoliko sekundi. Držao sam otvorene oči i video sam oko sebe bleda obličja; neka su tonula u tamu, druga su se uvijala i koprcala u vodi. Nisam nimalo sumnjao da sam mrtav. Trebalo je samo da otvorim usta i da prekratim sebi muke.
<BR>&nbsp;&nbsp;&nbsp;&nbsp;&nbsp;Ali usta su mi ostala zatvorena. Mlatarao sam rukama i nogama. Voda oko mene kao da se razbistrila; nisam više osećao dodir sciona u prolazu, niti bilo šta drugo. Tumbao sam se u svetu mehurića i povremenih zraka sunca. Postepeno sam uspeo da se orijentišem i da zaplivam ka svetlu, mlitavo opuštenih ruku, mašući nogama, čitavog tela pretvorenog u plamteću glad za jednim jedinim udahom vazduha.
<BR>&nbsp;&nbsp;&nbsp;&nbsp;&nbsp;Držao sam zabačenu glavu, i prvo mi je lice izbilo na površinu. Izbacio sam vazduh, osećajući da mi se pluća grče kao da su obmotana olovnom trakom, a onda se ispuniše kao balon. Vazduh me je ošamutio.
<BR>&nbsp;&nbsp;&nbsp;&nbsp;&nbsp;Ležao sam na leđima, podižući se i spuštajući na blagim talasima, a nebo nada mnom bilo je vedro i plavo. Kada sam se podigao na vrh jednog talasa, ugledao sam blago zakošenu obalu, tamnosmeđu i izbrazdanu, sa gustom, smeđom maglom po vrhu. U vodi oko mene lebdele su sitne, smeđe pločice nalik na komadiće ksile. U prvi mah pomislih da us to ostaci 'Obazrivog', ali mali, riboliki scioni prilazili su da ih pokupe sa površine, ostavljajući kružne talasiće na glatkim okeanskim talasima.
<BR>&nbsp;&nbsp;&nbsp;&nbsp;&nbsp;Još sam bio živ. Još sam disao, još sam plivao. Ništa mi se nije činilo stvarno. Lenjo se okrenuh u vodi i pokušah da se osvrnem. Isprva nisam mogao da se setim šta se desilo. Znao sam da je postojao brod, i drugovi u vodi, ali ništa drugo mi nije bilo jasno.
<BR>&nbsp;&nbsp;&nbsp;&nbsp;&nbsp;Ugledah brod - pramac i kosnik su se njihali na vodi nekoliko desetina metara od mene, a preostali konopci landarali su na sve strane. Ridjel više nije bio na ogradi. Komadi otpada klizili su po blagim morskim talasima. Pružih ruku ka dugačkom križu, možda je bio sa donjeg nadgalanta, ali prošao je pre nego što sma stigao da ga ščepam. Pažnju mi privuče ravno parče ksile, deo poklopca potpalublja. Zaplivao sam ka njemu, uhvatio ga i napola ispuzao iz vode. Predstavljao je pristojan splav, sa stranicom od dva metra. Dve ivice bile su odgrizene, ali plovio je i pod mojom težinom.
<BR>&nbsp;&nbsp;&nbsp;&nbsp;&nbsp;Sećanje mi se vratilo čim sam shvatio da ne moram odmah umreti. Pomislih na Širlu i nespretno se podigoh na kolena na nesigurnom poklopcu, zaklanjajući oči od sunčevog sjaja. Na tridesetak metara od mene ležalo je telo, licem u vodi, iza brodskog pramca. Prepoznao sam široka ramena i kratku kosu Talije Raj Diem. Jeknuh i okrenuh se, nadajući se da ću ugledati nekog živog.
<BR>&nbsp;&nbsp;&nbsp;&nbsp;&nbsp;Ponovo sam pogledao prema onome što je Salap nazvao repni deo oluje. I na toj strani bilo je mnogo otpada, komada dasaka, začvorenih konopaca i nekoliko okruglih predmeta koji su mogli biti stezalice ili podupirači... ili nečije glave.
<BR>&nbsp;&nbsp;&nbsp;&nbsp;&nbsp;Pokušah da ustanem, ali poklopac se opasno nakrete, pa se žurno ponovo spustih na sve četiri. "Širla!" povikah. "Salape! Kapetane!"
<BR>&nbsp;&nbsp;&nbsp;&nbsp;&nbsp;Odgovoriše mi dva-tri slaba glasa. Među njima je jedan bio ženski - suviše promukao da bih ga prepoznao. Zgrabih komad daske od lizbusa i počeh da veslam ka glavama. Nespretno sam išao u cik-cak sve dok nisam otkrio koji deo poklopca je najbolje proglasiti za pramac.
<BR>&nbsp;&nbsp;&nbsp;&nbsp;&nbsp;Oluja je ispunjavala istočni horizont, sa stubovima smeđe magle koji su se dizali uvis, razdvajajući se na pramenove, a potom bi ih ponovo usisali sivi oblaci sa obe strane. Bila je na oko pet milja od nas. Veslao sam i gledao kako slučajni scioni čiste sa površine vode preostale smeđe pločice, i pokušavao sam da shvatim šta se dogodilo, kako smo preživeli, ali još nisam bio u stanju da jasno mislim.
<BR>&nbsp;&nbsp;&nbsp;&nbsp;&nbsp;Troje ljudi držalo se za tanak križ nebesnika. Nisu mogli da se svi oslone punom težinom, jer bi potonuli, pa su dvoje plivali, a treći se odmarao. Promuklo su me zvali, glasovima nalik na kreštanje, kroz pljuskanje i šištanje otpada na blagim talasima.
<BR>&nbsp;&nbsp;&nbsp;&nbsp;&nbsp;"Olmi", reče neko od njih i ostavi križ da zapliva ka mom splavu. Videh da je to Šatro i veoma se razočarah. A onda ugledah Širlu kako se drži za križ, lica zamazanog smeđom masom, kose ulepljene u pramenje, ali živa, i dočekah Šatra dobrodošlicom kao da mi je najbolji prijatelj. Zajedno smo veslali ka križu, rukama i onom daskom, a ka nama zapliva Salap, samo u crnim pantalonama. Širla pruži ruku i ja je povukoh na drugu stranu. Četvoro je bilo suviše i poklopac poče da tone, pa skočih u vodu da bi se njih troje što bolje smestilo dok sam se ja držao za ivicu.
<BR>&nbsp;&nbsp;&nbsp;&nbsp;&nbsp;Bili smo suviše iznureni i emocionalno iscrpljeni da bismo mnogo pričali. Širla me uze za ruku i pogladi je, gledajući me raširenim, zgroženim očima i uz slabašan osmeh. "Kuda?" upita, kašljući.
<BR>&nbsp;&nbsp;&nbsp;&nbsp;&nbsp;"Kuda bilo", odgovorih.
<BR>&nbsp;&nbsp;&nbsp;&nbsp;&nbsp;Šatro je tupo piljio preko nas.
<BR>&nbsp;&nbsp;&nbsp;&nbsp;&nbsp;"Jesi li video Rendala ili kapetana?" uspe da upita Salap, balansirajući na nesigurnom splavu.
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Ostali", reče Salap. "Možda su progutani..."
<BR>&nbsp;&nbsp;&nbsp;&nbsp;&nbsp;"Nas je ispljunula", reče Šatro. "Video sam. Zid se razdvojio i pustio nas da prođemo."
<BR>&nbsp;&nbsp;&nbsp;&nbsp;&nbsp;"Tek pošto nam je pojeo brod", reče Širla.
<BR>&nbsp;&nbsp;&nbsp;&nbsp;&nbsp;"Sitna trunčica koja mu nije trebala", reče Salap. Polegavši po poklopcu, najzad u mogućnosti da dišu bez gutanja vode, izgledalo je da su malo živnuli. Voda se brzo hladila posle prolaska oluje. Uskoro će biti ledena. Sunce je, opet, bilo snažno i ubrzo će početi da nas peče.
<BR>&nbsp;&nbsp;&nbsp;&nbsp;&nbsp;Salap se zagleda u sve dalju masu oblaka, čkiljeći. "Čitav pohod", reče i odmahnu glavom, nepomičnog lica.
<BR>&nbsp;&nbsp;&nbsp;&nbsp;&nbsp;Dugo smo svi ćutali. Pokušao sam da osetim nešto, tugu ili oduševljenje što sam preživeo, ali misli su mi bile ispreturane i ništa nisam jasno osećao.
<BR>&nbsp;&nbsp;&nbsp;&nbsp;&nbsp;"Kuda sad?" ponovo upita Širla.
<BR>&nbsp;&nbsp;&nbsp;&nbsp;&nbsp;"Nikuda", reče Šatro.
<BR>&nbsp;&nbsp;&nbsp;&nbsp;&nbsp;Sa nekoliko desetina metara od nas začu se još jedan glas. U naglom naletu energije poređasmo se tako da plivamo i guramo poklopac ka novom glasu. Ervin Rendal ležao je na velikom komadu oplate, pet metara dugačkom i dva širokom, sa još nekoliko preostalih rebara. Sve zajedno plivalo je na vodi, a on je ležao odozgo. Brzo privezasmo naš poklopac za taj veliki deo korita i svi se izvukosmo iz vode.
<BR>&nbsp;&nbsp;&nbsp;&nbsp;&nbsp;"Kapetan je mrtav", reče Rendal. "Video sam njegovo telo pre nego što nas je oluja ispljunula."
<BR>&nbsp;&nbsp;&nbsp;&nbsp;&nbsp;Salap umorno protrlja obraze dlanovima i klimnu glavom. Njegove opuštene usne i duboke crne oči pitale su i bez reči. Šta možemo?
<BR>&nbsp;&nbsp;&nbsp;&nbsp;&nbsp;Polegasmo da u razmišljanju provedemo svoje poslednje sate na ovom, a možda i na svim svetovima.
<BR>
<BR>&nbsp;&nbsp;&nbsp;&nbsp;&nbsp;Noć je donela veliko olakšanje. Bili smo strašno žedni, a sunce nam je samo otežavalo položaj. Blago smo se njihali na talasima pod večernjim nebom boje istopljenog metala, pod vedrim nebom, a voda nas je zapljuskivala, prvo bolno ledena, a potom otupljujuća. Salap i Širla uspeli su da odspavaju neko vreme. Kroz zvezdanu noć proletelo je nekoliko malih meteora. Bio sam mrtav umoran, ali nije mi se spavalo. Bio sam potpuno svestan da smo izolovani koliko je god moguće, na retko naseljenom svetu, i da je smrt jedini mogući ishod.
<BR>&nbsp;&nbsp;&nbsp;&nbsp;&nbsp;Rendal se nije slagao s tim. Odgovorio je na moje neizgovoreno mirenje sa sudbinom. "Znaš, oni parobrodi su još tu."
<BR>&nbsp;&nbsp;&nbsp;&nbsp;&nbsp;Šatro poče da gunđa. Nisam hteo da se upuštam u raspravu. Usta su mi bila suva i jezik mi se toliko lepio za nepce da sam mislio da ću se ugušiti. Okeanske vode Lamarkije deluju isušujuće. Kalijumove soli i drugi minerali stvorili su mi pokoricu po rukama i nogama.
<BR>&nbsp;&nbsp;&nbsp;&nbsp;&nbsp;"Mogli bismo da uhvatimo nekog sciona", reče Rendal promuklim glasom. "A trebalo bi i da malo veslamo i potražimo ostale."
<BR>&nbsp;&nbsp;&nbsp;&nbsp;&nbsp;Nisam odgovorio. Nismo imali alat, nismo imali mamac koji bi provukao scione - sve smeđe pločice koje je ostavila oluja bile su pojedene pre mraka. Mogli smo i mi da ih pojedemo, da smo bili dovoljno prisebni da ih pokupimo iz talasa.
<BR>&nbsp;&nbsp;&nbsp;&nbsp;&nbsp;"Žedan sam", mrmljao je Šatro. Sklupčao se na ivici splava i zaspao, glasno hrčući u naletima svakih nekoliko minuta.
<BR>&nbsp;&nbsp;&nbsp;&nbsp;&nbsp;Čuo sam da nesreća donosi izuzetnu jasnoću u mislima. Ja sam osećao samo slojeve guste, preleptene paučina umesto mozga. Umreću sasvim prijatno: pošto sam bio suviše zaglupljen da bih se ičega sećao, smrt će se dočepati samo tupog trenutka nekog nepovezanog bića. Olmija ionako više nije bilo.
<BR>&nbsp;&nbsp;&nbsp;&nbsp;&nbsp;Jedva da sam pomislio na svoje dužnosti prema Čičku. Porodica, Neksus, čak i sam Heksamon - tajne dužnosti - činili su mi se kao napola zaboravljeni snovi.
<BR>&nbsp;&nbsp;&nbsp;&nbsp;&nbsp;"Kapetan je bio dobar čovek", reče Rendal.
<BR>&nbsp;&nbsp;&nbsp;&nbsp;&nbsp;Salap se probudio. "Jeste."
<BR>&nbsp;&nbsp;&nbsp;&nbsp;&nbsp;Šatro i Širla još su spavali. Privio sam se uz nju da se ugrejem, a ona je jeknula u snu, ali nije otvorila oči.
<BR>&nbsp;&nbsp;&nbsp;&nbsp;&nbsp;"Voleo bih na na ovom svetu ima više takvih", nastavi Rendal.
<BR>&nbsp;&nbsp;&nbsp;&nbsp;&nbsp;"Lenk je tako odlučio", reče Salap neutralnim tonom. "Najbolji divarikati. Vrlo malo takvih kao kapetan i kao mi."
<BR>&nbsp;&nbsp;&nbsp;&nbsp;&nbsp;"Sudbino sačuvaj", reče Rendal; ponovio je to nekoliko puta, sve tiše, pre nego što je zaspao.
<BR>&nbsp;&nbsp;&nbsp;&nbsp;&nbsp;"Olmi", reče Salap. "Zanima li te zver-oluja?"
<BR>&nbsp;&nbsp;&nbsp;&nbsp;&nbsp;Nisam znao da li Olmija nešto zanima ili ne. Meni nije bilo naročito važno.
<BR>&nbsp;&nbsp;&nbsp;&nbsp;&nbsp;"Imam u glavi shemu njene anatomije", reče Salap. "Okvirne anatomije. Sinulo mi je dok sam spavao."
<BR>&nbsp;&nbsp;&nbsp;&nbsp;&nbsp;"Dobro", zakreštah.
<BR>&nbsp;&nbsp;&nbsp;&nbsp;&nbsp;"Središnji ponor, nalik na oko oluje, pun ledenih bregova. Vazduh i voda se spajaju, snažno mešaju, stapaju kako bi kontrolisali energije koje se koriste za stvaranje sciona u unutrašnjosti. Repni deo mora da je ogromna fabrika hranljivih materija, koje se uzgajaju unutar oluje, a zid od noževa ih žanje. Scioni, možda oni koji više nisu od koristi - istrošeni od delovanja unutrašnje oluje - bivaju žrtvovani, pretvoreni u smeđe pločice, koje se odnose u gornje slojeve i rasipaju, mnogo kasnije, po kopnu... ili već tamo gde je oluja sklopila savezništvo sa drugim ekosima. Siguran sam da je oluja poseban ekos, sam za sebe. Gospodar ovog podurčja Darvinovog mora."
<BR>&nbsp;&nbsp;&nbsp;&nbsp;&nbsp;Nejasno pomislih kako on dugo priča.
<BR>&nbsp;&nbsp;&nbsp;&nbsp;&nbsp;"Verovatno mi nismo bili ukusni", zaključi on i ućuta.
<BR>&nbsp;&nbsp;&nbsp;&nbsp;&nbsp;Još meteora. To je značilo da u sistemu Lamarkije postoje komete i drugi otpadni materijal, a ne samo pet planeta koje su otkrili prvobitni istraživači. Nije bilo asteroidnog pojasa; sve je privukla divovska Pacifika, vidljiva i sada kao blistavoplava tačka, najsjajnija od svih na nebu. Zbunilo me je takvo razmišljanje. Nisam imao pojma otkuda mi to.
<BR>&nbsp;&nbsp;&nbsp;&nbsp;&nbsp;"Znaš li mnogo o ser Rendalu?" upita kasnije Salap, prekidajući moje razgledanje zvezda, što sam već mnogo puta učinio, pošto bih svaki put zaboravio šta sam malopre video.
<BR>&nbsp;&nbsp;&nbsp;&nbsp;&nbsp;"Ne", rekoh. "Dopada mi se." To mi se činilo kao ljubazna izjava, mada besmislena.
<BR>&nbsp;&nbsp;&nbsp;&nbsp;&nbsp;"On ima visoko mišljenje o tebi. Ali veruje da si nešto posebno. Veruje da si nedavno stigao sa Čička."
<BR>&nbsp;&nbsp;&nbsp;&nbsp;&nbsp;To je bilo dovoljno zanimljivo da probudi nekoliko moždanih ćelija, i uložio sam napor da se usmerim na to što Salap priča.
<BR>&nbsp;&nbsp;&nbsp;&nbsp;&nbsp;"Čuo je to od Tomasa, disciplinca u Kalkuti. Mnogi ljudi na visokim položajima očekivali su takvu pojavu... Rendal mi je rekao da si drugačiji, da ima u tebi smirenosti kakva ovde inače ne postoji. Upotrebio je neke šifrovane reči... Da, i ja ih znam. Pripadao sam adventistima, pre mnogo godina. Kao student u Džakarti."
<BR>&nbsp;&nbsp;&nbsp;&nbsp;&nbsp;"Adventisti", zakreštah.
<BR>&nbsp;&nbsp;&nbsp;&nbsp;&nbsp;"Čekali smo da Heksamon otvori novu kapiju. Da je kapija i bila otvorena, Lenk bi verovatno znao za to, pošto ima preostalu ključnjaču. Uvek je drži uza se."
<BR>&nbsp;&nbsp;&nbsp;&nbsp;&nbsp;"U Mesečini je bio jedan starac", rekoh. "Kad sam ga našao, mislio je da sam sa Čička." Nasmejao sam se, što je stvorilo neprijatan zvuk, negde između kreštanja i lajanja. "Voleo bih da jesam", rekoh. "Neko bi došao da me spase. Kapija bi se otvorila tačno nad nama." Opisah drhtavim prstom krug pod zvezdama.
<BR>&nbsp;&nbsp;&nbsp;&nbsp;&nbsp;"Rendal te je doveo na brod i unapredio te, toliko je bio suguran."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Vrlo malo ljudi zna da smo mi bili adventisti. To ne pomaže u karijeri."
<BR>&nbsp;&nbsp;&nbsp;&nbsp;&nbsp;Rendal se promeškolji, a Širla poče da mi se pribija uz grudi. Salap, nejasna senka pod zvezdanim svetlom, podiže prst na usne. "Samrtnici svašta pričaju. Gluposti. Ispovesti."
<BR>&nbsp;&nbsp;&nbsp;&nbsp;&nbsp;"Šta je glupost?" upita Rendal.
<BR>&nbsp;&nbsp;&nbsp;&nbsp;&nbsp;Niko mu nije odgovorio. Širla se protegnu i pri tom gurnu nogu u ledenu vodu. Brzo se trgla.
<BR>&nbsp;&nbsp;&nbsp;&nbsp;&nbsp;"Nema brodova?" upita.
<BR>&nbsp;&nbsp;&nbsp;&nbsp;&nbsp;"Nema", rekoh.
<BR>&nbsp;&nbsp;&nbsp;&nbsp;&nbsp;Šatro prestade da hrče i naglo sede. "Je li neko pokušao da me gurne?" upita, iskolačenih očiju.
<BR>&nbsp;&nbsp;&nbsp;&nbsp;&nbsp;"Ne", reče Širla. "Ali ja sam spavala."
<BR>&nbsp;&nbsp;&nbsp;&nbsp;&nbsp;"Imam prava da budem ovde koliko i vi."
<BR>&nbsp;&nbsp;&nbsp;&nbsp;&nbsp;"Svakako", blago reče Širla, kao da ga teši.
<BR>&nbsp;&nbsp;&nbsp;&nbsp;&nbsp;"Još sam snažan", reče Šatro, tresući glavom, kao umorni bik.
<BR>&nbsp;&nbsp;&nbsp;&nbsp;&nbsp;Rendal se naže i pogladi ga po ramenu, kao da je dete. Šatro ga pogleda ispod oka, namršten, i zagnjuri glavu među kolena.
<BR>&nbsp;&nbsp;&nbsp;&nbsp;&nbsp;Zora je bila još daleko. Širla i ja smo se zagrlili, Salap je povremeno pričao o građi oluje, a Šatro je ćutao. Rendal je sedeo na splavu, mrdajući nožnim prstima.
<BR>&nbsp;&nbsp;&nbsp;&nbsp;&nbsp;U neko doba noći, voda oko nas poče da šapuće, i iz mora se promoliše dugački, zatupasti vratovi ili debla. Paperjasti oblaci prošarali su ono što bi stari kauboji nazvali nebo boje surutke, lebdeći pod ozvezdanim crnilom. Visoka obličja blistala su pod svetlošću zvezda, stajala su mirno, strpljivo, i morao sam da pomislim da ih zanimamo upravo mi. Podigoh ruku. "Slobodno gricnite. Znaćete ko sam."
<BR>&nbsp;&nbsp;&nbsp;&nbsp;&nbsp;Ali oni samo skliznuše nazad u vodu, i šapat niskih talasa prestade.
<BR>&nbsp;&nbsp;&nbsp;&nbsp;&nbsp;Pred jutro me je zahvatila grozničava jasnoća.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
