<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;'Koragos' je bio ozbiljan brod. Od sedamdeset osoba na njemu, posada se sastojala od trideset mornara prve klase, pet novajlija (svi su bili deca uglednih Atinjana, kako nam rekoše) i petnaest zanatlija i oficira. Preostalih dvadesetoro bili su savetnici, diplomate i pomoćnici, a, naravno, bio je tu i sam Lenk. 'Krava' je imala četrdeset članova posade i još petnaest diplomata.
<BR>&nbsp;&nbsp;&nbsp;&nbsp;&nbsp;Nisu nam nametnuta nikakva ograničenja, osim što nismo smeli da gnjavimo Sposobnog Lenka ako ga sretnemo na palubi, što je bilo malo verovatno. On je većinu vremena provodio u najvećoj kabini, u kapetanovim odajama u pramčanoj nadgradnji, u društvu svojih savetnika i diplomata, radeći danju i noću, kako reče Keo. Po tome su Rendal i Salap zaključili da brodovi zaista idu za Nadervil.
<BR>&nbsp;&nbsp;&nbsp;&nbsp;&nbsp;Pod krmom su obitavali oficiri i odabrani, najugledniji gosti. Posada je noćivala u potpalublju sredine broda. Ležaji na 'Koragosu' bili su popunjeni. Dali su nam novu odeću, a Rendal, Šatro, Salap i ja dobili smo mesto u posebnoj kabini koju su pre toga zauzimala trojica mlađih mornara prve klase. Nismo saznali kuda su oni prešli. Širla je delila kabinu sa dve žene-mornara.
<BR>&nbsp;&nbsp;&nbsp;&nbsp;&nbsp;Bili su vrlo učtivi prema nama, a uskoro sam otkrio i zašto. Keo, koji je određen da se stara da imamo sve što nam treba, obavestio nas je da je Dobri Lenk veoma potresen vestima o gubitku kapetana Kajzer-Baha i 'Obazrivog'. "On veruje da bi nam kapetan otvorio oči pred Lamarkijom", reče Keo, stojeći u našoj kabini i dajući nam pantlaone i košulje. Salap je prilično nezadovoljno odmeravao novo odelo - nije bilo crno, a ni komotno - ali obukao ga je bez reči. "Sposobni Lenk želi da lično čuje izveštaj o njegovim otkrićima."
<BR>&nbsp;&nbsp;&nbsp;&nbsp;&nbsp;"Izgubili smo sve dokaze", reče Salap. "Ipak, zahtevam prijem kod Dobrog Lenka, u ime kapetana Kajzer-Baha."
<BR>&nbsp;&nbsp;&nbsp;&nbsp;&nbsp;"Siguran sam da on planira da vas sve primi", reče Keo. "Večeras ćete jesti sa oficirima i posadom. Ukoliko želite, odmah množete dobiti obrok u kabini." Vedro nam se nasmešio, kao da je stjuard koji dočekuje putnike na luksuznom krstarenju. "Drago mi je što čujem da vam mučni događaji nisu narušili zdravlje."
<BR>&nbsp;&nbsp;&nbsp;&nbsp;&nbsp;Šatro pažljivo dodirnu prstom crveno lice i trže se. "Šta će se desiti u Nadervilu?" upita on.
<BR>&nbsp;&nbsp;&nbsp;&nbsp;&nbsp;Keo odmahnu glavom. "Nije moje da to kažem. Na kraju se svakako vraćamo u Atinu."
<BR>&nbsp;&nbsp;&nbsp;&nbsp;&nbsp;Rendal završi oblačenje i ustade, sagnuvši se da izbegne grede na niskoj tavanici. "Moram da podnesem kapetanu i prvom oficiru izveštaj o gubitku broda", reče.
<BR>&nbsp;&nbsp;&nbsp;&nbsp;&nbsp;"Naravno. Ugovoriću vam za sutra zvanično saslušanje."
<BR>&nbsp;&nbsp;&nbsp;&nbsp;&nbsp;"Nema ničije krivice, nema razloga za istragu", tiho reče Rendal. "Oluja nam je uništila brod. Kapetan je učinio sve što se moglo."
<BR>&nbsp;&nbsp;&nbsp;&nbsp;&nbsp;"Siguran sam u to", reče Keo, onoliko ozbiljan koliko je najvuše mogao. "Naravno, moraćemo da prijavimo gubitke brodskom odboru u Atini."
<BR>&nbsp;&nbsp;&nbsp;&nbsp;&nbsp;Rendal mračno klimnu glavom.
<BR>&nbsp;&nbsp;&nbsp;&nbsp;&nbsp;Keo upita šta nam je još potrebno. Šatro upita može li dobiti sok od lizbusa. "Za opekotine", reče, pritisnuvši prstom podlakticu i ponovo se trgavši. Svi smo bili crveni, a koža nam je bila u jadnom stanju od sunca i izlaganja vodi.
<BR>&nbsp;&nbsp;&nbsp;&nbsp;&nbsp;"Siguran sam da imamo nešto slično", reče Keo i zatvori vrata za sobom.
<BR>&nbsp;&nbsp;&nbsp;&nbsp;&nbsp;"Sve je to okolišenje", reče Šatro kad Keovi koraci odmakoše niz hodnik.
<BR>&nbsp;&nbsp;&nbsp;&nbsp;&nbsp;Salap potapša tanak dušek i ćebe na gornjem ležaju, proviri kroz jedini prozorčić i podiže keramički lavor.
<BR>&nbsp;&nbsp;&nbsp;&nbsp;&nbsp;"Hoćete li mu reći za kosture?" upita Šatro.
<BR>&nbsp;&nbsp;&nbsp;&nbsp;&nbsp;"Da", reče Salap.
<BR>&nbsp;&nbsp;&nbsp;&nbsp;&nbsp;Šatrovo lice na to se naprosto uruši, i on ga pokri rukama; nije plakao, samo ga je snažno trljao, kao da želi da obriše opekotine i sve što se dešavlao proteklih dana. "Sve za šta smo radili. Moja obuka, obrazovanje..."
<BR>&nbsp;&nbsp;&nbsp;&nbsp;&nbsp;"Imamo sreće što smo živi", reče Rendal.
<BR>&nbsp;&nbsp;&nbsp;&nbsp;&nbsp;Dodirnuh Šatrovu mišicu, uznemiren time što je činio sebi.
<BR>&nbsp;&nbsp;&nbsp;&nbsp;&nbsp;"Pusti me na miru", zareža on i odmače se.
<BR>&nbsp;&nbsp;&nbsp;&nbsp;&nbsp;"Molim te", rekoh, "nemoj tako da trljaš lice."
<BR>&nbsp;&nbsp;&nbsp;&nbsp;&nbsp;"Šta te briga?" obrecnu se on, ustajući sa donjeg ležaja i lupivši glavom o gornji.
<BR>&nbsp;&nbsp;&nbsp;&nbsp;&nbsp;"Dosta", reče Salap. "Zašto si toliko besan na tog čoveka?"
<BR>&nbsp;&nbsp;&nbsp;&nbsp;&nbsp;Šatro je za trenutak ćutke stajao, mlitavo opuštenih ruku.
<BR>&nbsp;&nbsp;&nbsp;&nbsp;&nbsp;"Sada smo svi jednaki", suvo reče Rendal. "Hajde da se što pre naviknemo na to."
<BR>&nbsp;&nbsp;&nbsp;&nbsp;&nbsp;"Potrajaće dok se vratimo u Kalkutu", reče Salap.
<BR>&nbsp;&nbsp;&nbsp;&nbsp;&nbsp;Šatro ode do prozora i zagleda se u okean, lica crvenog kao paradajz od sunčevog sjaja.
<BR>&nbsp;&nbsp;&nbsp;&nbsp;&nbsp;"Zahtevam da budem oslobođen ugovora", reče. "Možda ću potražiti posao u Nadervilu." Osvrnuo se ka nama. "Siguran sam da im trebaju istraživači."
<BR>&nbsp;&nbsp;&nbsp;&nbsp;&nbsp;"Najverovatnije", složi se Rendal. "Mada ne verujem da će se Dobrom Lenku to svideti."
<BR>&nbsp;&nbsp;&nbsp;&nbsp;&nbsp;Šatro samo odmahnu rukom. "On ide u Nadervil da se preda", reče. "Ne dolazi Brion kod njega."
<BR>&nbsp;&nbsp;&nbsp;&nbsp;&nbsp;I opet je rekao ono što je svima bilo odavno jasno.
<BR>
<BR>&nbsp;&nbsp;&nbsp;&nbsp;&nbsp;Po podne, posle ručka koji se sastojao od pravog žitnog hleba i usoljenog crvenog sira - divan specijalitet iz Tasmanove silve - šetao sam brodom sa Širlom, razgledajući ljupke oblike 'Koragosa', diveći se lepoti Lenkovog ličnog broda. Govorilo se da je Lenk odbio savetnike kada su mu prvi put predložili ovakvu raskoš, i da su im trebale godine da ga ubede da se predomisli. Bilo mu je potrebno da udobno putuje, sa ljudima neophodnim rastućoj upravi čiji je i dalje bio i duhovni i politički poglavar. Njegovo prisustvo na brodu davalo je 'Koragosu' ono što je nedostajalo 'Obazrivom': osećanje veličine. No, i po obliku i jedrima 'Koragos' je i sam za sebe bio veoma lep i funkcionalan.
<BR>&nbsp;&nbsp;&nbsp;&nbsp;&nbsp;Zapravo, obraćao sam mnogo manje pažnje na brod nego na Širlu. Između susreta sa radoznalom posadom, koja nas je pozdravljala i pitala nas za zdravlje, šetali smo ćutke, rame uz rame. Više nije bilo Soteria da nas uhvati u 'labavom' niti Talije da nam materinski prebacuje, a nismo imali ni osećanje dužnosti niti cilja; svega smo se oslobodili.
<BR>&nbsp;&nbsp;&nbsp;&nbsp;&nbsp;Gotovo da smo se oslobodili i sopstvenih života, a to je začelo u meni nešto što nisam mogao ni da zanemarim ni da opravdam - želju za neposrednim potvrđivanjem. Život mi je bio suviše dragocen da se ne bih vratio na osnovu svega, a Širla je bila oslonac te osnove: žensko društvo.
<BR>&nbsp;&nbsp;&nbsp;&nbsp;&nbsp;Nisam mnogo razmišljao koliko daleko smemo da odemo. Pravac je bio očigledan. Ako i kada bude pravi trenutak, vodiću ljubav sa njom.
<BR>&nbsp;&nbsp;&nbsp;&nbsp;&nbsp;Dok smo šetali, gledao sam Širlu novim očima. Nije bila ni lepa ni ružna; lice i ruke crvene od sunca, koža sjajna od melema (počela je da se ljušti), široki kukovi, noge kratke, ali lepo oblikovane, dugačak trup i vrat, okrugla glava i lice, kosa, naravno, upropašćena, smeđe oči, sitne, ali žive i usmerene; izgledala je spremna da u svakom trenutku postane satirična ili kritična, ali nije to učinila. Po pokretima i ono malo izgovorenih reči delovala je vrlo ranjivo, vrlo otvoreno.
<BR>&nbsp;&nbsp;&nbsp;&nbsp;&nbsp;Na pramcu, daleko od redovnih aktivnosti posade, zagledali smo se u prostrano plavo more, oblačno, mlečnobelo nebo i nejasno sunce. "Jesi li ikada pomislio na to da smo mogli da umremo?" upita me, čkiljeći, sa polugrimasom na licu.
<BR>&nbsp;&nbsp;&nbsp;&nbsp;&nbsp;"Zašto?" upitah.
<BR>&nbsp;&nbsp;&nbsp;&nbsp;&nbsp;"Drugovi su nam poginuli. I kapetan."
<BR>&nbsp;&nbsp;&nbsp;&nbsp;&nbsp;"Nema nikakvog razloga da im se i mi pridružimo", rekoh, možda suviše oštro.
<BR>&nbsp;&nbsp;&nbsp;&nbsp;&nbsp;"Pitam se..."
<BR>&nbsp;&nbsp;&nbsp;&nbsp;&nbsp;"Nemoj", rekoh, iznerviran. "Takve gluposti samo još više komplikuju stvar. Ovde smo jer smo preživeli, uz sreću i mnogo napora. Ne možemo biti krivi za njihovu smrt."
<BR>&nbsp;&nbsp;&nbsp;&nbsp;&nbsp;"Hoćeš li ti ikada biti deo nečega?" upita me ona, ispitivački me gledajući.
<BR>&nbsp;&nbsp;&nbsp;&nbsp;&nbsp;Nisam mogao da iskreno odgovorim.
<BR>&nbsp;&nbsp;&nbsp;&nbsp;&nbsp;"Oduvek si bio strašan rizik, ser Olmi", reče ona, odvrativši pogled.
<BR>&nbsp;&nbsp;&nbsp;&nbsp;&nbsp;Pokušao sam da skrenem razgovor na drugu stranu. "Zapravo sam imao neverovatnu sreću", rekoh.
<BR>&nbsp;&nbsp;&nbsp;&nbsp;&nbsp;"Zašto sreću? I zašto nikad..."
<BR>&nbsp;&nbsp;&nbsp;&nbsp;&nbsp;"Imao sam sreću da dobijem mesto na 'Obazrivom'. Imao sam sreće da preživim brodolom. A sada imam tu sreću da plovim za Nadervil sa Sposobnim Lenkom."
<BR>&nbsp;&nbsp;&nbsp;&nbsp;&nbsp;Nije mogla ni da nasluti koliko je u tome istine. Ako je trebalo da se nađem u središtu događaja, mnogo puta sam se našao u izuzetno prigodnim situacijama. Otvarač kapija pogodio je metu naprosto natprirodnom veštinom.
<BR>&nbsp;&nbsp;&nbsp;&nbsp;&nbsp;Ona sumnjičavo nadu obraze. "To baš nema mnogo smisla."
<BR>&nbsp;&nbsp;&nbsp;&nbsp;&nbsp;"Imam sreće što sam sa tobom." Eto; manevrisanje je upravo ponovo počelo.
<BR>&nbsp;&nbsp;&nbsp;&nbsp;&nbsp;"Hoćeš da mi vidiš sise?" upita ona, mrtva ozbiljna.
<BR>&nbsp;&nbsp;&nbsp;&nbsp;&nbsp;Opet se nasmejah; i ovog puta ona zažmiri od bola.
<BR>&nbsp;&nbsp;&nbsp;&nbsp;&nbsp;"Ti si divna", rekoh.
<BR>&nbsp;&nbsp;&nbsp;&nbsp;&nbsp;"Znaš li šta sam mislila kad sam to rekla?" upita ona.
<BR>&nbsp;&nbsp;&nbsp;&nbsp;&nbsp;"Ne baš."
<BR>&nbsp;&nbsp;&nbsp;&nbsp;&nbsp;"Očito. Šalila sam se, a ovog puta sam ozbiljna. U redu?"
<BR>&nbsp;&nbsp;&nbsp;&nbsp;&nbsp;Ostao sam bez reči.
<BR>&nbsp;&nbsp;&nbsp;&nbsp;&nbsp;"Ser Olmi, ko god da si, šta god da želiš, mislim da znam nešto o tebi, nešto sasvim sigurno. Gotovo smo umrli. Zato smo napaljeni. Tvoje telo me želi. Želiš da me odvedeš negde nasamo, ali prvo moramo da obavimo društvenu šetnju po palubi. Tvoj um misli da će ovo biti nebitna veza, i da će to biti dovoljno, i da sam dovoljno slaba, i da te moje telo dovoljno želi da bi se to desilo." Dok je to govorila, malo se namrštila. "I ne grešiš."
<BR>&nbsp;&nbsp;&nbsp;&nbsp;&nbsp;"Tvoje telo me želi?"
<BR>&nbsp;&nbsp;&nbsp;&nbsp;&nbsp;Klimnula je glavom. "Kad bude pravo vreme. Sada nije, naravno, jer smo veoma umorni, i jer sam ja tužna. Ali to će me proći. A kada prođe, bolje kaži 'da' i pristani kad te sledeći put pitam, ili nikada više nećeš imati prilike za to."
<BR>&nbsp;&nbsp;&nbsp;&nbsp;&nbsp;Uprkos svom mom iskustvu sa ženama, nikada nisam imao posla sa tako analitičkim i rečitim pristupom. Među ljubavnicima na Čičku, stotine godina svemirske civilizacije, uz najvišu tehnologiju i najbliže veze, najprefinjenije kulturno obrazovanje, na kraju su proizveli toliko mnogo prijatnih načina da se partneri spoje u činu fizičke ljubavi, da je, kako mi se sad činilo, izgubljeno mnogo zanimljivosti iz ovakvih saopštenja.
<BR>&nbsp;&nbsp;&nbsp;&nbsp;&nbsp;Prvi put naslutih zašto sam raskinuo veridbu u Aleksandriji.
<BR>&nbsp;&nbsp;&nbsp;&nbsp;&nbsp;Zagledah se preko ograde.
<BR>&nbsp;&nbsp;&nbsp;&nbsp;&nbsp;"Izgubljen si", primeti Širla.
<BR>&nbsp;&nbsp;&nbsp;&nbsp;&nbsp;"Nije mi prvi put", rekoh.
<BR>&nbsp;&nbsp;&nbsp;&nbsp;&nbsp;"Moje sise", nastavi ona, "nisu moja najbolja odlika."
<BR>&nbsp;&nbsp;&nbsp;&nbsp;&nbsp;"Koja je tvoja najbolja odlika?" upitah.
<BR>&nbsp;&nbsp;&nbsp;&nbsp;&nbsp;"Moje srce", reče ona. "To je snažno srce. Moglo bi da kuca sa tvojim."
<BR>&nbsp;&nbsp;&nbsp;&nbsp;&nbsp;Osetio sam da mi se vrelina širi iz obraza do grudi, a potom u prepone. Nalazio sam se pred prirodnim genijem.
<BR>&nbsp;&nbsp;&nbsp;&nbsp;&nbsp;Pošto smo bili brodolomnici, svi su se ponašali prema nama vrlo pažljivo, kao da smo duhovi ili mali zlokobni bogovi. Na Lamarkiji brodolomnici retko preživljavaju. Ljudi je na ovom svetu malo i raštrkani su. Ako izgubiš brod, izgubio si i život. Ipak, oficiri i političari bili su sasvim učtivi prema nama, i tokom prve večere, u prepunoj kantini, Rendal ispriča našu priču okupljenim oficirima i zanatlijama.
<BR>&nbsp;&nbsp;&nbsp;&nbsp;&nbsp;Kapetan, sam Lenk i većina njegovih pomoćnika nisu prisustvovali tome, ali Lenk je poslao svog zamenika, mršavu ženu srednjih godina po imenu Alrika Fasid, koja je slušala Rendalovu pripovest ozbiljno i napeto.
<BR>&nbsp;&nbsp;&nbsp;&nbsp;&nbsp;Nije pomenuo čovekolike kosture, po dogovoru sa Salapom, koji je smatrao da tu vest treba da čuje samo Lenk. Podozrevao sam da se nadaju kako bi tom vešću osigurali još jedan pohod, kad ove nevolje prođu. Kad je priča završena, prvi oficir, visoka, dobro građena žena po imenu Helmina Lehovic, nazdravi 'preživelima, jednom i svima'.
<BR>&nbsp;&nbsp;&nbsp;&nbsp;&nbsp;Trojica stjuarda brzo raščistiše stolove i poslužiše oštro tasmansko vino u kristlanim čašama. I dalje se nisam navikao na lamarkijska alkoholna pića, ali Salap, Rendal i Šatro toliko su uživali da su se ostali muškarci i žene smešili. Širla je prihvatila čašu, ali jedva ju je dodirnula.
<BR>&nbsp;&nbsp;&nbsp;&nbsp;&nbsp;Svetiljke nad dugačkim stolom njihale su se zbog blagih talasa. Mornari i novajlije stajali su kraj zidova da slušaju.
<BR>&nbsp;&nbsp;&nbsp;&nbsp;&nbsp;"Vaša priča je mračna", reče Fasid dok smo čekali tradicionalnu novu zdravicu. "To što ste preživeli pravi je dar sudbine. Vaša hrabrost treba svima da nam bude primer."
<BR>&nbsp;&nbsp;&nbsp;&nbsp;&nbsp;Svi podižu čaše.
<BR>&nbsp;&nbsp;&nbsp;&nbsp;&nbsp;"Osim gubitka dobrih ljudi, najveći gubitak jesu mudrost i znanje", nastavi ona. "Sam Lenk je podržavao kapetana Kajzer-Baha u njegovim naporima."
<BR>&nbsp;&nbsp;&nbsp;&nbsp;&nbsp;Pažljivo sam je gledao, ali ona je bila suviše iskusna da bi otkrila nešto više o sebi. Kao i drugi najbolji političari koje sam video, izgledala je potpuno prisutna i stvarna, ali je malo šta odavala. Učila je svoj zanat u teškim vremenima, kraj kolena gospodara.
<BR>&nbsp;&nbsp;&nbsp;&nbsp;&nbsp;Dok smo izlazili iz oficirke kantine, prišla je Salapu i šapnula mu nešto na uho, a onda se žurno udaljila. Salap se približi Rendalu, koji je stajao u uglu sa mnom i Širlom. Šatro je ostao u senci dovratka. Kada smo ostali sami na palubi, pod svežim, mirnim vetrom, Salap reče: "Sposobni Lenk želi da nas vidi kasnije, oko ponoći."
<BR>&nbsp;&nbsp;&nbsp;&nbsp;&nbsp;Širla uzdahnu. Još smo bili veoma umorni.
<BR>&nbsp;&nbsp;&nbsp;&nbsp;&nbsp;"Želi naš savet", nastavi Salap. "Postoje uznemirujuće vesti iz Hsie, iz Nadervila. Lenk je sa sobom poveo samo jednog stručnog istraživača, misleći da će ovo biti isključivo političko putovanje. Možemo da budemo od koristi."
<BR>&nbsp;&nbsp;&nbsp;&nbsp;&nbsp;"Da li da im večeras kažemo šta smo videli?" upita Rendal.
<BR>&nbsp;&nbsp;&nbsp;&nbsp;&nbsp;Salap se namršti i nakrenu glavu. "Ne znam. Sve mi ovo deluje pogrešno."
<BR>&nbsp;&nbsp;&nbsp;&nbsp;&nbsp;Imali smo četiri sata od večere do zakazanog sastanka sa Lenkom. Pošto je bilo lepo vreme, na noćnoj dužnosti bilo je malo posade. Širla i ja opet se prošetasmo palubom, uglavnom ćuteći i tražeći usamljeno mesto. Blizu pramca, iza ormana za opremu, u senci je ležala bala vlakana. Oba meseca su zašla, pa smo sedeli samo pod svetlošću zvezda, i posle pet minuta razgovora bez uznemiravanja, svukosmo jedno drugo onoliko koliko su zahtevali opreznost i potreba.
<BR>&nbsp;&nbsp;&nbsp;&nbsp;&nbsp;Prihvatila me je sa napetom i željnom spremnošću koja mi je bila veoma uzbudljiva. Retko sam vodio ljubav tako jednostavno i brzo - moda i stoleća razvoja na Čičku dali su seksu bogatu skalu preliva, strogo određenih kao ceremonijal proslave. Širla ih nije poznavala. Kao što je rekla, njeno telo me je želelo, i to je bilo više nego dovoljno. Kada smo završili, lice joj je bilo vlažno od znoja i suza, i blistalo je pod svetlošću zvezda. Kad smo povratili dah, nespretno se obukosmo u tami.
<BR>&nbsp;&nbsp;&nbsp;&nbsp;&nbsp;"Odavno nisi ovo radio", reče ona.
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Jesi li?"
<BR>&nbsp;&nbsp;&nbsp;&nbsp;&nbsp;"Nisam", priznah.
<BR>&nbsp;&nbsp;&nbsp;&nbsp;&nbsp;"Nisam ti sve pokazala", reče ona.
<BR>&nbsp;&nbsp;&nbsp;&nbsp;&nbsp;"Šta, sise?" upitah, ali lice mi je bilo u senci i nije mogla da vidi da se smešim.
<BR>&nbsp;&nbsp;&nbsp;&nbsp;&nbsp;"Ne, idiote", nežno reče ona. "U mom selu, kada žena odabere muškarca..."
<BR>&nbsp;&nbsp;&nbsp;&nbsp;&nbsp;"A ne obrnuto?"
<BR>&nbsp;&nbsp;&nbsp;&nbsp;&nbsp;Položila mi je prst na usne. "Kad se to desi, napravimo lep piknik i ponesemo korpu sa hranom u silvu, nađemo otvoreno mesto, možda ispod katedralnog drveta, raširimo ćebe... Ja pitam za tvoju porodicu, ti pitaš za moju. Razgovaramo o zajedničkim prijateljima, o našim planovima. Pravilo je da ubrzo dobijemo decu. Razgovaramo o tome."
<BR>&nbsp;&nbsp;&nbsp;&nbsp;&nbsp;"Upoznao sam jednu ženu koja se gnušala što je pretvorena u majku-inkubator." Čim sam to rekao, shvatih da je moralo zvučati pogrešno. Govorio sam kao pridošlica. Širla je neko vreme ćutala.
<BR>&nbsp;&nbsp;&nbsp;&nbsp;&nbsp;"Ko je to bio?" konačno upita.
<BR>&nbsp;&nbsp;&nbsp;&nbsp;&nbsp;"Zapovednikova tašta. U Kalkuti."
<BR>&nbsp;&nbsp;&nbsp;&nbsp;&nbsp;Sedeli smo na improvizovanoj postelji. Širla je dokono gurala vlakna nazad uz balu. "Neke žene tako misle. Možda i više njih."
<BR>&nbsp;&nbsp;&nbsp;&nbsp;&nbsp;"A ti?"
<BR>&nbsp;&nbsp;&nbsp;&nbsp;&nbsp;Ona podiže pogled. Oči su joj svetlucale u mraku. "Mislim da će Lamarkija biti nova Zemlja", reče. "Ne znam zašto, ali vidim kako ćemo ovde napredovati... Uprkos onome što je Salap našao."
<BR>&nbsp;&nbsp;&nbsp;&nbsp;&nbsp;"Znači, neće ti smetati da imaš mnogo dece."
<BR>&nbsp;&nbsp;&nbsp;&nbsp;&nbsp;"Još ih nemam", reče ona. "Da li bi tebi smetalo?"
<BR>&nbsp;&nbsp;&nbsp;&nbsp;&nbsp;Nikada nisam ni pomislio na decu. Razmnožavanje je na Čičku bilo još prefinjenije i obrednije nego seks; većina gešelskih parova odlučuje se za vanmaterično rađanje. Isto i mnogi Naderiti; to je čistije i svakako bezbolnije. Ali meni se to nije činilo stvarno. Bio sam premlad za oca. Jedna od veštačkih sposobnosti koje nisam uklonio iz svog tela bila je svestan izbor mogućnosti oplođenja.
<BR>&nbsp;&nbsp;&nbsp;&nbsp;&nbsp;"Ja sam prvi pitao", rekoh. Grlo mi se steglo i zakašljao sam se.
<BR>&nbsp;&nbsp;&nbsp;&nbsp;&nbsp;"Unervozio si se."
<BR>&nbsp;&nbsp;&nbsp;&nbsp;&nbsp;"Valjda. I treba."
<BR>&nbsp;&nbsp;&nbsp;&nbsp;&nbsp;"I ja sam nervozna. Oduvek sam bila pomalo čudna. Ne znam trebaju li svetu deca kao što sam ja."
<BR>&nbsp;&nbsp;&nbsp;&nbsp;&nbsp;"Svi tako misle", rekoh, mada nisam imao pojma.
<BR>&nbsp;&nbsp;&nbsp;&nbsp;&nbsp;"Moje sestre ne misle. Već su okružene buljukom dece. U svakom slučaju..." Uhvati me za ramena i blago steže. "Nisam ovo uradila da te obavežem."
<BR>&nbsp;&nbsp;&nbsp;&nbsp;&nbsp;Nisam odgovorio. Nisam mogao da joj kažem koliko ja ne smem da se obavezujem.
<BR>&nbsp;&nbsp;&nbsp;&nbsp;&nbsp;"Ali nikada se nisam ni čuvala. Poštujem Lenkova pravila. Pomalo sam zbunjena što je on na istom brodu sa nama..."
<BR>&nbsp;&nbsp;&nbsp;&nbsp;&nbsp;Odjednom zamislih Lenka kako lično podstiče Širlu na množenje.
<BR>&nbsp;&nbsp;&nbsp;&nbsp;&nbsp;"On je svakako veoma ozbiljan čovek", nastavi ona. "I star. Sve ovo mora da ga iscrpljuje."
<BR>&nbsp;&nbsp;&nbsp;&nbsp;&nbsp;"Šta, što nas je sreo ovde?"
<BR>&nbsp;&nbsp;&nbsp;&nbsp;&nbsp;Uštinula me je za nos. "Uvek sam imala loš ukus za muškarce."
<BR>
<BR>&nbsp;&nbsp;&nbsp;&nbsp;&nbsp;Salap, Rendal, Šatro, Širla i ja išli smo dugačkim hodnikom ka Lenkovim odajama. Keo nas je dočekao na sredini broda. Ukrasi su na 'Koragosu' bili sve lepši kako smo se prbiližavali pramčanom delu. Zidovi su se presijavali u crnoj, sivoj i smeđoj boji, zbog ukrasa od nekog tasmanskog arborida koji nisam mogao da prepoznam. Elektirčno svetlo sijalo je na svaka dva metra, osvetljavajući elegantan tepih sa utkanim cvetnim motivima sa Zemlje. Naši prigušeni koraci trgli su stražara koji se ukrutio u mestu, sa kratkom, širokom puškom u krupnim, smeđim šakama.
<BR>&nbsp;&nbsp;&nbsp;&nbsp;&nbsp;"Ovo je prvi put u našoj istoriji na Lamarkiji da je Sposobni Lenk smatrao potrebnim da ima naoružane stražare", objasni Keo, klimnuvši glavom stražaru, koji nas je odmerio praznim, nepomičnim pogledom. U hodniku je bilo tolplo i lice mu je bilo obliveno znojem.
<BR>&nbsp;&nbsp;&nbsp;&nbsp;&nbsp;Keo dvaput kucnu na vrata. Otvorio nam je mršav, gibak mladić u zvaničnom sivom odelu. Široko mahnu rukom uz oprezan osmeh. "Sposobni Lenk upravo završava spavanje. Moje ime je Ferijer, Semjuel Inman Ferijer." Svi smo se svečano rukovali.
<BR>&nbsp;&nbsp;&nbsp;&nbsp;&nbsp;Mehanički časovnik na polici iznad vrata oglasi ponoć. Salap sede na kauč. Šatro sede kraj njega, nervozno prelećući pogledom po sobi, kao malo dete u lekarskoj čekaonici. Širla, Rendal i ja posedasmo na stolice raspoređene po kabini, koja se pružala ispod pramca broda. Kabina iza ove, Lenkova spavaća, bila je mnogo manja. Pomislih kako je čudno što je odabrao pramac; novajlije su ga se uglavnom klonile, pogotovo po nemirnom moru. Možda je imao uvrnut smisao za asketizam.
<BR>&nbsp;&nbsp;&nbsp;&nbsp;&nbsp;Na policama koje sam video nalazilo se nekoliko desetina knjiga, bez naročitog poveza, i na svima se videlo da su često otvarane. Izgledalo je da su tu i zakonici i statistički podaci.
<BR>&nbsp;&nbsp;&nbsp;&nbsp;&nbsp;Pitao sam se gde drži ključnjaču. Da li bi je Lenk poneo na ovako nesigurno putovanje?
<BR>&nbsp;&nbsp;&nbsp;&nbsp;&nbsp;Ferijer nas je poslužio čajem od vlakana na crnom poslužavniku od lizbusa. Dok smo pili, začuh šuškanje iza vrata spavaće kabine.
<BR>&nbsp;&nbsp;&nbsp;&nbsp;&nbsp;Vrata se otvoriše i uđe Haime Kar Lenk. Video sam njegove slike od pre četrdeset pet godina. Tada je bio snažan muškarac prirodnih srednjih godina, pristao i konzervativno odeven, sa ličnošću koja je zračila čak i sa zvaničnih fotografija. Sada je i dalje bio visok, nimalo pogrbljen od starosti, uglavnom još crne kose, duboko izboranog lica, ali samo na pravim mestima, u uglovima usana i očiju, čela neverovatno glatkog i smirenog, kao oličenje čoveka koji mirno spava, decenijama uveren u istinu. Nosio je jednostavnu, dugačku, sivu odoru. Noge u sandalama, koje su virile ispod odeće, bile su široke i razdvojenih prstiju. Polako se okretao da nas sve vidi i rukuje se sa nama.
<BR>&nbsp;&nbsp;&nbsp;&nbsp;&nbsp;"Hvala vam na strpljenju", reče, gledajući nas jedno po jedno kao da smo stari prijatelji. "Ferijere, daj i meni šolju tog čaja." Seo je u prostranu crnu fotelju visokog naslona postavljenu u uglu, ispod knjiga, i kad se smestio, tužno nas je pogleda. "Duboko žalim zbog smrti kapetana Kajzer-Baha i njegovih istraživača. Jedno je gubitak broda punog muškaraca i žena, i to je teško podneti, ali smrt takvog čoveka..." Odmahnu glavom i uze šolju vrelog čaja, a onda je ostavi na stočić i zaboravi na nju. "Naravno, srećan sam što ste vi preživeli. Ser Keo i ser Fasid su mi ispričali deo vaše priče - o oluji i o tome kako vas je naša pratnja od Brionovih parobroda uplašila i naterala u njene vetrove..." Progutao je knedlu, Adamova jabučica mu je zaigrala pod naboranim, čvornovatim grlom. Izgledalo je da iskreno žali. Uprkos glatkom čelu, očito je u poslednje vreme doživeo mnogo tuge.
<BR>&nbsp;&nbsp;&nbsp;&nbsp;&nbsp;"Niste mogli znati, ser Lenk", reče Salap. "Velika je sreća što ste nas spasli."
<BR>&nbsp;&nbsp;&nbsp;&nbsp;&nbsp;"Po ovim morima tako se retko putuje... To što vas je uopšte pokupio neki brod, pa još ovaj na ovom besmislenom putu, samo dodaje novu trunku neverovatnoće. A to je i glavnina našeg problema, zar ne? Idem u Hsiu, u Nadervil, upravo zato što imamo tako malo dodira sa ljudima koji tamo žive." Pažljivo nas je gledao, grčeći mišiće vilice. Potom podiže šolju i otpi malo. Topla tečnost kao da ga je pokrenula. "Vi ste ser Salap." Okrenuo je glavu ka Rendalu. "A vi ste ser Rendal. Obojica ste često plovili sa kapetanom Kajzer-Bahom. Kada je podneo zahtev, govorio je o vama kao o neophodnim članovima pohoda."
<BR>&nbsp;&nbsp;&nbsp;&nbsp;&nbsp;Rendal klimnu glavom, a onda se zagleda u Lenka mirnim, krupnim očima.
<BR>&nbsp;&nbsp;&nbsp;&nbsp;&nbsp;"Došli smo do važnih otkrića, ser Lenk", reče Salap.
<BR>&nbsp;&nbsp;&nbsp;&nbsp;&nbsp;Lenk je pratio svoje misli. "Pročitaću izveštaj kad ga napišete. Sada imamo tako malo vremena... Potrebno mi je još istraživača. Otvorena su veoma značajna pitanja. Ozbiljne teškoće."
<BR>&nbsp;&nbsp;&nbsp;&nbsp;&nbsp;Salap, glatko ućutkan, izbulji oči u Lenka; čak ni on nije imao petlju da prekine Haime Kar Lenka.
<BR>&nbsp;&nbsp;&nbsp;&nbsp;&nbsp;"Istraživači iz Nadervila tvrde da su načinili velike korake sa ekosom Hsie. Istraživač na mom brodu ne veruje tim izveštajima. Ne znam šta da mislim."
<BR>&nbsp;&nbsp;&nbsp;&nbsp;&nbsp;"Kakve korake?" upita Salap.
<BR>&nbsp;&nbsp;&nbsp;&nbsp;&nbsp;Lenk pogleda preko naših glava i podiže šolju. Nasmešio se kao da čuje dobru šalu, suviše veliku za smeh. "Kraljice i skriveni gospodari, palate u oblacima, Cibola, Atlantida, život posle života. Ne znam šta Brion misli. Ali vidim njegove brodove, i znam koliku moć nam pokazuje, i znam da je veoma ojačao za poslednje dve godine i da to koristi protiv nas." Slegnu ramenima i spusti šolju. "Šta god da rade njegovi generali, on nije lud."
<BR>&nbsp;&nbsp;&nbsp;&nbsp;&nbsp;"Blokade, opsade, gusarstvo", reče Rendal.
<BR>&nbsp;&nbsp;&nbsp;&nbsp;&nbsp;Lenk nagnu glavu u stranu, počešavši se po uhu. "General Bejs je u našoj pratnji", reče.
<BR>&nbsp;&nbsp;&nbsp;&nbsp;&nbsp;"Opljačkao je devetnaest sela pre nego što smo otišli iz Kalkute", nastavi Rendal. Pocrveneo je od besa. "Krali su alat i metal. Otimali decu. Ubijali su stanovnike, negde ponekog, negde sve."
<BR>&nbsp;&nbsp;&nbsp;&nbsp;&nbsp;"Boli me i sama pomisao na decu i seljane", tiho reče Lenk. "Strašno mi je da se pogađam pod tim okolnositma, ali nemam izbora."
<BR>&nbsp;&nbsp;&nbsp;&nbsp;&nbsp;"Brion sve poriče, naravno", reče Alrika Fasid, ulšavši bešumno u kabinu. Zatvorila je za sobom vrata, klimnula glavom Lenku, strogo, pomalo zbunjeno odmerila Rendala i izvinila se što kasni. "Upravo sam se vratila sa broja petnaest. Bejs i kapetan Jolenga kažu da su primili konačna uputstva. Mogu li da govorim pred gostima?"
<BR>&nbsp;&nbsp;&nbsp;&nbsp;&nbsp;Lenk dade dozvolu pokretom ruke.
<BR>&nbsp;&nbsp;&nbsp;&nbsp;&nbsp;"Treba da plovimo do glavne luke, pa uz kanal do unutrašnjeg jezera. Naše mape pokazuju da je ekos izmenio kanal i da je jezero odvojeno od glavnine Nadervila. To je možda mesto gde se odvijaju ta navodna istraživanja. Ser Keo, jeste li rekli našim gostima šta da očekuju?"
<BR>&nbsp;&nbsp;&nbsp;&nbsp;&nbsp;"Onoliko koliko znamo", reče Keo. "Veličanstven nedostatak pojedinosti."
<BR>&nbsp;&nbsp;&nbsp;&nbsp;&nbsp;"Dobro. Imaćemo malo vremena za razgovor kad stignemo, a neće ga biti mnogo ni na putu. Ali morate držati otvorene oči i upijati sve što vidite. To će možda biti od ključne važnosti za pregovore."
<BR>&nbsp;&nbsp;&nbsp;&nbsp;&nbsp;"Moramo znati je li to blef", reče Keo, a onda pocrvene kao da je negde prenaglio.
<BR>&nbsp;&nbsp;&nbsp;&nbsp;&nbsp;"Nije blef", reče Lenk, odmahujući glavom.
<BR>&nbsp;&nbsp;&nbsp;&nbsp;&nbsp;"Ne slažu se svi sa tobom, Haime", reče Alrika. "Ja lično smatram Briona za ubedljivog lažova."
<BR>&nbsp;&nbsp;&nbsp;&nbsp;&nbsp;"On je prirodna sila", reče Lenk. "Kad sam nas doveo ovamo, oslobodio sam njemu slične."
<BR>&nbsp;&nbsp;&nbsp;&nbsp;&nbsp;"Ne smemo brkati Briona sa adventistima." Kao da je značajno pogledala Salapa. "Brion nema časti. Zanimaju ga položaj i moć. Koristi Bejsa kao čeličnu pesnicu i nada se da će uspeti da izbegne moralne posledice." Stajala je kraj Lenka i sad ga je uhvatila za ručni zglob, kao lekar. "Umoran si, Haime", reče. "Vreme ti je za spavanje."
<BR>&nbsp;&nbsp;&nbsp;&nbsp;&nbsp;On nas pogleda uz mračan osmeh. "Nikada ne prespavam noć. To mi ostavlja i previše vremena za razmišljanje. Ali, Alrika, ser Salap, kako izgleda, želi da nam nešto kaže..."
<BR>&nbsp;&nbsp;&nbsp;&nbsp;&nbsp;"Može li to da sačeka?" upita Alrika Salapa, izazivački ga gledajući.
<BR>&nbsp;&nbsp;&nbsp;&nbsp;&nbsp;"Više bih voleo da odmah govorim", mirno reče Salap.
<BR>&nbsp;&nbsp;&nbsp;&nbsp;&nbsp;"Tako je važno?"
<BR>&nbsp;&nbsp;&nbsp;&nbsp;&nbsp;"Verujemo da jeste."
<BR>&nbsp;&nbsp;&nbsp;&nbsp;&nbsp;"O čemu je reč?" upita Lenk, nagnuvši se napred, sa laktovima na kolenima, preplevši prste.
<BR>&nbsp;&nbsp;&nbsp;&nbsp;&nbsp;Pogledah Širlu i Šata. Šatro kao da se zadubio u misli, zagledan u bogato tkani tepih. Pitao sam se na šta se toliko usmerio.
<BR>&nbsp;&nbsp;&nbsp;&nbsp;&nbsp;Širla kao da je bila izvan sebe, uplašena društvenim položajem prisutnih, ali bila je na oprezu.
<BR>&nbsp;&nbsp;&nbsp;&nbsp;&nbsp;Salap ispriča šta smo našli na Martinom ostrvu, završivši gubitkom svih uzoraka u oluji. Alrika je stezala usne dok se nisu pretovirle u tanku, beskrvnu liniju. Lenk je uvukao vrat u ramena.
<BR>&nbsp;&nbsp;&nbsp;&nbsp;&nbsp;"Blagi Bože", reče Lenk. Nije pokazivao ni da veruje ni da ne veruje.
<BR>&nbsp;&nbsp;&nbsp;&nbsp;&nbsp;"To nema nikakvog smisla", reče Fasid, mada nimalo ubedljivo. Keo i Ferijer ćutke su stajali, kao da su upravo saznali za smrt nekog najdražeg.
<BR>&nbsp;&nbsp;&nbsp;&nbsp;&nbsp;"Istina je, želeli mi da verujemo ili ne", reče Salap.
<BR>&nbsp;&nbsp;&nbsp;&nbsp;&nbsp;"Neka zabuna... ostaci ljudi, a ne sciona", mrmljala je Fasid. "Rekli ste da je iz Jidermajerovog pohoda nestalo troje... a telo njenog muža su iskopali i odneli... scioni."
<BR>&nbsp;&nbsp;&nbsp;&nbsp;&nbsp;Salap odmahnu glavom, a najzad se oglasi i Rendal. "Kapetan i ja smo ih videli. To nisu ostaci ljudi, i bili su stvarni. Jesu stvarni. Na Martinom ostrvu možda ima još primeraka."
<BR>&nbsp;&nbsp;&nbsp;&nbsp;&nbsp;"Svi smo ih videli", progovori Šatro, još zagledan u tepih.
<BR>&nbsp;&nbsp;&nbsp;&nbsp;&nbsp;"Novi pohod", huknu Fasid. "Kapetan nas je godinama nagovarao... Sad, kad smo ovo čuli, moramo da počnemo iz početka. Ovo zvuči kao neka Brionova glupost."
<BR>&nbsp;&nbsp;&nbsp;&nbsp;&nbsp;Salap oćuta. Rendal se pomerio na ivicu stolice, ali Salap mu spusti ruku na rame, pa i on oćuta.
<BR>&nbsp;&nbsp;&nbsp;&nbsp;&nbsp;"Bićemo u Nadervilu za dva dana", tiho reče Lenk. Ustao je, a Ferijer i Fasid ga uhvatiše pod ruke, pomažući mu da stigne do vrata spavaće kabine. Ferijer otvori vrata, i Lenk se okrete ka Salapu pre nego što je ušao. "Da li sam pogrešio što sam nas doveo ovamo? Da li će nas čitav svet odbaciti kao parazite?"
<BR>&nbsp;&nbsp;&nbsp;&nbsp;&nbsp;Niko nije odgovorio. Fasid ga isprati do vrata, a Ferijer uđe za njim. Potom se okrenula ka nama i prostrelila pogledom Salapa. "Kako se usuđuješ", zasikta. "Kako se usuđuješ da smišljaš ovakve gluposti samo da bi postigao svoj politički cilj!"
<BR>&nbsp;&nbsp;&nbsp;&nbsp;&nbsp;Salap začkilji, a pogled mu postade opasan dok je stezao doručja stolice, toliko da su mu zglobovi pobeleli.
<BR>&nbsp;&nbsp;&nbsp;&nbsp;&nbsp;"Ovaj divni čovek nosi na svojim ramenima teret čitave planete, a ti mu donosiš priče o duhovima! Samo da bi zadržao svoj voljeni naučni položaj!"
<BR>&nbsp;&nbsp;&nbsp;&nbsp;&nbsp;Rendal se uspravi u stolici, a glas mu grubo odjeknu u maloj kabini. "Ser Fasid, veoma grešite..."
<BR>&nbsp;&nbsp;&nbsp;&nbsp;&nbsp;Fasid gadljivo odmahnu obema rukama i okrete se. Keo kao da je bio u agoniji, uhvaćen u procep između podrške Alriki i uloge ljubaznog domaćina.
<BR>&nbsp;&nbsp;&nbsp;&nbsp;&nbsp;Rendal ju je presreo nasred kabine. "Dosta mi je brodova i mora za čitav život. Rado ću se povući u Džakartu ili Kalkutu, čak i u Nadervil, ako dotle dođe... Ali to neće izbrisati istinu onoga što smo videli. Protivili ste se svim našim istraživanjima, zbog neznanja i odanosti nekoj izbledeloj filozofiji koja nikome nije koristila", govorio je, a glas mu je postajao sve oštriji dok se nije pretvorio u naizmenično siktanje i režanje. "Kapetan Kajzer-Bah beskonačno se raspravljao sa vama, nadajući se da će uspeti da vas urazumi. Loše ste savetovali Dobrog Lenka, ser Fasid. A ako nastavite da izigravate budalu, ja ću vas oboriti."
<BR>&nbsp;&nbsp;&nbsp;&nbsp;&nbsp;U ovoj pretnji bilo je prizvuka komične opere, ali bila je iskrena.
<BR>&nbsp;&nbsp;&nbsp;&nbsp;&nbsp;Alrikine oči nestadoše u senci. "Nemamo vremena za ovo", mirno reče. "Šta god se desilo narednih dana može nas sve oboriti. U poređenju sa generalom Bejsom, vaše pretnje su sitna riba." Zaobišla je Kea i izišla kroz bočna vrata.
<BR>&nbsp;&nbsp;&nbsp;&nbsp;&nbsp;Rendal uzdahnu i pogleda Kea kao da mu je ostalo još malo besa koji bi rado istresao na bilo koga ko ga izazove. Keo podiže ruke. "Mislim da bi svi trebalo da se odmorimo", reče. "Ovo je bilo veoma napeto."
<BR>&nbsp;&nbsp;&nbsp;&nbsp;&nbsp;"Svakako jeste", reče Salap i uze Rendala pod ruku. Rendal duboko uzdahnu, osvrte se po sobi i obori glavu. "Idemo."
<BR>&nbsp;&nbsp;&nbsp;&nbsp;&nbsp;Povukosmo se u svoje kabine.
<BR>
<BR>&nbsp;&nbsp;&nbsp;&nbsp;&nbsp;Rendal se narednog jutra pridružio meni i Širli na palubi kako bismo razgledali brod i okolne vode. Vreme je bilo mirno, a okean gladak. "Salap je tražio beležnice. Priprema podroban izveštaj za Lenka", reče nam. Tužno je odmahnuo glavom. "Trebalo je da držim jezik za zubima. Samo sam nam pribavio moćnog neprijatelja."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
