<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Kasno po podne istovaren je poslednji čamac, i kapetan i Salap su stajali na obali, zagledani u more. Oluja je ponovo prišla blizu obale, na trideset ili četrdeset milja, i ispunila je severni horizont gotovo od istoka do zapada stubovima i kovitlacima oblaka poređanih u složene slojeve. Ovako izbliza, oblaci su delovali svetlucavo, kao da su puni čestica liskuna.
<BR>&nbsp;&nbsp;&nbsp;&nbsp;&nbsp;Šatro, Tornvil i Kasir stajali su kraj čamca, čekajući da se prevezu na brod. Ja sam bio blizu Rendala, nekoliko metara od kapetana i Salapa.
<BR>&nbsp;&nbsp;&nbsp;&nbsp;&nbsp;"Još nije objasnio", poluglasno reče Rendal. Osvrtao se kao da strepi. "Trebalo bi odmah da isplovimo, ili oduvaće nas na obalu ili puzavice. Nikako ne bih voleo da se sretnem sa tim kopiletom - ali ako moram, onda bolje na moru."
<BR>&nbsp;&nbsp;&nbsp;&nbsp;&nbsp;Kapetan nam svima dade znak da se približimo. "Razgovarali smo", počeo je. "Obojica se slažemo da se stvari ovde mogu srediti do sutra po podne, ili do jutra, ako se svi upregnemo. Treba pomoći da se montira i isproba oprema koju smo isporučili, a potom ćemo..." Glas mu je zamro i zagledao se u oluju, kao da sanja.
<BR>&nbsp;&nbsp;&nbsp;&nbsp;&nbsp;"Nikada ne prilazi obali. Šalje glasnike", reče Salap.
<BR>&nbsp;&nbsp;&nbsp;&nbsp;&nbsp;"Mansure, ja ti se beskrajno divim, ali voleo bih da znam šta da očekujem", oštro reče kapetan. "I to jasnim rečima."
<BR>&nbsp;&nbsp;&nbsp;&nbsp;&nbsp;Salap kao da je uživao u kapetanovoj nedoumici. "Glasnici su male skupine oblaka, puni vode i materijala nakupljenog unutar same oluje. Teško ih je opisati."
<BR>&nbsp;&nbsp;&nbsp;&nbsp;&nbsp;"Koliko su snažni?" upita Rendal.
<BR>&nbsp;&nbsp;&nbsp;&nbsp;&nbsp;"Vetar od nekoliko čvorova. Dovoljan da ih blago pokrene - ali ne i da naudi brodu, ili da pokida tkaninu prerije." Tkaninom su Salap i ostali istraživači u postaji prozvali blistavosmeđe tkivo koje se širilo prerijom - i sakrivalo unutrašnje delovanje pet tipova sciona. "Zapravo, oluja ima mnogo funkcija. Talasa more, uzgaja hranljive materije kao ogromni bioreaktor... i kontroliše vreme. Stotinama milja unaokolo nema druge oluje sem ove jedne."
<BR>&nbsp;&nbsp;&nbsp;&nbsp;&nbsp;Kapetan je bio rastrzan između naučnog oduševljenja, brige zbog oluje, kao što mornar mora da se brine zbog svakog nevremena, i nečega što je moglo da bude i neverica. "Neobično otkriće", priznao je, "ali mislim da ću se osećati bezbednije kada se svi ukrcamo."
<BR>
<BR>&nbsp;&nbsp;&nbsp;&nbsp;&nbsp;Kapetan se vratio u čamac pred veče, povevši sa sobom Salapa da rasporede opremu i uzorke na 'Obazrivom'. Šatro je čekao taj trenutak, i kad je Rendal otišao - na večeru koju je Salap spremio, neobičnu gozbu od čudnih komada prerijskog tkanja - trojica istraživača našli su me na obali, zagledanog u oluju u njenoj nepokretnoj, promenljivoj veličanstvenosti.
<BR>&nbsp;&nbsp;&nbsp;&nbsp;&nbsp;"Imamo nekoliko pitanja", reče Tornvil sasvim uljudno. Nosio je grubo podšišanu bradu, koja je njegovom visokom čelu i dečačkim punačkim obrazima davala malo zrelosti, mada ne baš previše. Seli su kraj mene na pegavi, tamni pesak, skupljajući grubo zaobljene oblutke od kvarca i granita.
<BR>&nbsp;&nbsp;&nbsp;&nbsp;&nbsp;"Metju kaže da imaš sasvim malo zvanične obuke", reče Kasir. Prodorno me je pogledao. "Pitamo se koliko malo."
<BR>&nbsp;&nbsp;&nbsp;&nbsp;&nbsp;"Dovoljno da se provučem", rekoh. Njihovi izrazi lica - pomalo ukočeni, sa neubedljivim osmehom - predskazivali su nekakvu nevolju.
<BR>&nbsp;&nbsp;&nbsp;&nbsp;&nbsp;"Samo smo radoznali", reče Kasir. "Želimo da znamo sa kim ćemo raditi. Za šta si sposoban."
<BR>&nbsp;&nbsp;&nbsp;&nbsp;&nbsp;"Ja sam samouk", rekoh. "Imam Lenkovu školu, ali ne i srednju."
<BR>&nbsp;&nbsp;&nbsp;&nbsp;&nbsp;"Šatro kaže da si bio izgubljen u Liz dve godine", reče Tornvil.
<BR>&nbsp;&nbsp;&nbsp;&nbsp;&nbsp;"Ne izgubljen."
<BR>&nbsp;&nbsp;&nbsp;&nbsp;&nbsp;"Liz je stara i sad već poznata", reče Šatro.
<BR>&nbsp;&nbsp;&nbsp;&nbsp;&nbsp;"Meni Liz nikada nije bila poznata", rekoh.
<BR>&nbsp;&nbsp;&nbsp;&nbsp;&nbsp;Tornvil se na to nasmeja. "Naše naučničke ljubavi, a? Genijeva ljubavnica... knjige i snovi o kraljici."
<BR>&nbsp;&nbsp;&nbsp;&nbsp;&nbsp;Šatra to nije odobrovoljilo. "Šta si se nadao da ćeš naučiti? Bez opreme, bez obuke... Nas su učili Salap i Kajzer-Bah. Od njih na Lamarkiji nema boljih učitelja."
<BR>&nbsp;&nbsp;&nbsp;&nbsp;&nbsp;"Ja nisma imao tu sreću" priznadoh, pokušavajući da izbegnem sukob koji je, izgleda, Šatro želeo. "Proveo sam većinu vremena pokušavjaući da pratim ponašanje pokretnih sciona. Bele-kape, crvoliki, ali pogotovo vodene zmije..." U Rendalovoj bilioteci dovoljno sam pročitao o kilometarskim cevima punim tečnosti, a jednu sam i video kod Mesečine i smatrao sam da mogu izdržati nekoliko minuta razgovora o njima.
<BR>&nbsp;&nbsp;&nbsp;&nbsp;&nbsp;"Ja sam pratio jednu kad sam bio u drugom razredu Lenkove škole", reče Tornvil. "Nikada nisam našao početak, a ni kraj."
<BR>&nbsp;&nbsp;&nbsp;&nbsp;&nbsp;"Ja sam pratio jednu koja je bila dugačka bar tri kilometra. Jedan kraj je bio zaronjen u Tera Novu i..."
<BR>&nbsp;&nbsp;&nbsp;&nbsp;&nbsp;"A ružičaste školjke?" upitah, pokušavajući da skrenem pažnju sa sebe i svojih iskustava. "Nikada nisam utvrdio odakle potiču. Mislite da su ostaci sciona?"
<BR>&nbsp;&nbsp;&nbsp;&nbsp;&nbsp;Kasir spremno prihvati temu, "Bele-kape", reče.
<BR>&nbsp;&nbsp;&nbsp;&nbsp;&nbsp;"To se ne zna", prezrivo reče Tornvil. "Ne oslanjaj se o narodne priče. A nikada nismo videli ništa živo u njima."
<BR>&nbsp;&nbsp;&nbsp;&nbsp;&nbsp;"Salap kaže da ih bele-kape ostavljaju da obogate tlo."
<BR>&nbsp;&nbsp;&nbsp;&nbsp;&nbsp;Tornvil odmahnu glavom. "To su ostaci crvolikih."
<BR>&nbsp;&nbsp;&nbsp;&nbsp;&nbsp;Šatro je takođe odmahivao glavom, ali žustrije. Izbegao sam napad, bar zasad. Ponovo je pokušao da se okomi na mene:
<BR>&nbsp;&nbsp;&nbsp;&nbsp;&nbsp;"Jesi li saznao išta o čemu još ništa ne znamo? Proveo si tamo dve godine - jesi li video ostavljanje ružičastih školjki? Jesi li video vodene zmije kako se kače da nahrane neki scion, ili da zaliju silvu?"
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Niko nije video ništa od toga", reče Tornvil. "Jednostavno nas nema dovoljno, a tajni ima i previše."
<BR>&nbsp;&nbsp;&nbsp;&nbsp;&nbsp;Rendal se približio obalom i pridružio nam se pod poslednjom svetlošću sa zapada. "Voleo bih da pokušam da radiom dobijem Atinu, sad kad je noć", reče. "Izgleda da oluja sad ne baca mnogo munja."
<BR>&nbsp;&nbsp;&nbsp;&nbsp;&nbsp;"Da, ser", reče Šatro.
<BR>&nbsp;&nbsp;&nbsp;&nbsp;&nbsp;"Možda ćemo imati sreće."
<BR>&nbsp;&nbsp;&nbsp;&nbsp;&nbsp;Kasir ustade, i svi smo prešli u malu kolibu sa radiom. Ipak, nismo imali sreće. Radio je proizvodio samo šištanje i glasove suviše izobličene da bi se razumeli.
<BR>&nbsp;&nbsp;&nbsp;&nbsp;&nbsp;"Kapetan može da uradi šta god želi, pod ovim uslovima", reče Šatro. Rendal ga pogleda ispod oka, ali ne reče ništa.
<BR>
<BR>&nbsp;&nbsp;&nbsp;&nbsp;&nbsp;Ujutro, pre svitanja, probudio sam se posle živog sna o Čičkovom Gradu. Grad je bio gotovo bez ljudi, i zgrade su se pretvorile u izduvane balone. Poruka je bila jasna: grad bez ljudi nije ništa.
<BR>&nbsp;&nbsp;&nbsp;&nbsp;&nbsp;Ali šta je sa ljudima bez grada?
<BR>&nbsp;&nbsp;&nbsp;&nbsp;&nbsp;Pošao sam duž ivice prerije, uživajući u njenoj jednoličnosti, pitajući se šta Lamarkija može ponuditi kao zamenu za grad ili za bilo koji deo civilizacije.
<BR>&nbsp;&nbsp;&nbsp;&nbsp;&nbsp;Salap i njegovi pomoćnici izgledali su zadovoljni. Kapetan i Rendal imali su dovoljno izazova. Ali šta sa mnom? Pitao sam se šta će mi najviše nedostajati...
<BR>&nbsp;&nbsp;&nbsp;&nbsp;&nbsp;Već mi je nedostajao Čičak. Nedostajalo mi je otvoreno flertovanje u kome sam bio tako vešt; ovde su moje fizičke potrebe i snaga mogli da se obuzdavaju samo snagom volje, i to me je ozbiljno osujećivalo, jer nisam mogao da odgovorim ni na najjednostavnije znake, a Širla je, izgleda, mogla da mi pruži samo njih.
<BR>&nbsp;&nbsp;&nbsp;&nbsp;&nbsp;Kasir i Šatro su me presreli dok sam se vraćao duž granice. "Samo napred", povika Kasir. "Šetajte po njoj. Liči na sunđerasto drvo."
<BR>&nbsp;&nbsp;&nbsp;&nbsp;&nbsp;Ivica prerije ličila je na neravnomerno rastopljen vosak, izliven na svetlucavu obalu. Kasir se jednim skokom našao na metar iznad nas, kezeći se raširenih ruku. "Najveća pojedinačna stvar na Lamarkiji, a?"
<BR>&nbsp;&nbsp;&nbsp;&nbsp;&nbsp;"Salap reče da se sastoji od pet sciona", pobuni se Šatro.
<BR>&nbsp;&nbsp;&nbsp;&nbsp;&nbsp;"Ali svi su stopljeni. Samo glavni istraživači - kao Salap i moja malenkost - mogu da otkriju sastojke. Hajde." Kasir je pošao u dubinu kopna. Šatro je skočio pre mene, i obojica smo pošli za njim. Prerija je po strukturi ličila na grubu plutu; bila je elastična i prijala je pod nogama. Nismo ostavljali vidljive tragove. Kasir je veselo potrčao u krug. "Bilo je divno raditi ovde sa ser Salapom... Ali drago mi je što odlazim, istinu da kažem. Kakve su žene na vašem brodu?"
<BR>&nbsp;&nbsp;&nbsp;&nbsp;&nbsp;"Vredno rade", reče Šatro.
<BR>&nbsp;&nbsp;&nbsp;&nbsp;&nbsp;"Prvi oficir i stariji mornari strogo nas paze", dodadoh.
<BR>&nbsp;&nbsp;&nbsp;&nbsp;&nbsp;Kasir iskrivi lice. "Šteta što ne možemo pravo za Džakartu. Voleo bih da ponovo malo poživim u gradu. Prava prilika za lutanje... Pridružio bih se i trijadi, ako treba."
<BR>&nbsp;&nbsp;&nbsp;&nbsp;&nbsp;"Ko zna kuda ćemo ići?" mračno se upita Šatro. "Verovatno će nas na kraju Brion kidnapovati da radimo za njega."
<BR>&nbsp;&nbsp;&nbsp;&nbsp;&nbsp;"Metju kaže da si bio u selu koje su napali brionisti", reče Kasir.
<BR>&nbsp;&nbsp;&nbsp;&nbsp;&nbsp;"Bilo je grozno", rekoh.
<BR>&nbsp;&nbsp;&nbsp;&nbsp;&nbsp;"Siguran si da nisu bili gusari?" upita Kasir. "Viđali smo brodove bez zastave. To je na kraju moralo da se desi. Još jedna stvar na koju Dobri Lenk nije pomislio kad nas je poveo ovamo."
<BR>&nbsp;&nbsp;&nbsp;&nbsp;&nbsp;"Šta?" upita Šatro. "Trebalo je dao očekuje gusare?"
<BR>&nbsp;&nbsp;&nbsp;&nbsp;&nbsp;"Ne", nasmeja se Kasir. Izgledao je spreman na smeh u svakom trenutku, od pogleda na nova lica. "Sudbine mi, opio sam se od društva. Pričali smo čitave noći, je li, Šatro?"
<BR>&nbsp;&nbsp;&nbsp;&nbsp;&nbsp;"I pili", reče Šatro.
<BR>&nbsp;&nbsp;&nbsp;&nbsp;&nbsp;"Prerijski rastvor." Izvukao je iz džepa malu staklenu bocu, punu mlečnobele tečnosti, i ponudio mi. Uzeo sam mali gutljaj. Kao čista vatra, ali ipak sa primesom gorčine kao sva alkoholna pića na Lamarkiji. "Uzmemo tri scionske membrane sa dela prerije, rasporedimo ih na način koji Peten i Lamarkija nisu predvideli, i napravimo etil alkohol... i to bez kvasca! Salap kaže da bi od sciona koje smo našli mogli da pravimo sve materije. Učinićemo ovu planetu prijatnom, samo ako budmo imali prilike... A nadam se da će nam Lenk pružiti tu priliku."
<BR>&nbsp;&nbsp;&nbsp;&nbsp;&nbsp;"Kažu da je bolestan", reče Šatro. "Stari."
<BR>&nbsp;&nbsp;&nbsp;&nbsp;&nbsp;Kasir se naglo uozbiljio, pogledao bočicu i vratio je u džep. "Svi starimo. Niko nas ne pita želimo li to."
<BR>&nbsp;&nbsp;&nbsp;&nbsp;&nbsp;Podigao je ramena, duboko uzdahnuo i pružio ruku ka dubini prerije. "Tišina, Bože moj, dok ne padne kiša, a onda se čuje tupa, vlažna tutnjava. Misliš li da ovo ikada brine?"
<BR>&nbsp;&nbsp;&nbsp;&nbsp;&nbsp;"Nikada nisam video kraljicu, niti išta što bi izgledalo inteligentno", reče Šatro. "Volim da zamišljam da je živo i da razmišlja, negde."
<BR>&nbsp;&nbsp;&nbsp;&nbsp;&nbsp;"Oh, to jeste", reče Kasir. "Veoma je živo i veoma misli... Negde. Duboko u unutrašnjosti. U poređenju sa Petenom, Liz je slatka. Peten... zamišljam ga kao krutog, konzervativnog tipa, osim kad se uputi na more... Tada postaje ekstravagantan. Ako budemo imali vremena pre polaska, trebalo bi da zaronimo sa maskama i pogledamo grebene puzavica. Prava fabrika hrane. Ogromne usidrene membrane nalik na mreže, pune mehurića. Brze pseudoribe, desetine oblika. I sve imaju odvratan ukus. Peten je tu spektakularan, ali sve je skriveno pod vodom. Ali to je Peten. Bogat i nimalo velikodušan prema svojim prelepim kćerima... Sudbine mi, izgleda da sam previše popio." Kasir se dramatično zateturao, uspravio se uz osmeh, a onda trupnuo nogom o glatku površinu prerije. "Kiša počinje za nekoliko minuta, čini mi se", reče. Zagledao se ka moru, preko koga se brzo približavala skupina naizgled uljastih oblaka. "Idemo odavde, da ne budemo upljeskani i upijeni. Zarobljeni dok voda i hrana prodiru u dubinu. Ne možeš preći ni pet metara, a noge ti se već zaglibljuju u blato."
<BR>&nbsp;&nbsp;&nbsp;&nbsp;&nbsp;Kasir brzo potrča ka ivici prerije. Pođosmo za njim, odskačući od površine, izbegavajući udubljenja.
<BR>&nbsp;&nbsp;&nbsp;&nbsp;&nbsp;"Da li kapetan tera istraživače da rade mornarski posao?" upita Kasir kad smo skočili sa ivice, dočekavši se na prazan pesak sa oblucima.
<BR>&nbsp;&nbsp;&nbsp;&nbsp;&nbsp;"Samo ser Olmija", reče Šatro. "On, doduše, još nije pravi istraživač."
<BR>&nbsp;&nbsp;&nbsp;&nbsp;&nbsp;"Dobro", reče Kasir, kao da to nije bitno. "Volim da se ponekad popnem u jedra... ali ne po naređenju."
<BR>&nbsp;&nbsp;&nbsp;&nbsp;&nbsp;Oblaci su se sve brže približavali, donoseći prvo zavesu fine izmaglice koja se kovitlala pod jutarnjim svetlom kao zlatna prašina. Potom su počeli da padaju sitni, smeđi diskovi, lepeći mi se po licu i rukama. Grčevito sam ih stresao, kao i Šatro, ali Kasir ih je pokupio otkrivenih ruku i pojeo ih. "Sasvim su dobri", reče. "Zovemo ih novčići. Imaju ukus kao hleb i ne deluju na imuni sistem."
<BR>&nbsp;&nbsp;&nbsp;&nbsp;&nbsp;Probao sam jedan, odgrizavši polovinu. Zaista je imao ukus kao hleb - ustajali hleb. "Šta ima u njemu?" upitah.
<BR>&nbsp;&nbsp;&nbsp;&nbsp;&nbsp;"Ono što je potrebno preriji", odgovori Kasir. Kako su oblaci zalazili u kopno, video sam izmaglicu od novčića kako pada po prostranoj tamnoj površini. "Odmah ih usisava. Oluja - velika oluja koja toliko brine našeg kapetana - stvara hranu za preriju."
<BR>&nbsp;&nbsp;&nbsp;&nbsp;&nbsp;"Salap nam je to rekao", reče Šatro, jadno žmirkajući pod izmaglicom i šljapkanjem smeđih novčića.
<BR>&nbsp;&nbsp;&nbsp;&nbsp;&nbsp;"Da, ali ima tu još. Ona stvara mnoštvo hrane. Neku možemo i mi da jedemo. Peten pazi da njegova morska stvorenja budu nejestiva, ali izgleda da mu je stalo do prerije - ako je oluja zaista živa i ako pripada Petenu, kao što misli ser Salap."
<BR>&nbsp;&nbsp;&nbsp;&nbsp;&nbsp;"Kako može biti živa?" upita Šatro.
<BR>&nbsp;&nbsp;&nbsp;&nbsp;&nbsp;Kiša je bila sve gušća. "U zaklon!" povika Kasir.
<BR>&nbsp;&nbsp;&nbsp;&nbsp;&nbsp;Pridružili smo se Rendalu i Tornvilu u kolibi, osluškujući kišu u preriji, nalik na trk stotina životinja. Tornvil je pripremao neku vrstu čaja od prerijske kože pokupljene blizu obale. Dok je čekao da voda provri, objašnjavao je. "Zasečemo je nožem, oljuštimo komad veličine ćebeta, donesemo ga i iseckamo... osuši se u senci. Ovde ništa ne može da ostane suvo dok je napolju. Prerija sve obnovi već do sutra. Neverovatni kompleksi polisaharida, i brzo umnožavanje." Prelio je vodu preko iseckane kože i pružio mi šolju. "Samo napred", reče, sasvim ozbiljan. Tornvil je izgledao kao sušta suprotnost Kasiru. Simpatičan, pomalo mračan i tužan.
<BR>&nbsp;&nbsp;&nbsp;&nbsp;&nbsp;Žene na 'Obazrivom' sada će imati veći izbor, davaće svoje slatkiše i negovaće nove muškarce...
<BR>&nbsp;&nbsp;&nbsp;&nbsp;&nbsp;Pogotovo Širla. A šta to meni znači?
<BR>&nbsp;&nbsp;&nbsp;&nbsp;&nbsp;Oprezno sam otpio čaj. Imao je blatnjav i bogat ukus, kao da sadrži kvasac. "Ubaciš unutra nekoliko novčića i eto ti ručka", reče Kasir, podigavši šolju kao da nazdravlja. "Kad se vratimo u Džakartu i podnesemo izveštaj, postaćemo slavni. U Petenu ima dovoljno hrane za milione ljudi."
<BR>&nbsp;&nbsp;&nbsp;&nbsp;&nbsp;"Ako Lenk to dozvoli", reče Šatro.
<BR>&nbsp;&nbsp;&nbsp;&nbsp;&nbsp;"Valjalo bi malo začina", predloži Rendal.
<BR>&nbsp;&nbsp;&nbsp;&nbsp;&nbsp;Kiša se završila posle tačno dvadeset minuta, i oblaci se raziđoše, ostavljajući blistavo sunce. Oluja je opet nestala, kao da sledi neku stalnu, poznatu putanju.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
