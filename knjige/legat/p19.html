<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Vrata se otvoriše i pojavi se debeli stražar dok je žena u svetloplavoj kecelji unosila četiri poklopljena tanjira. Video sam da je stražar sada naoružan - imao je mali pištolj. Uzesmo tanjire i vrata se zatvoriše. U tanjirima je bilo raskuvano zeleno povrće i po hrpica guste žitne kaše.
<BR>&nbsp;&nbsp;&nbsp;&nbsp;&nbsp;Svetlo se ugasi. Stjuard i mladi mornar nisu to ni primetili: već su zaspali. Salap jeknu i poče da pipa po mraku.
<BR>&nbsp;&nbsp;&nbsp;&nbsp;&nbsp;"Olmi, jesi li budan?" upita.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Lenk je rekao da Brion ima veliku tajnu. Misliš da je to korišćenje sciona kao slugu?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Znaš li šta to znači?"
<BR>&nbsp;&nbsp;&nbsp;&nbsp;&nbsp;"Mislim da znam", rekoh.
<BR>&nbsp;&nbsp;&nbsp;&nbsp;&nbsp;"To može da umanji važnost naših malih kostura", reče Salap. "To menja način na koji posmatramo ekose..."
<BR>&nbsp;&nbsp;&nbsp;&nbsp;&nbsp;On zaćuta, stojeći nasred sobe, zagledan u nejasnu svetlost sa prozora. "Izgubljen sam", reče. "Sve što sam znao okrenulo se naglavačke. Sva moja proučavanja... Sve što su istraživači našli, ili su mislili da su našli. Brion nas je sve prevazišao." Salap priđe bliže mom krevetu i poče da šapuće. "Šta ćeš uraditi?"
<BR>&nbsp;&nbsp;&nbsp;&nbsp;&nbsp;"Ostaću ovde, kao i ti, dok neko ne dođe po nas."
<BR>&nbsp;&nbsp;&nbsp;&nbsp;&nbsp;"Osim ako si iz Heksamona."
<BR>&nbsp;&nbsp;&nbsp;&nbsp;&nbsp;"Šta misliš, da su poslali natčoveka? Hoćeš da razbijem zidove pa da pobegnemo?"
<BR>&nbsp;&nbsp;&nbsp;&nbsp;&nbsp;Salap se suvo nasmeja. "Ako si iz Heksamona, hoćeš li to reći Brionu, ili generalu Bejsu? To bi ostavilo veliki utisak."
<BR>&nbsp;&nbsp;&nbsp;&nbsp;&nbsp;"Ovo je glup razgovor", rekoh. "Disciplinac je sišao s uma. Rendal je ispao lakoveran. Nisam ja natčovek."
<BR>&nbsp;&nbsp;&nbsp;&nbsp;&nbsp;Salap se uspravi. Čuo sam u mraku kako trlja dlanove. "Ja nemam ženu ni decu, nisam član nikakve porodice", reče. "Nikada nisam mnogo mario za porodični život. Ali oduvek sam se starao o svojim istraživačima, pomoćnicima, studentima. I sad nisam uspeo."
<BR>&nbsp;&nbsp;&nbsp;&nbsp;&nbsp;"Svi smo bespomoćni", rekoh.
<BR>&nbsp;&nbsp;&nbsp;&nbsp;&nbsp;"Nisi razumeo. Uvek sam pred sobom video jasnu, blistavu nit sudbine. Osećao sam da će svi oko mene biti bezbedni sve dok je ta nit čvrsto zategnuta..."
<BR>&nbsp;&nbsp;&nbsp;&nbsp;&nbsp;"Nismo još mrtvi", rekoh, pošto se ova tema nije pokazala ništa korisnija od prethodne.
<BR>&nbsp;&nbsp;&nbsp;&nbsp;&nbsp;"Nikada nisam znao šta da mislim o Dobrom Lenku", nastavi Salap. "Kada smo pošli sa njim ovamo, izgledao je sveznajući, vrlo sistematičan. Ali nije umeo sa klikama. Toliko zlopamćenja, a tako malo odlučnosti... Čini mi se da nije hteo nikome da naudi."
<BR>&nbsp;&nbsp;&nbsp;&nbsp;&nbsp;"A misliš da je trebalo?"
<BR>&nbsp;&nbsp;&nbsp;&nbsp;&nbsp;"Mislim da je trebalo da budemo spremni na ono što se moralo učiniti. Za ono što se desilo. Možda je Lenkov san okončan."
<BR>&nbsp;&nbsp;&nbsp;&nbsp;&nbsp;Kortland se promeškoljio i provirio preko ivice kreveta. "Budite hrabri", reče oštrim šapatom. "Ne nagađajte o stvarima koje ne poznajete. Briona možda čeka iznenađenje."
<BR>&nbsp;&nbsp;&nbsp;&nbsp;&nbsp;"Kakvo iznenađenje?" upitah, pun radoznalosti. Situacija je bila suviše jednostavna, mada je istorija zahtevala da bude složena i dinamična.
<BR>&nbsp;&nbsp;&nbsp;&nbsp;&nbsp;"Ja sam samo mornar. Ne znam mnogo. Ali Lenk nikada nije išao na slabost."
<BR>&nbsp;&nbsp;&nbsp;&nbsp;&nbsp;Salap se nasmeja kao da ne veruje. "Onda, neka me iznenadi, i još više ću mu dugovati."
<BR>&nbsp;&nbsp;&nbsp;&nbsp;&nbsp;"Svi mu mnogo dugujemo", reče Kortland sa detinjastom uverenošću. "Odveo nas je sa Čička. General Bejs ne zna baš sve."
<BR>&nbsp;&nbsp;&nbsp;&nbsp;&nbsp;"Ti si se ovde rodio", reče Salap. "Nisi video Čičak."
<BR>&nbsp;&nbsp;&nbsp;&nbsp;&nbsp;"Koliko je tebi bilo godina kad si došao ovamo?"
<BR>&nbsp;&nbsp;&nbsp;&nbsp;&nbsp;"Dvadeset", reče Salap.
<BR>&nbsp;&nbsp;&nbsp;&nbsp;&nbsp;"A tebi?" upita mornar, okrećući glavu u mraku ka mom ležaju.
<BR>&nbsp;&nbsp;&nbsp;&nbsp;&nbsp;"Ja sam se ovde rodio", rekoh. "Nikad nisam video Čičak. Samo sam čitao o njemu."
<BR>&nbsp;&nbsp;&nbsp;&nbsp;&nbsp;Salap oćuta.
<BR>&nbsp;&nbsp;&nbsp;&nbsp;&nbsp;"Nikada nisam voleo priče o Čičku", reče Kortland. "Zahtevaju suviše razmišljanja za jednog čoveka."
<BR>&nbsp;&nbsp;&nbsp;&nbsp;&nbsp;"A Lamarkija nije takva?" nasmejah se.
<BR>&nbsp;&nbsp;&nbsp;&nbsp;&nbsp;"Lamarkija liči na Lenka", reče mornar. "Dobroćudna je, ali puna iznenađenja."
<BR>&nbsp;&nbsp;&nbsp;&nbsp;&nbsp;"Zelenilo", reče Salap.
<BR>&nbsp;&nbsp;&nbsp;&nbsp;&nbsp;"Da", reče Kortland. "Zašto zelenilo?"
<BR>&nbsp;&nbsp;&nbsp;&nbsp;&nbsp;Salap ne odgovori.
<BR>&nbsp;&nbsp;&nbsp;&nbsp;&nbsp;Stjuard Risin i dalje je hrkao.
<BR>&nbsp;&nbsp;&nbsp;&nbsp;&nbsp;Odremao sam nekoliko sati i probudih se tik pred jutro. Kroz prozor se videla prirodno crvenkasta kamena površina prošarana duguljastim tamnozelenim obličjima nalik na razliveno lišće paprati. Lupnjava iz dvorišta probudila je Salapa, Risina i Kortlanda. Svi se izređaše kraj česme u uglu, pa stadosmo kraj vrata, očekujući doručak, slobodu ili već ono što bi moglo da se pojavi.
<BR>&nbsp;&nbsp;&nbsp;&nbsp;&nbsp;Stražar debelog lica otvori vrata i dade nam znak da iziđemo. Stajali smo, žmirkajući i protežući se, gledajući ostale kako se pojavljuju kroz vrata oko čitavog dvorišta. Salap namesti dugačku košulju i pantalone, primeti da ga gledam i nasmeši se sopstvenoj nameri.
<BR>&nbsp;&nbsp;&nbsp;&nbsp;&nbsp;U sredini dvorišta bili su namešteni stolovi. Širla je stajala kraj njih, i ja pogledah stražare, koji su, izgleda, imali druga posla - raspravljali su sa poslužiteljima u plavim keceljama ili prebrojavali ljude koji su izlazili kroz vrata. Pređoh preko kamenom popločanog dvorišta i zagrlih Širlu.
<BR>&nbsp;&nbsp;&nbsp;&nbsp;&nbsp;"Nije bila prijatna noć", reče ona, privijajući se uz mene. Blago se stresla, pustila me i osvrnula se po dvorištu, čvrsto stegnutih usana. "Ali nismo mrtvi. Ovo mi liči na doručak..."
<BR>&nbsp;&nbsp;&nbsp;&nbsp;&nbsp;Poslužitelji su doneli tanjire na stočićima s točkovima i hranu u velikim keramičkim činijama. Rendal, sav raščupan, sede za sto preko puta nas. Opet smo dobili povrće i kašu. Stražari su se držali u pozadini kao da mi nismo važni ili kao da čak i nismo tu. Svi su bili naoružani.
<BR>&nbsp;&nbsp;&nbsp;&nbsp;&nbsp;Rendal je ćutke jeo, zagledan u prazno. Širla je pričala o smeštaju, bio je kao i naš, a onda upita: "Vidim Salapa, ali gde je Šatro?"
<BR>&nbsp;&nbsp;&nbsp;&nbsp;&nbsp;"Nije tu", reče Rendal.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Rekao je da ima nešto da kaže Brionu. Stražar ga je noćas pustio." Rendal uperi kašiku i pogled u mene. "Reći će im za tebe."
<BR>&nbsp;&nbsp;&nbsp;&nbsp;&nbsp;"Šta za tebe?" upita me Širla.
<BR>&nbsp;&nbsp;&nbsp;&nbsp;&nbsp;Namrštih se i gadljivo odmahnuh glavom. "Glupa priča", rekoh.
<BR>&nbsp;&nbsp;&nbsp;&nbsp;&nbsp;Rendal se ponovo zagleda u prazno.
<BR>&nbsp;&nbsp;&nbsp;&nbsp;&nbsp;Pogrbljeni oficir otišao je do severnog kraja dvorišta, praćen stražarom koji je nosio omanji sanduk. Stražar položi sanduk na tlo i oficir se pope na njega, prebacujući iz ruke u ruku neobičan, zakrivljeni štap. Šikara iznad i iza zgrada na zapadnom delu dvorišta blistala je zlatnozeleno na jutarnjem suncu.
<BR>&nbsp;&nbsp;&nbsp;&nbsp;&nbsp;Svuda unaokolo prigušeno brujanje mešalo se sa tihim, brzim pucketanjem - to su bili prvi zvuci ovog ekosa koje sam čuo.
<BR>&nbsp;&nbsp;&nbsp;&nbsp;&nbsp;"Pozdrav", reče oficir svima oko stola. Premestio se sa noge na nogu, stežući štap obema rukama; očito mu je bilo neprijatno. "Znam da je ovaj deo vašeg boravka bio pomalo dosadan, ali nadam se da nas razumete. Mogu da kažem da se razgovori između ser Sposobnog i ser Briona dobro odvijaju." Tu zastade, a mi se zgledasmo, očito ne baš ohrabreni.
<BR>&nbsp;&nbsp;&nbsp;&nbsp;&nbsp;"Nema nikakve opasnosti. Mi se možda ponašamo malo grubo, ali ne mislimo ništa loše. Morali smo da na teške okolnosti reagujemo povećanom odlučnošću i disciplinom. Ne bi trebalo da verujete u sve priče... o onome za šta nas optužuju." Ovi nespretni izrazi kao da su ga iznervirali, pa se namrštio, zakačio štap za petlju na jakni i sklopio ruke pred sobom. "Sad kad ste završili obrok, rasklonićemo stolove, i vi ćete..." obratio se stražaru, koji mu šapnu nešto na uho. "Okupićete se u ovom kraju dvorišta." Ponovo izvuče štap i pokaza ka severozapadnom uglu.
<BR>&nbsp;&nbsp;&nbsp;&nbsp;&nbsp;"Šta mu je to, do đavola?" upita Širla. "Bič?"
<BR>&nbsp;&nbsp;&nbsp;&nbsp;&nbsp;"Izgleda kao tanak bumerang", reče postarija žena-mornar kraj nje.
<BR>&nbsp;&nbsp;&nbsp;&nbsp;&nbsp;"Molim vas, da počenemo", završi oficir. Potom kao da se setio još nečega. "Moje ime je Pit, Sulejman Ab Pit. Vaši domaćini će vam odgovoriti na pojedinačna pitanja."
<BR>&nbsp;&nbsp;&nbsp;&nbsp;&nbsp;Širlina zabrinutost zbog neudobne noći pretvori se u tihi prezir. "Kakvo ponašanje", promrmlja. "Smatraju nas za idiote."
<BR>&nbsp;&nbsp;&nbsp;&nbsp;&nbsp;Stražari nas, uz lažne osmehe, požuriše da ustanemo i pođemo ka dvokrilnim vratima na daljem kraju dvorišta, koji je još bio u senci. Pomislih da Brion svakako ima nekog razloga što pridošlice tera da stalno prolaze kroz neka vrata, ali nisam mogao da smislim nijedan. Moj stari cinizam vratio se u punoj snazi. Ništa nije imalo smisla. Pokušao sam da ostavim um prazan. Jedina pozitivna stvar u ovom oblaku negativnih osećanja bila je Širlina blizina. Činilo mi se da preko nje mogu da se vežem za činjenicu da sam ljudsko biće; ma koliko mi ružnih stvari palo na pamet, ona je uspevala da ih odagna.
<BR>&nbsp;&nbsp;&nbsp;&nbsp;&nbsp;No, ni Širla nije bila optimistički raspoložena. Pođosmo kroz široka vrata za pogrbljenim oficirom, Pitom, okruženi stražarima, po četvoro i petoro, i iziđosmo na zelenu ravnicu sa druge strane. Za trenutak nisam mogao da poverujem sopstvenim očima, ali video sam da je to zaista to: dobro održavan travnjak, od možda pedeset hektara. Na sve strane je drveće - zemaljske vrste, hrastovi, javori, brestovi - bacalo senku kroz sve jaču prizemnu izmaglicu. Po ivicama bašte dizala se jarkozelena šikara, kao dvadesetmetarski zid, bacajući i svoju senku preko trave. Stražari dozvoliše da prošetamo travnjakom. Salap se saže i dodirnu travu, i pogledi nam se susretoše. Činilo mi se da me uvek gleda kad susretne nešto neočekivano, kao da bih ja mogao da mu nešto objasnim.
<BR>&nbsp;&nbsp;&nbsp;&nbsp;&nbsp;"Nije trava", doviknu.
<BR>&nbsp;&nbsp;&nbsp;&nbsp;&nbsp;Širli zadrhtaše ramena, a onda se sva strese, kao da je videla duha. "Nikada nisam videla travu", reče.
<BR>&nbsp;&nbsp;&nbsp;&nbsp;&nbsp;"Nismo doneli sa sobom ovakvu travu", reče Rendal. Mornari i ostali članovi posade stajali su kao ovce na ovom neočekivanom mestu, ne znajući šta da rade.
<BR>&nbsp;&nbsp;&nbsp;&nbsp;&nbsp;"Brion vam pokazuje lepote sveta kakav može da stvori", uzviknu Pit. Nije mu pristajala uloga ceremonijal-majstora. Oči su mu ostale stroge, a ramena opuštena, bez obzira na to koliko mu osmeh bio širok i glas dobroćudan. "Sklopili smo savez sa ekosom, i on radi sa nama, za nas."
<BR>&nbsp;&nbsp;&nbsp;&nbsp;&nbsp;Salap odmahnu glavom, još u neverici. Jedan po jedan, postiđeni, ali sve hrabriji, ljudi su se spuštali na kolena i opipavali travu, ili prilazili najbližem drveću i dodirivali koru, granje i lišće.
<BR>&nbsp;&nbsp;&nbsp;&nbsp;&nbsp;Svaki listić stajao je kako treba, a travnjak je bio besprekoran, kao tepih.
<BR>&nbsp;&nbsp;&nbsp;&nbsp;&nbsp;Kleknuh i dodirnuh vlati trave. Bile su hladne i krute, mnogo kruće nego trava po kojoj sam šetao u parkovima na Čičku.
<BR>&nbsp;&nbsp;&nbsp;&nbsp;&nbsp;Na južnom kraju bašte poče neko komešanje. Podigoh pogled sa nekoliko vlati koje sam otrgao: polako su mi se uvijale među prstima, kao sićušni crvi.
<BR>&nbsp;&nbsp;&nbsp;&nbsp;&nbsp;Keo i Ferijer raspravljali su se sa nekoliko stražara. Pit im brzo priđe, nalik na visoku, sivu vranu, držeći štap oboren u ruci. Ponovo razgovor. Salap i Rendal priđoše bliže Širli i meni. "Neko je uznemiren", reče Salap.
<BR>&nbsp;&nbsp;&nbsp;&nbsp;&nbsp;Visoka žena zlatnosmeđe kože i dugačke, crne kose, u raskošnoj belosivoj haljini, uđe u baštu i odvede Pita u stranu. Pit ju je pažljivo slušao.
<BR>&nbsp;&nbsp;&nbsp;&nbsp;&nbsp;Keo i Ferijer kao da su bili zadovoljni. Posada je ukočeno stajala, rasuta po lažnom travnjaku, gledajući ženu i Pita kao da nam od tog razgovora zavise životi.
<BR>&nbsp;&nbsp;&nbsp;&nbsp;&nbsp;Konačno, Pit priđe skupini od četvoro stražara i izdade im neko naređenje. "Desio se nesporazum", povika on. "Neka istupe sledeće osobe." Uzeo je od Kea spisak i pročitao: "Nusbaum, Grolije, Salap, Rendal, Olmi, Šatro."
<BR>&nbsp;&nbsp;&nbsp;&nbsp;&nbsp;Širla mi pusti ruku i odmače se od mene. Pogledah je, zbunjen, ali ona mahnu glavom ka Ferijeru, Keu i Pitu. "Idi", reče mi.
<BR>&nbsp;&nbsp;&nbsp;&nbsp;&nbsp;Nisam hteo da je ostavim. Salap pođe nekoliko koraka, pa stade, gledajući nazad. Rendal mu se pridruži, a Širla me blago gurnu. "Možda je nešto važno", reče. "Vrati se da mi kažeš."
<BR>&nbsp;&nbsp;&nbsp;&nbsp;&nbsp;Keo i Ferijer pozdraviše Nusbauma i Grolijea, a onda se okrenuše ka nama. "Sposobni Lenk nije očekivao da će vas odvesti sa broda", reče Keo, polazeći ka kapiji. "Veoma je uznemiren." Svi pođosmo za njim. Visoka žena u belom i sivom ostade pozadi, i dalje razgovarajući sa Pitom. "Pozvao je svoje istraživače. Gde je Šatro?"
<BR>&nbsp;&nbsp;&nbsp;&nbsp;&nbsp;"Sinoć je izišao", reče Rendal. "Ne znamo kuda su ga odveli."
<BR>&nbsp;&nbsp;&nbsp;&nbsp;&nbsp;"Pa, naći ćemo ga. Videli smo prilično gadne stvari. To nam menja perspektivu, verujte mi."
<BR>&nbsp;&nbsp;&nbsp;&nbsp;&nbsp;Prođosmo kroz vrata i središnje dvorište.
<BR>&nbsp;&nbsp;&nbsp;&nbsp;&nbsp;"Trava", reče Ferijer, začuđeno odmahujući glavom.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
