<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Topu se, kako reče Pit, moglo prići samo putem. Magla severno od poluostrva već se proređivala, videli su se delići okeana i nekoliko brodova, a dan je odmicao ka podnevu. Imali smo Pitovih pedeset vojnika, i pedeset Lenkovih, prilično iza njih, a svi su slušali mene.
<BR>&nbsp;&nbsp;&nbsp;&nbsp;&nbsp;Pažljivo sam razmotrio situaciju. Ako onesposobimo top, Bejsovi parobrodi i dalje mogu naneti znatnu štatu Lenkovoj floti. Pošto su u luci potopljena četiri broda, koji su sa svoje strane onesposobili '43', u magli je još bilo deset brodova, ozbiljno ugroženih.
<BR>&nbsp;&nbsp;&nbsp;&nbsp;&nbsp;Situacija bila jasna i Pitu. Sedeo je na kamenu u podnožju puta uzbrdo, odmah ispod skupine zadužene da čuva put. Već je razgovarao sa njima i prepoznali su ga.
<BR>&nbsp;&nbsp;&nbsp;&nbsp;&nbsp;Sedoh kraj Pita. Kristof Ab Seidža, vojnik sa zavojima, stajao je iza nas.
<BR>&nbsp;&nbsp;&nbsp;&nbsp;&nbsp;"Mogu još da pričam sa njima", reče Pit, "ali ne znam čemu bi to služilo. Oni su poseban odred. Primaju naređenja samo i jedino od samog Bejsa. Posle parobroda, top je njegov najveći ponos."
<BR>&nbsp;&nbsp;&nbsp;&nbsp;&nbsp;"Nemamo mnogo vremena", rekoh.
<BR>&nbsp;&nbsp;&nbsp;&nbsp;&nbsp;Top izbaci ogroman stub vatre i dima. Granata polete preko vode, zvučeći kao ogromna cipela koja gazi po šljunku. Posle nekoliko sekundi, na više kilometara odatle, eksplozija odgovori istim zvukom drobljenja šljunka.
<BR>&nbsp;&nbsp;&nbsp;&nbsp;&nbsp;"Može da gađa na sedam kilometara", reče Pit. "Možda i više."
<BR>&nbsp;&nbsp;&nbsp;&nbsp;&nbsp;"Možda ćemo morati da ih ubijemo", reče Seidža.
<BR>&nbsp;&nbsp;&nbsp;&nbsp;&nbsp;Pit zagnjuri lice u šake i poče da trlja oči. "Nije to lako", reče.
<BR>&nbsp;&nbsp;&nbsp;&nbsp;&nbsp;"Ubiti ih?" upita Seidža.
<BR>&nbsp;&nbsp;&nbsp;&nbsp;&nbsp;"Biti izdajnik", oštro odvrati Pit i pogleda u mene, moleći me pogledom za nekakvo nadahnuće. I ja sam bio u sličnom položaju; više nije bilo povratka.
<BR>&nbsp;&nbsp;&nbsp;&nbsp;&nbsp;Pažljivo sam osluškivao sukobljene glasove u sebi, pokušavajući da nađem ubeđenje u neizbežno kakvo sam ranije imao.
<BR>&nbsp;&nbsp;&nbsp;&nbsp;&nbsp;Osetih da se opet ježim. Zanimljivost. Reč koja tako mnogo znači, a tako malo objašnjava. Iz udoline između brda začuše se novi glasovi, uglavnom ženski.
<BR>&nbsp;&nbsp;&nbsp;&nbsp;&nbsp;Bradati vojnik, Hamsun, potrča ka nama. Straža na putu poče da se meškolji, spremnog oružja, osećajući da će se nešto desiti.
<BR>&nbsp;&nbsp;&nbsp;&nbsp;&nbsp;"Žene", reče Hamsun, sav zadihan. "Iz Nadervila. Starice. Vraćaju se. Sad kad su borbe prestale."
<BR>&nbsp;&nbsp;&nbsp;&nbsp;&nbsp;U malom gradu kao što je Nadervil svi se poznaju. Delili su jad i bedu; pokušao sam da zamislim dubinu društvenih veza, uticaj kakav bi mogli imati neki ljudi. Bejs je možda bio običan izrod, bez pravog oslonca; tupa smirenost na licu onog vojnika u barži možda je bila samo mirenje sa sudbinom.
<BR>&nbsp;&nbsp;&nbsp;&nbsp;&nbsp;A sad su tu bile žene, možda je među njima bila majka ili sestra tog vojnika. Za trenutak sam bio izgubljen u novom saosećanju. Sve ono energično gnušanje koje sam držao u sebi ostavilo je za sobom zbunjujuću prazninu.
<BR>&nbsp;&nbsp;&nbsp;&nbsp;&nbsp;"Ser Pite", rekoh, "možeš li da ženama objasniš situaciju? Da dovedeš njih nekoliko ovamo?"
<BR>&nbsp;&nbsp;&nbsp;&nbsp;&nbsp;"Hoćete da one prve pođu putem?"
<BR>&nbsp;&nbsp;&nbsp;&nbsp;&nbsp;"Majke, sestre, supruge", rekoh.
<BR>&nbsp;&nbsp;&nbsp;&nbsp;&nbsp;Pit ustade. "Pokušaću da im objasnim", reče. "Poznajem neke artiljerce. Znam im porodice."
<BR>
<BR>&nbsp;&nbsp;&nbsp;&nbsp;&nbsp;Janoš pokušava da shvati. "Znači, postao si general", kaže. "Naučio si da pokrećeš masu."
<BR>&nbsp;&nbsp;&nbsp;&nbsp;&nbsp;U njegovom glasu ima ironije, možda i malo neverice. "Pit i ja pošli smo sa ženama. Išli smo putem. Vojnici nisu mogli da pucaju u svoje žene."
<BR>&nbsp;&nbsp;&nbsp;&nbsp;&nbsp;"Rekli ste im za hranu", kaže Janoš.
<BR>&nbsp;&nbsp;&nbsp;&nbsp;&nbsp;"Ne samo za hranu", kažem ja. "Posredi je bila iznurenost, kao i trideset sedam godina osujećenosti, međusobnog optuživanja i bede. A sad je bilo ukaljano nešto sveto."
<BR>&nbsp;&nbsp;&nbsp;&nbsp;&nbsp;"To mi je najteže da shvatim", kaže Janoš. "Kako iko može da poštuje nešto kao ekos? Zar nije ekos bio deo njihove bede?"
<BR>&nbsp;&nbsp;&nbsp;&nbsp;&nbsp;"Ne", kažem, ne znajući kako da objasnim. Janoš nikada neće videti kakvi su bili ekosi. Niko ih nikada više neće videti.
<BR>
<BR>&nbsp;&nbsp;&nbsp;&nbsp;&nbsp;Žene su prošle kraj stražara i preko ograde od lanca, sve do topa. Lenkova vojska ostala je u pozadini; nisu ni bili potrebni.
<BR>&nbsp;&nbsp;&nbsp;&nbsp;&nbsp;Posada topa nije se sastojala od divljih boraca, kako je mislio Bejs. Brzo su popustili pred molbama svojih žena i majki, i tražili su uputstva od broda '15'. Bejs nije mogao da objasni svojim vojnicima pretapanje, niti zašto bi trebalo da nastave da se bore za Briona kada srž njihove zemlje truli.
<BR>&nbsp;&nbsp;&nbsp;&nbsp;&nbsp;Top više nije opalio. Bejs je izgubio poverenje, a glasovi protiv Briona nastavili su da se šire.
<BR>&nbsp;&nbsp;&nbsp;&nbsp;&nbsp;Kasnije je Pit ponovo sedeo sa mnom, a kapetan artiljeraca pridružio nam se u senci ogromnog topa, gledajući preko okeana parobrode i Lenkovu zarobljenu flotu. Kapetan je bacio svoju kapu u prašinu kraj ogromnog točka. "Imam dvoje mališana", reče, gledajući me kao uplašeno, stidljivo dete. "Moja žena nije se vratila sa ostalima." Mahnuo je rukom ka ženama na putu. "Ako su još živi, kuda će poći? Šta će jesti? Pokušao sam da govorim sa Bejsom, ali on se ne javlja radiom otkako smo prekinuli paljbu."
<BR>&nbsp;&nbsp;&nbsp;&nbsp;&nbsp;"Postoji li neki čamac?" upitah.
<BR>&nbsp;&nbsp;&nbsp;&nbsp;&nbsp;"Na obali", reče kapetan, pokazavši nizbrdo.
<BR>&nbsp;&nbsp;&nbsp;&nbsp;&nbsp;Barka je nekada služila gradskim vlastima na severnoj strani poluostrva. Bila je manje otmena od Brionove, ili Hišine, ali i dalje je imala pun akumulator i dobar električni motor. Pit se ukrca sa mnom, noseći radio koji su nam dali artiljerci. Hamsun je isto pošao. Seidža je ostao na kopnu da održava mir između Lenkove vojske, artiljeraca i ostatka brionista, od kojih su mnogi posle više dana prvi put videli majke i žene.
<BR>&nbsp;&nbsp;&nbsp;&nbsp;&nbsp;Barka je na obali ležala okružena prizorom potpunog uništenja. Šikara oko obale bila je mrtva. Jedan balon izbacio je tu poslednju larvu majke semena i sada je ležao, poluizduvan, na komadu crnog peska i lave, potiskivan sporim, upornim talasima. Nova, mlada majka semena smestila se sinoć u spletu fitida i smesta ih porobila, kako bi se zaštitila od eventualnog lošeg vremena. Fitide su stvarale mali krov nad njenim nežnim, zelenim telom, a u sredini je već raslo široko, zeleno lišće, šireći se pod popodnevnim suncem.
<BR>&nbsp;&nbsp;&nbsp;&nbsp;&nbsp;Balon se zborao, brzo se izduvavajući i tumbajući se na niskim talasima. Dok smo se spremali za ukrcavanje, zeleno središte pod suvim, uvenulim zaklonom od fitida eksplodiralo je i izbacilo sitno semenje oblika kukuruznog klipa. Odmah je ispustilo sitne pipke u vlažan pesak.
<BR>&nbsp;&nbsp;&nbsp;&nbsp;&nbsp;Pit je sa gađenjem posmatrao novi ekos. Nisam se trudio da mu objasnim šta je posredi; nismo imali vremena.
<BR>&nbsp;&nbsp;&nbsp;&nbsp;&nbsp;Parobrod je plovio u uzanom krugu na četiri kilometra od obale. Poslednji jedrenjaci koji su iskrcali Lenkovu vojsku i bombardovali Nadervil našli su se u nezgodnom položaju, zatvoreni u zatonu koji se protezao nekoliko kilometara severno od poluostrva. Po pretećem položaju i strateškoj poziciji parobroda bilo je jasno da će bombardovati jedrenjake ukoliko pokušaju da odu, i da će ih verovatno uništiti. Ali za sada nije preduzimao ništa. Jedrenjaci nisu mogli da gađaju parobrod sa tolike daljine, ali on je mogao da puca na njih, a Bejs je, izgleda, odmeravao situaciju.
<BR>&nbsp;&nbsp;&nbsp;&nbsp;&nbsp;Hamsun i Pit zahtevali su da oni upravljaju čamcem. "Vama treba vremena da razmislite", reče Pit. Njegova pokornost učinila me je nervoznim. Opet sam izgubio svo samopouzdanje. Od Pitovog pogleda mi se grčio želudac.
<BR>&nbsp;&nbsp;&nbsp;&nbsp;&nbsp;Užasavao sam se od pomisli na susret sa Bejsom. Znao sam koliko zlo u njemu može da nadvlada ono malo moje nadarenosti za politiku i ubeđivanje. On će znati da ja nisam prorok; možda će me naprosto ubiti ili će narediti da me ubiju. No, nisam se toga bojao. Smrt mi je bila najmanja briga.
<BR>&nbsp;&nbsp;&nbsp;&nbsp;&nbsp;Nadao sam se da je Širla na brodu, kao i Rendal. S druge strane, bilo mi je neprijatno od pomisli da će me ona videti u ovoj novoj, lažnoj ulozi, kao diplomatu i pretećeg glasnika. Smesta će znati da je to folirancija. Ako Bejs vidi njenu reakciju, znaće i on.
<BR>&nbsp;&nbsp;&nbsp;&nbsp;&nbsp;A ipak - šta Bejs može? Može da nas pobije. Može da otvori vatru na jedrenjake. Ali Lenk i 'Koragos' nisu bili u zatonu. Bez podrške iz Nadervila, Bejs je običan pirat. Njegova snaga brzo će nestati.
<BR>&nbsp;&nbsp;&nbsp;&nbsp;&nbsp;Situacija u Nadervilu, opet, nije bila ni izdaleka stabilna. Brion se svakog trenutka može pojaviti, iz ko zna kakvog skloništa, i ponovo privući svoje ljude, po navici odanosti stalnom vladaru i pravilima. On je u svojoj ulozi bio daleko bolji od mene. Bejs je možda u vezi sa Brionom; svi misle da su protivnici, a možda već pletu mreže između sebe, kao severni i južni pol, planirajući da povrate ne samo Nadervil, već i sve druge ljudske naseobine.
<BR>&nbsp;&nbsp;&nbsp;&nbsp;&nbsp;Pit je javio parobrodu da stižemo i da sam spreman na pregovore. Stajao je na pramcu kraj mene; Hamsun je upravljao čamcem sa krme.
<BR>&nbsp;&nbsp;&nbsp;&nbsp;&nbsp;"Hoće li nas razneti?" upita Pit.
<BR>&nbsp;&nbsp;&nbsp;&nbsp;&nbsp;"To sam je tebe hteo da pitam", rekoh.
<BR>&nbsp;&nbsp;&nbsp;&nbsp;&nbsp;"Muka mi je", reče Piot.
<BR>&nbsp;&nbsp;&nbsp;&nbsp;&nbsp;"I meni."
<BR>&nbsp;&nbsp;&nbsp;&nbsp;&nbsp;Pit začkilji u mene. "General je moćan", reče. "Mislim da će me zgaziti kao bubu."
<BR>&nbsp;&nbsp;&nbsp;&nbsp;&nbsp;"U šta on veruje?" upitah.
<BR>&nbsp;&nbsp;&nbsp;&nbsp;&nbsp;Pit se namršti. Bio je mršav, umoran birokrata u uniformi koja mu više nije pristajala. Dugačke ruke virile su mu iz prekratkih rukava, i sad je nevozno stezao prste. "Pre nekoliko sati rekao bih da veruje u Briona i Nadervil. U racionalno planiranje i razvoj Lamarkije. Bio sam student, pre regrutacije. Smatrao sam da je moja dužnost u Nadervilu... Ostao sam tu i gledao sam kako se stvari menjaju. Brion je postajao sve nemarniji, a Bejs sve prisutniji. Nisam se bunio. Da li je trebalo?"
<BR>&nbsp;&nbsp;&nbsp;&nbsp;&nbsp;Odmahnuh glavom. Ako nisam mogao da sudim Brionu, svakako neću moći ni ovom čoveku, niti bilo kome nalik na njega. I dalje je trajala zbunjujuća praznina.
<BR>&nbsp;&nbsp;&nbsp;&nbsp;&nbsp;Ne postoji ni dobro ni zlo, samo sile prirode, kao vetrovi koji nas nose tamo-amo. Želudac mi se još jače zgrči. Bili smo na manje od kilometra od '15'. Parobrod je usporio. Spustio je morsko sidro da bi zadržao položaj. Pit protrlja nos i reče da je to dobar znak.
<BR>&nbsp;&nbsp;&nbsp;&nbsp;&nbsp;"Dobili smo dozvolu za pristajanje", doviknu Hamsun sa krme.
<BR>&nbsp;&nbsp;&nbsp;&nbsp;&nbsp;Pit popravi uniformu i zagladi kosu, raščupanu od morskog vetra. Zadah amonijaka i ustajalosti osećao se čak i ovako daleko od obale; na kopnu mora da je bilo grozno.
<BR>&nbsp;&nbsp;&nbsp;&nbsp;&nbsp;"Neki od nas su obožavali Hsiu", reče Pit. "Nije ona kriva što nije mogla da nas hrani. Neki su mislili da je učinila sve što je mogla, i da smo mi prešli granicu. Zato je nastupila uznemirenost kad je Brion rekao da će je učiniti plodnom, da će je promeniti. Brion je tada umalo sve izgubio. Ali doneo je hranu kanalom, u brodovima, a tako dugo smo bili gladni... Pobuna se završila pre nego što je, zapravo, i počela. Poslednja dva dana... ne znam. Proveo sam ovde čitav život. Šikara je tu milionima godina, tako kažu. Da sam drugačiji, plakao bih. Kako je Brion mogao to da učini?"
<BR>&nbsp;&nbsp;&nbsp;&nbsp;&nbsp;Nisam imao odgovor na to.
<BR>&nbsp;&nbsp;&nbsp;&nbsp;&nbsp;Barka se zaustavila kraj parobroda, i do nas spustiše mostić. Priđosmo i popesmo se. Kraj ograde nas ukočeno pozdravi čovek uskog lica sa krutom, smeđom kosom.
<BR>&nbsp;&nbsp;&nbsp;&nbsp;&nbsp;"General Bejs je trenutno zauzet. Brzo će doći."
<BR>&nbsp;&nbsp;&nbsp;&nbsp;&nbsp;Povedoše nas napred, kraj velikoog prednjeg topa, morskog blizanca onog na brdu. Mora da je bio ogroman napor napraviti takdvo oružje, a ipak su brod '43' potopili obični topovi od ksile. Nisam mogao da zamislim razloge za tolike vojne napore. Da li su Brion ili Bejs očekivali velike pomorske obračune?
<BR>&nbsp;&nbsp;&nbsp;&nbsp;&nbsp;Smeđokosi vojnik predstavio se kao major Somfa i poveo nas je do posmatračkog krovića nameštenog kraj prednjeg topa. "Je li tako gadno kao što izgleda?" upita tiho, pokazavši glavom ka kopnu. Sa mesta gde se nalazio '15', delovi silve izgledali su bledi i nepravilni, a oštro izražene granice postajale su pepeljasto sive kako je dan odmicao.
<BR>&nbsp;&nbsp;&nbsp;&nbsp;&nbsp;"Sve se menja", reče Pit.
<BR>&nbsp;&nbsp;&nbsp;&nbsp;&nbsp;"Šta je najgore? Malo šta sam čuo."
<BR>&nbsp;&nbsp;&nbsp;&nbsp;&nbsp;"Hrana", reče Pit. Hamsun opisa situaciju u skladištima. Major Somfa je to primio što je mirnije umeo, ali očito je bio potresen. Zapitao je za svoju porodicu u Nadervilu.
<BR>&nbsp;&nbsp;&nbsp;&nbsp;&nbsp;"Neki se vraćaju u grad, ali..." Hamsun odmahnu glavom.
<BR>&nbsp;&nbsp;&nbsp;&nbsp;&nbsp;"Jeste li vi za Lenka?" upita me Somfa.
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Kaže da je iz Heksmaona", reče Pit. "Mnogi mu veruju."
<BR>&nbsp;&nbsp;&nbsp;&nbsp;&nbsp;Somfa klimnu glavom, sklapajući činjenice i izvlačeći svoje zaključke. "Mislim da mu general Bejs veruje", reče. "Zašto bi vas inače pustio ovamo? Čekamo veče, a onda ćemo potopiti Lenmkovu ružnu flotu, brod po brod."
<BR>&nbsp;&nbsp;&nbsp;&nbsp;&nbsp;"Nema hrane", zastenja Pit. "Zašto bismo potopili brodove koji mogu da odvedu odavde bar neke od nas ili da donesu hranu sa Tasmana i Elizabete?"
<BR>&nbsp;&nbsp;&nbsp;&nbsp;&nbsp;"Lenk ranije nije hteo da nam pomogne", reče Somfa.
<BR>&nbsp;&nbsp;&nbsp;&nbsp;&nbsp;"Moram da saznam nalaze li se na brodu dve osobe", prekinuh ga, pošto me je strpljenje izdalo. "Muškarac i žena. Ona se zove Širla Ap Nam, a on Ervin Rendal."
<BR>&nbsp;&nbsp;&nbsp;&nbsp;&nbsp;"Taoci", reče Somfa. "Tu su. Bejs ih drži dole. Možda stvarno brine zbog vas." Slegnuo je ramenima i ostavio nas da sedimo u senci krovića.
<BR>&nbsp;&nbsp;&nbsp;&nbsp;&nbsp;Prošao je jedan sat, i Somfa se vrati sa čašama vode. Stajao je sa nama nekoliko minuta, mračno gledajući pepeljastu obalu. "Izgleda kao posle ogromnog požara", reče. "Mislite da se to dešava svuda?"
<BR>&nbsp;&nbsp;&nbsp;&nbsp;&nbsp;"Desiće se", rekoh.
<BR>&nbsp;&nbsp;&nbsp;&nbsp;&nbsp;"Uplovljavamo u luku sutra ujutro, pošto potopimo ove brodove", reče Somfa. "Moram lično da vidim."
<BR>&nbsp;&nbsp;&nbsp;&nbsp;&nbsp;Vratio se kroz jedan sat. Daleka obala izgledala je mlečno bela pod jakim popodnevnim suncem. Sunce je počelo da se spušta ka zapadu. Lenkova flota usidrila se u zatonu.
<BR>&nbsp;&nbsp;&nbsp;&nbsp;&nbsp;Ljudima na tim brodovima, pomislih, sigurno izgleda da je došao kraj sveta. Verovatno će pokušati da se probiju za sat ili više, računajući da će Bejsov čudovišni top promašiti bar nekog, da neće moći da ih prati, ili da će moći da uzvrate vatrom koliko da onesposobe parobrod. Zamislih sebe na jednom od tih jedrenjaka.
<BR>&nbsp;&nbsp;&nbsp;&nbsp;&nbsp;"General Bejs kaže da je sad spreman za sastanak sa vama", reče Somfa. Ustadosmo, i Somfa stade ispred mene. "Ako ste sudija iz Heksamona, moram nešto da vam kažem. Mojoj ženi i meni naredili su da uzmemo troje dece sa Elizabrtine zemlje", reče. "Naredili su nam. Dobro smo se brinuli o njima."
<BR>&nbsp;&nbsp;&nbsp;&nbsp;&nbsp;Za trenutak smo se gledali u oči, a onda se Somfa okrete. "Samo sam hteo da to znate", mrmljao je.
<BR>&nbsp;&nbsp;&nbsp;&nbsp;&nbsp;Poveo nas je na most, uz uzane stepenice, pa kroz spoljašnji prolaz do kabina na gornjoj palubi. Tu je otvorio jedna vrata, i ogromna crna žena, viša od mene i verovatno jača, zagleda se u nas oštrim, bistrim očima pre nego što se sklonila u stranu.
<BR>&nbsp;&nbsp;&nbsp;&nbsp;&nbsp;General Bejs sedeo je za stolom. Sve u kabini bilo je obojeo u belo, i sto je bio pokriven belim platnom. Na stolu su se nalazili bokal sa vodom i nekoliko čaša, a okolo su bile sklopive stolice od ksile.
<BR>&nbsp;&nbsp;&nbsp;&nbsp;&nbsp;Bejs se zagleda u ljude kraj mene. "Ti si kapetan Sulejman Pit. Ne sećam se imena ovog čoveka..."
<BR>&nbsp;&nbsp;&nbsp;&nbsp;&nbsp;"Hamsun, ser. Tarvo Hamsun."
<BR>&nbsp;&nbsp;&nbsp;&nbsp;&nbsp;"Je li na obali gadno kao što izgleda?"
<BR>&nbsp;&nbsp;&nbsp;&nbsp;&nbsp;"Da, ser", reče Pit.
<BR>&nbsp;&nbsp;&nbsp;&nbsp;&nbsp;Bejs nam pokaza da sednemo. Njegovi rumeni obrazi postali su za ovih nekoliko dana bledoljubičasti, a koža mu je bila požutela od umora. Leva ruka upadljivo mu je drhtala na belom stolnjaku sve dok je nije sakrio ispod stola. "Brion je trebalo sve da vas pobije, zajedno sa Lenkom, još pre dva dana", reče Bejs. "Imali smo Lenka u rukama. Obojica smo pogrešno procenili, veoma pogrešno."
<BR>&nbsp;&nbsp;&nbsp;&nbsp;&nbsp;"Čemu još ubijanja?" upitah.
<BR>&nbsp;&nbsp;&nbsp;&nbsp;&nbsp;"Moja greška", kratko reče Bejs, isprekidanim, ali mirnim glasom. "Potcenio sam Lenka, a u mom zanatu to je zločin."
<BR>&nbsp;&nbsp;&nbsp;&nbsp;&nbsp;Nagnuo se napred. "I dalje nema pomoći od Heksamona? Lenkova ključnjača vam nije dobra?"
<BR>&nbsp;&nbsp;&nbsp;&nbsp;&nbsp;"Nisam je ni video", rekoh.
<BR>&nbsp;&nbsp;&nbsp;&nbsp;&nbsp;"Brion vas je poveo uz kanal i pokazao vam više nego što ste želeli da vidite, kladim se."
<BR>&nbsp;&nbsp;&nbsp;&nbsp;&nbsp;"Poveo nas je uz kanal", rekoh.
<BR>&nbsp;&nbsp;&nbsp;&nbsp;&nbsp;"Naučnik, Salap... šta je rekao?"
<BR>&nbsp;&nbsp;&nbsp;&nbsp;&nbsp;"Još je tamo."
<BR>&nbsp;&nbsp;&nbsp;&nbsp;&nbsp;"Je li Brion odgovoran za ovo što se dešava na obali? On i njegova žena?"
<BR>&nbsp;&nbsp;&nbsp;&nbsp;&nbsp;"Tako izgleda", rekoh.
<BR>&nbsp;&nbsp;&nbsp;&nbsp;&nbsp;"Znao je, proklet bio", reče Bejs, pogledavši u plafon, a onda ponovo u mene. "Ponašao se kao dete čije će prljave, male tajne uskoro biti otkrivene. Znate li gde je on?"
<BR>&nbsp;&nbsp;&nbsp;&nbsp;&nbsp;Odmahnuh glavom.
<BR>&nbsp;&nbsp;&nbsp;&nbsp;&nbsp;"Ne znam ni ja. Ne mogu da ga dobijem preko radija, a niko na obali nije ga video." Bejs se zavali u stolici i prostreli pogledom Pita i Hamsuna. "Izlazite napolje", glasno im naredi. Oni brzo ustadoše, a krupna, crna žena isprati ih kroz vrata. "Afra, zatvori vrata za sobom i ostani i ti napolju."
<BR>&nbsp;&nbsp;&nbsp;&nbsp;&nbsp;"Da, ser", reče žena.
<BR>&nbsp;&nbsp;&nbsp;&nbsp;&nbsp;Bejs položi obe ruke na sto. "Sad smo jednaki. Prokleta sudbina onoga ko bude lagao."
<BR>&nbsp;&nbsp;&nbsp;&nbsp;&nbsp;"U redu", rekoh.
<BR>&nbsp;&nbsp;&nbsp;&nbsp;&nbsp;"Zavet se podrazumeva", dodade on, namršteno zureći u mene.
<BR>&nbsp;&nbsp;&nbsp;&nbsp;&nbsp;"Zavet se podrazumeva."
<BR>&nbsp;&nbsp;&nbsp;&nbsp;&nbsp;"Brion vam je napričao da sam ja kriv za čitavu zbrku, zar ne?" upita Bejs.
<BR>&nbsp;&nbsp;&nbsp;&nbsp;&nbsp;"Verujem da ste na svoju ruku tumačili neodređena uputstva."
<BR>&nbsp;&nbsp;&nbsp;&nbsp;&nbsp;Bejs isturi vilicu i zabaci glavu. "Je li vam Brion pokazao kakvu vojsku želi da stvori? Odnosno, da mu stvori majka semena? Je li vam pokazao nacrte za oružje vojnika-sciona?" Pažljivo je gledao moju reakciju.
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;Njegov izraz pretvori se u gađenje. "Hteo je da počne ispočetka. Hteo je da svi Lenkovi ljudi shvate šta nam je Lenk učinio. Sve što bi mu u tome pomoglo... bilo je opravdano. Želeli smo da stabilizujemo sve ljudske naseobine na Lamarkiji, da izmenimo planetu. Hrana je bila prvi uspeh. Vojnici scioni bili bi sledeći. Ali onda mu je umrla žena. To ga je slomilo. Mislio sam da je snažan, inače se ne bih udružio sa njim, ali to ga je slomilo."
<BR>&nbsp;&nbsp;&nbsp;&nbsp;&nbsp;Pošto sam ćutao, on nabra gornju usnu i poče da pucka jezikom. "Ako uništim ovu Lenkovu flotu za sledećih sat, šta ćete vi učiniti?"
<BR>&nbsp;&nbsp;&nbsp;&nbsp;&nbsp;Izbegao sam neposredan odgovor na pitanje; počeo sam da pričam o larvama majki semena i o truljenju sciona stare Hsie. "Svi u Naderviulu će gladovati", rekoh.
<BR>&nbsp;&nbsp;&nbsp;&nbsp;&nbsp;"Ako pustim Lenka da ode... ako učinim ono što vi smatrate časnim ili pravednim, šta ćete onda?"
<BR>&nbsp;&nbsp;&nbsp;&nbsp;&nbsp;"Nadervil će morati da se evakuiše. To će trajati mesecima. Mnogo ljudi će umreti, ali neće svi."
<BR>&nbsp;&nbsp;&nbsp;&nbsp;&nbsp;Bejs se zamisli nad tim, trljajući obraz kratkim, debelim prstom. Potom podiže jednu obrvu. "Šta biste vi uradili, da ste na mom mestu?"
<BR>&nbsp;&nbsp;&nbsp;&nbsp;&nbsp;"Zašto ste toliko ubijali?" uzvratih pitanjem.
<BR>&nbsp;&nbsp;&nbsp;&nbsp;&nbsp;Bejs se lako trže, ali izraz lica mu je ostao isti.
<BR>&nbsp;&nbsp;&nbsp;&nbsp;&nbsp;"Zašto ste ubijali odrasle?" upitah, menjajući pristup.
<BR>&nbsp;&nbsp;&nbsp;&nbsp;&nbsp;"Zbog iracionalne odanosti Lenku i svemu što on zastupa", reče on.
<BR>&nbsp;&nbsp;&nbsp;&nbsp;&nbsp;"Da, ali zašto ste ih ubijali?"
<BR>&nbsp;&nbsp;&nbsp;&nbsp;&nbsp;"Da okončam staro i započnem novo. Kako biste vi to učinili, da ste bili na mom mestu?"
<BR>&nbsp;&nbsp;&nbsp;&nbsp;&nbsp;"Zapravo, ne znate zašto ste naredili ubijanje, zar ne?"
<BR>&nbsp;&nbsp;&nbsp;&nbsp;&nbsp;Bejs spusti kapke i sad je ličio na sanjivu domaću životinju, psa ili ovcu. "Sudite mi. Jeste li sudili Brionu?"
<BR>&nbsp;&nbsp;&nbsp;&nbsp;&nbsp;"Nisam ja sudija", rekoh.
<BR>&nbsp;&nbsp;&nbsp;&nbsp;&nbsp;"Brion je verovao da nemate nikakvu moć", reče on. "Mislio je da ste slučajni ostatak nekog velikog, propalog poduhvata. Rekao sam mu da Heksamon ne radi tako. Nasmejao se i kazao mi da sam idealista. Ja mislim da samo treba da trepnete na pravi način, i svemu ovom doći će kraj. Zašto ne trepnete?"
<BR>&nbsp;&nbsp;&nbsp;&nbsp;&nbsp;Nisam odgovorio.
<BR>&nbsp;&nbsp;&nbsp;&nbsp;&nbsp;On je izbegavao da me gleda u oči, i primetih da se znoji. "Imam nešto za vas. Brion je tražio da dovedem na ovaj brod vaše pratioce, Ap Namovu i Rendala. Shvatio je da ste vi i Ap Nam ljubavnici. Oni su tu."
<BR>&nbsp;&nbsp;&nbsp;&nbsp;&nbsp;"Voleo bih da ih vidim", rekoh.
<BR>&nbsp;&nbsp;&nbsp;&nbsp;&nbsp;Bejs oštro kucnu po stolu člancima stegnutih ruku. "Sve bih dao da nisam uopšte došao ovamo. Napredovao bih među braniteljima Puta." Glas mu postade napet. "Nalazim se u mrtvaji, nemam kuda da odem. Kad mi je porodica umrla, imao sam samo Briona."
<BR>&nbsp;&nbsp;&nbsp;&nbsp;&nbsp;"Pokažite mi Širlu i Ervina", rekoh.
<BR>&nbsp;&nbsp;&nbsp;&nbsp;&nbsp;"Ako vam ih dam, i ako pustim flotu da ode, šta onda?"
<BR>&nbsp;&nbsp;&nbsp;&nbsp;&nbsp;Nisam oklevao da izgovorim polulaž. "Onda vas neću predati pravdi Heksamona."
<BR>&nbsp;&nbsp;&nbsp;&nbsp;&nbsp;"Gde ću živeti?"
<BR>&nbsp;&nbsp;&nbsp;&nbsp;&nbsp;"Kuda god možete da odete bez moje pomoći."
<BR>&nbsp;&nbsp;&nbsp;&nbsp;&nbsp;Bejs se zamisli. "Možete da uzmete ovaj brod. Grozno ga je održavati. Ja bih uzeo jednu Lenkovu škunu i posadu od deset ljudi. Deset će mi biti dovoljno. Ako hoćete, potopiću ovaj brod."
<BR>&nbsp;&nbsp;&nbsp;&nbsp;&nbsp;"Trebaće nam svi brodovi", rekoh.
<BR>&nbsp;&nbsp;&nbsp;&nbsp;&nbsp;Njegovo nekada rumeno lice sada je dobilo boju bajate kaše. Bejs me pogleda u oči. "Mali brod. Čamac. Kuda mi predlažete da pođem?"
<BR>&nbsp;&nbsp;&nbsp;&nbsp;&nbsp;"Nije me briga", rekoh.
<BR>&nbsp;&nbsp;&nbsp;&nbsp;&nbsp;"Znate, Lenk je možda bombardovao sopstvenu decu", promrmlja Bejs. "Možda su držana u u Nadervilu, zaštite radi."
<BR>&nbsp;&nbsp;&nbsp;&nbsp;&nbsp;"Jesu li?"
<BR>&nbsp;&nbsp;&nbsp;&nbsp;&nbsp;"Da sam se setio, naredio bih da ih drže ovde, ali kad je napad počeo, bio sam šezdeset milja daleko, na moru. Išao sam za Džakartu, a potom za Atinu."
<BR>&nbsp;&nbsp;&nbsp;&nbsp;&nbsp;Odmahnuh glavom.
<BR>&nbsp;&nbsp;&nbsp;&nbsp;&nbsp;"Ostaću ovde na Lamarkiji, šta god se desilo. Nećete dozvoliti da me vrate u Put."
<BR>&nbsp;&nbsp;&nbsp;&nbsp;&nbsp;"U redu", rekoh.
<BR>&nbsp;&nbsp;&nbsp;&nbsp;&nbsp;Bejs podiže ruke sa stola. Neka mi Zvezda, Sudbina i Pneuma budu milostivi, rukovao sam se sa tim čovekom.
<BR>
<BR>&nbsp;&nbsp;&nbsp;&nbsp;&nbsp;Širla i Rendal stajali su u senci zadnjeg topa, sa tri stražara u smeđem i sivom, a Pit i Hamsun čekali su u blizini. Pođoh ka zadnjoj palubi. Širla me ugleda i potrča napred. Niko nije pokušao da je zaustavi. Zgrabila me je, i ja je čvrsto stegnuh, zagnjurivši lice u njen vrat i oznojenu kosu. Nismo ništa govorili.
<BR>&nbsp;&nbsp;&nbsp;&nbsp;&nbsp;"Jesi li i ti zarobljenik?" konačno upita ona.
<BR>&nbsp;&nbsp;&nbsp;&nbsp;&nbsp;"Mislim da nisam", rekoh.
<BR>&nbsp;&nbsp;&nbsp;&nbsp;&nbsp;"Hoćemo li se sada vratiti u Liz? Stalno pričaju da nikako ne možemo ostati ovde, da je ekos bolestan."
<BR>&nbsp;&nbsp;&nbsp;&nbsp;&nbsp;Znači, vest se širila po brodu. Pitao sam se mogu li Bejs i Brion uošte ostati živi.
<BR>&nbsp;&nbsp;&nbsp;&nbsp;&nbsp;"Nadam se da možemo da pođemo, i to brzo", rekoh. "Ima još mnogo posla. Mnogo priprema."
<BR>&nbsp;&nbsp;&nbsp;&nbsp;&nbsp;"Nema magije?" upita ona.
<BR>&nbsp;&nbsp;&nbsp;&nbsp;&nbsp;Odmahnuh glavom. "Bojim se da nema."
<BR>&nbsp;&nbsp;&nbsp;&nbsp;&nbsp;"Samo ti?"
<BR>&nbsp;&nbsp;&nbsp;&nbsp;&nbsp;"Samo ja", rekoh.
<BR>&nbsp;&nbsp;&nbsp;&nbsp;&nbsp;Rendal priđe bliže da nam se pridurži. "Nadam se da će i to biti dovoljno", reče.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
