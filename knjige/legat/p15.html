<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Nebo na istoku postalo je žućkasto, potom bakarno, i onda poče da širi bledoplavu boju ka zapadu. Nekoliko poslednjih ostataka oblaka povuklo se ka jugu, nad nama nije ostao nijedan. Mirno vreme kakvo uvek ostaje iza zveri-oluje postajalo je promenljivije.
<BR>&nbsp;&nbsp;&nbsp;&nbsp;&nbsp;Video sam svoje drugove, otrgnuti ostatak 'Obazrivog', nešto jače talase oko nas, oštrinom kao na preciznom crtežu, a svaka linija kao da je blago pulsirala i šuštala mi u ušima. Bio sam potpuno uveren da nećemo umreti. Ovde se igrala velika drama, a mi smo bili u njenom središtu: otvarač kapija smestio me je u izuzetno zanimljiv događaj, u očovečenje Lamarkije. Ljudi će nastaniti planetu tačno do polovine njenih mogućnosti; čovekolika bića popuniće drugu polovinu. Granica će biti na polutaru. Odabrao sam severni deo za ljude, da bih izbegao zabune. Kao da sam čuo Šimčiska kako mi priča pojedinosti. Vreme se pobrkalo i neki događaji dešavali su se pre nego što bi došlo njihovo vreme u nizu sekundi, a neki su se dešavali kasnije.
<BR>&nbsp;&nbsp;&nbsp;&nbsp;&nbsp;Zakasnio je Salapov promukli uzvik da vidi brod. Naravno da vidi, pomislih. To je neizbežno. Ako nećemo umreti, mora doći brod.
<BR>&nbsp;&nbsp;&nbsp;&nbsp;&nbsp;"Jedan, dva, tri", govorio je on. "Četiri broda. Dva parobroda i dve škune, sa jarbolima napred i nazad... Mora da su iz Atine. Oni tamo vole škune."
<BR>&nbsp;&nbsp;&nbsp;&nbsp;&nbsp;Nezainteresovano pogledah u pravcu njegovog prsta. Dve pruge dima dizale su se visoko nad hladnim, nepomičnim morem, a za njima, možda vučeni, jedara mlitavih ili savijenih, još dva jedrenjaka. Bili su sasvim blizu - možda na milju od nas. Salap ustade. Šatro ga povuče za iscepane crne pantalone, moleći da sedne.
<BR>&nbsp;&nbsp;&nbsp;&nbsp;&nbsp;"Ako imaju parobrode, znači da su brionisti", govorio je Šatro, saginjući se.
<BR>&nbsp;&nbsp;&nbsp;&nbsp;&nbsp;"Oni su nam jedina nada, ko god da su", reče Rendal i nespretno ustade, opasno zanjihavši splav, da se pridruži Salapovom mahanju.
<BR>&nbsp;&nbsp;&nbsp;&nbsp;&nbsp;Širla ih je gledala, otvorenih usta da joj suve usne ne bi pucale pri svakom dodiru. Izgledali smo jezivo, pokriveni belom pokoricom soli, kose ukrućene i uspravljene.
<BR>&nbsp;&nbsp;&nbsp;&nbsp;&nbsp;"Neće nas videti", očajno reče Šatro.
<BR>&nbsp;&nbsp;&nbsp;&nbsp;&nbsp;"Okreću se", reče Rendal i iskezi se na nas kao dečačić koji je ugledao oca kako stiže kući.
<BR>&nbsp;&nbsp;&nbsp;&nbsp;&nbsp;"Verujem da su nas videli", složi se Salap.
<BR>&nbsp;&nbsp;&nbsp;&nbsp;&nbsp;Sve neizbežno.
<BR>
<BR>&nbsp;&nbsp;&nbsp;&nbsp;&nbsp;Brodovima je trebalo pola sata da nas okruže i pošalju čamac za spasavanje da nas pokupi. Parobrodi su imali po stotinu metara dužine i oko dvadeset pet metara širine: bili su to najveći brodovi koje sam ikada video na Lamarkiji. Njihovo prostrano, ispupčeno, belo obojeno korito bilo je načinjeno od debelih dasaka, ali veći deo površine prekrivale su dugačke metalne trake. Svaki brod imao je dvocevne topove napred i pozadi, i po jedan dimnjak. Iznutra se čula moćna tutnjava snažnih motora. Brodovi su bili kabasti i nimalo lepi, ali izgledali su izdržljivo.
<BR>&nbsp;&nbsp;&nbsp;&nbsp;&nbsp;Kraj ograda od konopca stajali su muškarci i žene u sivim i crnim uniformama, gledajući nas i pričajući među sobom dok su sa jedne škune spuštali čamac.
<BR>&nbsp;&nbsp;&nbsp;&nbsp;&nbsp;Škune su opustile tegljačke kablove. Vetar je jačao, i posada je postavljala široka jedra, spremajući se za dalji put čim nas ukrcaju. Škune su bile uže od 'Obazrivog', ali nisu bile toliko široke, i izgledale su brze, nalik na vitke hrtove u poređenju sa parobrodima, snažnim mastifima širokih grudi.
<BR>&nbsp;&nbsp;&nbsp;&nbsp;&nbsp;Kad se čamac približio, Širla kleče na daske, ruku prekrštenih na grudima. U čamcu je bilo pet osoba, četvoro veslača i punačak muškarac na pramcu, sav u belom i sa malom crnom kapom.
<BR>&nbsp;&nbsp;&nbsp;&nbsp;&nbsp;Parobrodi su na belom pramcu imali brojeve, '34' i '15', ali ne i ime. Škune su se zvale 'Koragos' i 'Krava'. Činilo mi se da tako lepom brodu ne odgovara ime 'Krava'.
<BR>&nbsp;&nbsp;&nbsp;&nbsp;&nbsp;Debeljko nam mahnu sa pramca, veselo se smešeći. "Koji brod i iz koje luke?" upita kad su prišli na dvadeset metara.
<BR>&nbsp;&nbsp;&nbsp;&nbsp;&nbsp;"'Obazrivi', iz Kalkute", reče Rendal.
<BR>&nbsp;&nbsp;&nbsp;&nbsp;&nbsp;"Šta se desilo?"
<BR>&nbsp;&nbsp;&nbsp;&nbsp;&nbsp;"Potonuli u oluji", objasni Rendal.
<BR>&nbsp;&nbsp;&nbsp;&nbsp;&nbsp;"Kada?" upita čovek, sa licem punim saosećanja.
<BR>&nbsp;&nbsp;&nbsp;&nbsp;&nbsp;"Juče. Možda prekjuče."
<BR>&nbsp;&nbsp;&nbsp;&nbsp;&nbsp;"Tri drveta, puna jedra?" upita čovek.
<BR>&nbsp;&nbsp;&nbsp;&nbsp;&nbsp;"Da", reče Rendal.
<BR>&nbsp;&nbsp;&nbsp;&nbsp;&nbsp;"Videli smo vas, a videli smo i oluju. Užasna stvar. Izvukli smo se iz njenih kandži baš kad smo vas izgubili iz vida."
<BR>&nbsp;&nbsp;&nbsp;&nbsp;&nbsp;"Vaši brodovi?" upita Rendal, baš kad je čamac pristao uz naš splav. "Nismo videli škune."
<BR>&nbsp;&nbsp;&nbsp;&nbsp;&nbsp;"Bili smo pozadi. Parobrodi izgledaju ružno, ali su brzi, pogotovo kad nema vetra."
<BR>&nbsp;&nbsp;&nbsp;&nbsp;&nbsp;"Ko ste vi?" upita Šatro.
<BR>&nbsp;&nbsp;&nbsp;&nbsp;&nbsp;"Iz Atine smo", reče debeljko; kao da mu je bilo neprijatno. "Idemo za Nadervil. Parobrodi su pratnja. Povučeni su sa položaja oko Džakarte, koliko sam shvatio. Ja se zovem Čarls Ram Keo." Pružio je ruku i Rendal je protrese. Potom su nam pomogli da se ukrcamo. Tek kad smo se našli u čamcu, videli smo koliko je naš splav bio slab. No, to je bilo poslednje što ćemo videti od 'Obazrivog', i kad su nas veslači povukli ka 'Koragosu', osetih tugu. Širla je ostala blizu mene, prihvativši čašu vode iz vrča, dok se sitna ženica zabrinutog lica raspitivala za naše zdravlje, šta smo imali za jelo, i svašta još. To je bila Julija Sand, brodski lekar na 'Koragosu'.
<BR>&nbsp;&nbsp;&nbsp;&nbsp;&nbsp;"Ne bi nas potopili", mrmljao je Šatro. Salap se strašno uozbiljio i ućutao. Pitao sam se da li je primetio nešto što je nama promaklo.
<BR>&nbsp;&nbsp;&nbsp;&nbsp;&nbsp;Rendal je bio sav razdragan. "Vi ste pravi poklon vetrova", reče Keo, pijući iz šolje prema uputstvu: malim gutljajima.
<BR>&nbsp;&nbsp;&nbsp;&nbsp;&nbsp;Već smo se približili većoj škuni kad se Salap saže da mi šapne na uho: "'Koragos' znači horovođa. To je brod Sposobnog Lenka."
<BR>&nbsp;&nbsp;&nbsp;&nbsp;&nbsp;Potom se povukao. Keo i Rendal načuli su njegov šapat, i debeljko kao da se još više postideo. "Moraćete da pođete sa nama, naravno", reče. "Verovatno znate šta se dešava."
<BR>&nbsp;&nbsp;&nbsp;&nbsp;&nbsp;"Je li Lenk na brodu?" upita Rendal.
<BR>&nbsp;&nbsp;&nbsp;&nbsp;&nbsp;"Jeste", reče Keo.
<BR>&nbsp;&nbsp;&nbsp;&nbsp;&nbsp;"Ide u Nadervil... Da pregovara sa Brionom", dodade Salap.
<BR>&nbsp;&nbsp;&nbsp;&nbsp;&nbsp;Keo nije odgovorio.
<BR>&nbsp;&nbsp;&nbsp;&nbsp;&nbsp;Popeli su nas na palubu u nosiljkama i smestili po palubi. Ostali brodovi već su pošli dalje. Sada su se razvili preko više od milje vode, a parobrodi su prednjačili.
<BR>&nbsp;&nbsp;&nbsp;&nbsp;&nbsp;Lenk ide na pregovore.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
