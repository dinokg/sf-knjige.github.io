<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Krajem četvrte nedelje, Martino ostrvo ležalo je na tri milje pred nama i videlo se kroz paperjaste večernje oblake kao ogromna testera od šest neravnih planina. Glavno ostrvo bilo je spojeno sa drugima, manjim, na istoku i zapadu, preko tamnih rtova, dajući ukupnoj masi izgled ptice sa paperjastom glavom prostrtom po moru, sa krilima mlitavo opuštenium, jedva podignutih vrhova.
<BR>&nbsp;&nbsp;&nbsp;&nbsp;&nbsp;'Obazrivi' se polako približavao preko peščanih plićaka naizgled bez ikakvog života, sa gornjim jedrima i krmenim jarbolom napetim od stalnog vetra, dok su sva ostala bila spuštena. More je bilo mirno i tamnoplavo miljama oko nas.
<BR>&nbsp;&nbsp;&nbsp;&nbsp;&nbsp;Ušli smo u zaklonjene vode oko Martinog ostrva i približavali se jugoistočnoj obali, jedinom bezbednom mestu za iskrcavanje čamcem na glavno planinsko ostrvo. Da smo pokušali da se iskrcamo na ravne obale ili rtove i da otpešačimo u unutrašnjost, naišli bismo na vrlo negostoljubiv i neravan teren; to je uvideo Jidermajer prilikom prve posete, a Bejker i Šulago su i proverili.
<BR>&nbsp;&nbsp;&nbsp;&nbsp;&nbsp;Većina posade je gledala kako se približavamo ostrvu, raspoređeni po konopima, jarbolima i palubi, dok su na pramčanoj nadgradnji bili zapovednik i istraživači. Kapetan je smestio na palubu svoju sklopivu stolicu i gledao je obalu i planine kroz dvogled. Širla, Šimčisko i Iber izgledali su vrlo ozbiljno.
<BR>&nbsp;&nbsp;&nbsp;&nbsp;&nbsp;"Šta ne valja?" upitah.
<BR>&nbsp;&nbsp;&nbsp;&nbsp;&nbsp;Šimčisko sleže ramenima i odmahnu glavom uz dubok uzdah. "Martino ostrvo nas ne poznaje", reče. "Tek treba da se predstavimo."
<BR>&nbsp;&nbsp;&nbsp;&nbsp;&nbsp;Iber je mračno klimao glavom. "Uzorkovači nisu uvek isti", reče. "Nisu uvek mali. Nisu uvek nežni."
<BR>&nbsp;&nbsp;&nbsp;&nbsp;&nbsp;"Glupost", odvrati Širla. "Svaki ekos je učtiv."
<BR>&nbsp;&nbsp;&nbsp;&nbsp;&nbsp;Taj izraz bio je omiljen među useljenicima, koji su dobrim delom idealizovali predele i ekose. Već su imali neku vrstu mitologije. "Mnoge majke života", govorilo se, "uvek su učtive, uvek nežne."
<BR>&nbsp;&nbsp;&nbsp;&nbsp;&nbsp;"Moj otac je pričao drugačije", primeti Kisbeg. On i Ridl upravo su sišli sa glavnog drveta. Obojica su se progurala kroz posadu do ograde i sad su stajala sa nama. "Jidermajer je ovde izgubio tri člana posade. Niko nije mogao da ih nađe. Moj otac je plovio sa Jidermajerom."
<BR>&nbsp;&nbsp;&nbsp;&nbsp;&nbsp;Upitali smo se zašto nam to nije ranije rekao.
<BR>&nbsp;&nbsp;&nbsp;&nbsp;&nbsp;"Tako je. Dva muškaraca i jedna žena su nestali, i moj otac kaže da su uzeti za uzorke."
<BR>&nbsp;&nbsp;&nbsp;&nbsp;&nbsp;"Zašto nam nisi ranije rekao za oca?" upita Iber.
<BR>&nbsp;&nbsp;&nbsp;&nbsp;&nbsp;"Ne ponosi se baš mnome. Ja sam klovn."
<BR>&nbsp;&nbsp;&nbsp;&nbsp;&nbsp;Šimčisko frknu. Ridl i Iber bili su saosećajniji.
<BR>&nbsp;&nbsp;&nbsp;&nbsp;&nbsp;"Ne, znam šta sam, a to zna i on", reče Kisbeg. "Ali tako sam i dobio mesto na 'Obazrivom'. Ne mora svaka zona da bude slatka kao Liz", mračno zaključi on. "Treba da se oslanjamo na tuđa iskustva."
<BR>&nbsp;&nbsp;&nbsp;&nbsp;&nbsp;Širla je odmahivala glavom; nije je ubedio.
<BR>&nbsp;&nbsp;&nbsp;&nbsp;&nbsp;Glasine su se brzo pronele. Dok smo se približavali istočnoj obali, jedreći kroz plitku, beživotnu vodu, strepnja posade je rasla. Nismo mogli da vidimo nijedan scion, čak ni sa nekoliko stotina metara rastojanja; prostor između središta ostrva i rtova predstavljao je peščanu pustinju.
<BR>&nbsp;&nbsp;&nbsp;&nbsp;&nbsp;Dok smo se pripremali za boravak na ostrvu, pomagao sam Salapu da poređa opremu u veliki čamac.
<BR>&nbsp;&nbsp;&nbsp;&nbsp;&nbsp;"Čujem da nemaš jaku porodicu", reče Salap, pomažući mi da unesem u čamac dve kutije sa teglicama za uzorke.
<BR>&nbsp;&nbsp;&nbsp;&nbsp;&nbsp;"Nemam", rekoh.
<BR>&nbsp;&nbsp;&nbsp;&nbsp;&nbsp;On je bio onizak, sa licem kao stvorenim za sarkazam, tamnih očiju nad snažnim jagodicama premazanim crnim ružom, sa pažljivo podšišanom bradicom i sa četvrtastim ostrvcima kose izdvojenim na slepoočnicama zbog kratkog šišanja, nalik na ostrva. Nosio je komotne crne pantalone i dugačak crni kaput koji kao da je bio preveliki za to sitno telo. "Zapovednik mi reče da brzo učiš." Pogledao me je sa izrazom istovremeno nezainteresovanim i izazivačkim, kao da me čika da se pobunim - ili kao da pokušava da me provocira. "I pristao sam da te primim."
<BR>&nbsp;&nbsp;&nbsp;&nbsp;&nbsp;"Počastvovan sam", rekoh, penjući se lestvicama u čamac, još učvršćen na palubi, i pažljivo spuštajući kutiju sa bočicama.
<BR>&nbsp;&nbsp;&nbsp;&nbsp;&nbsp;Potom smo utovarili žicom obmotanu kocku sastavljenu od lizbusnih kaveza, za male scione koje uhvatimo žive.
<BR>&nbsp;&nbsp;&nbsp;&nbsp;&nbsp;"Ipak", nastavi on, "biće protivljenja. Ako se budeš pravio važan, poslaću te nazad novajlijama. A kada nismo na obali i kada nemam posla za tebe, i dalje ostaješ mornar. Da li misliš da je tako pošteno?"
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"Dobro. Pratićemo prvu skupinu pri iskrcavanju." Obrisao je ruke peškirom i pogledao preko plavog mora ka Martinom ostrvu. "Šulago i Bejker rekli su da su centralno ostrvo i planina Jidermajer pokriveni gustom silvom. Nešto se promenilo. Možda nam neće trebati toliko kaveza..."
<BR>
<BR>&nbsp;&nbsp;&nbsp;&nbsp;&nbsp;'Obazrivi' je bacio sidro u malom zalivu tik ispod najvišeg ostrvskog vrha, planine Jidermajer. Sunce je zašlo za zapadna pribrežja i planine su bile crne na pozadini žutog večernjeg neba. Uključene su električne svetiljke, i paluba se pretvorila u skupinu blistavih zvezda na pozadini sivoplavog okeana i obrisa ostrva. Novajlije i mornari prve klase bili su oslobođeni dužnosti, pa su dokono sedeli po palubi, uživajući u toplom večernjem vazduhu, ali i dalje nervozno odmeravajući ogromnu tamu planine Jidermajer, ocrtane po ivici zvezdama i bledim trakama mesečine. Večera je poslužena na palubi kao neka vrsta svečanosti, i kapetan, oficiri i istraživači pridružili su se posadi na otvorenom.
<BR>&nbsp;&nbsp;&nbsp;&nbsp;&nbsp;Ostali istraživači primili su moje unapređenje glumeći ravnodušnost. "To se i moglo očekivati od Rendala i Salapa", rekao je Šatro Tornvilu kada je bio siguran da ću ga čuti. "Od deset dana, on je devet dana sav uštogljen i govori samo o pravilima. A onda deetog dana postane velikodušan kao kanta bez dna."
<BR>&nbsp;&nbsp;&nbsp;&nbsp;&nbsp;Posle večere, na glavnu palubu iznesen je vrč piva od vlakana. Sedeo sam kraj bočne ograde se Iberom, Majsnerom, Šimčiskom i Širlom. Klatarili smo nogama preko ivice broda, leđima okrenuti svetlosti, zagledani u tamu i osluškujući talase dok smo pijuckali slabo, gorko pivo, sa blagim ukusom na đumbir i beli luk. Sa noćne obale dopirala je tiha tutnjava talasa koji su se razbijali o obalu od crnog peska i lave.
<BR>&nbsp;&nbsp;&nbsp;&nbsp;&nbsp;Do sada nismo uopšte videli scione, čak ni na planinskim padinama, i to je brinulo kapetana. "Ovo ne valja", rekao je iz svoje stolice kad mu je Rendal dodao krčag. "Martino ostrvo imalo je u vreme Bejkera i Šulaga bogat i raznovrstan ekos, punu silvu sa obe strane ostrva. Mi nismo videli ništa. Izgleda kao da je čitavo ostrvo mrtvo." To kao da ga je uzbudilo. Obratio se Salapu, koji je stajao prekrštenih ruku na nekoliko koraka od njega. "Ovo će biti osnovna nauka, jasno i čisto, a, Mansure?"
<BR>&nbsp;&nbsp;&nbsp;&nbsp;&nbsp;"Hoće, ser", odgovori ovaj, smireno se smešeći.
<BR>&nbsp;&nbsp;&nbsp;&nbsp;&nbsp;"I biće, tako mi Dobrog Čoveka", promrmlja kapetan, a oči su mu blistale dok je otpijao iz krčaga. Olizao je usne, očito zadovoljan. "Pomislite samo, prijatelji..." Preleteo je preko palube srećnim pogledom, obuhvativši nas što smo sedeli kraj ogade, svoje istraživače, ostale novajlije koji su se izležavali, jeli i pili. "Koliko je naučnika, koliko je ljudi tokom bezbroj godina, imalo prilike da se bavi osnovnom naukom?"
<BR>&nbsp;&nbsp;&nbsp;&nbsp;&nbsp;"Nećemo samo raščišćavati sitne pojedinosti", reče Salap, prihvatajući kapetanovo oduševljenje.
<BR>&nbsp;&nbsp;&nbsp;&nbsp;&nbsp;Kapetan protrlja bradu. "Pijmo za ser Korezenovskog, izumitelja Puta", reče, podižući krčag. "Za njegovu smelost."
<BR>&nbsp;&nbsp;&nbsp;&nbsp;&nbsp;Posada je ćutke sedela, i svi su razgovori prekinuti u trenutku zbunjenosti i stida. Salap me pogleda u oči. Zanimala ga je moja reakcija koliko i mene njegova.
<BR>&nbsp;&nbsp;&nbsp;&nbsp;&nbsp;Tišinu je prekinuo Rendal. "I za Dobrog Lenka, koji je iskoristio Put onako kako ga treba koristiti, i prekinuo zlu lavinu sudbine i daha."
<BR>&nbsp;&nbsp;&nbsp;&nbsp;&nbsp;"Tako je!" reče kapetan i još više pocrvene. Podigao je krčag. "Za Dobrog Lenka, koji nas sve vodi!"
<BR>&nbsp;&nbsp;&nbsp;&nbsp;&nbsp;Posada se pridružila zdravici. Neprijatni trenutak ipak nije sasvim prošao. Večernje raspoloženje, pokrenuto toplim vetrom, prijatnim sjajem električnog svetla i krčagom piva ostalo je pokvareno, i posada je sad lutala palubom, obavljajući sitne poslove, pripremajući se da izvuku mreže na palubu i spavaju na toplom noćnom vazduhu.
<BR>&nbsp;&nbsp;&nbsp;&nbsp;&nbsp;Kad su se ostali smestili, Širla i ja smo još stajali kraj ograde, osluškujući talase. "Strašno smo zbunjeni, znaš", mrmljala je ona. "Ponekad bih volela da znam šta da mislim."
<BR>
<BR>&nbsp;&nbsp;&nbsp;&nbsp;&nbsp;Veliki čamac krenuo je u praskozorje. Salap je bio zapovednik; kapetan je ovog puta ostao na palubi, za slučaj da se ostrvo pokaže opasno. Očito mu se nije dopadala tolika opreznost, i dovikivao je Salapu podrobna uputstva za čim da traga, šta da zabeleži na obe tablice, i kada da se vrati sa prvim izveštajem. U čamcu su bili dvojica novajlija, Skop i Sking - neupadljivi tipovi koji su se retko dobrovoljno javljali za bilo šta, ali za ovu priliku odabrao ih je Rendal - i sam Rendal. Šatro, Tornvil i ja popunjavali smo postavu.
<BR>&nbsp;&nbsp;&nbsp;&nbsp;&nbsp;Čamac je prešao nekoliko stotina metara do uzane obale od crnog peska prošarane komadima otvrdle pene i izlomljenim komađem scionskih vlakana. Izvukli smo čamac iz plićaka na obalu, a zatim smo pošli gore-dole uzanom obalom, dok su nam glatka, staklasta zrna škripala pod nogama. Salap je naredio da prikupimo nekoliko kutija uzoraka - olupina i otpada ekosa sa svih krajeva Darvinovog mora. "Okean nam ih je besplatno doneo", rekao je.
<BR>&nbsp;&nbsp;&nbsp;&nbsp;&nbsp;Iza obale, vetrom izlokana litica visoka desetak metara pokazivala je sloj za slojem vulkanskog pepela, naizmenično sivog i crnog. Rendal i Šatro iščačkali su između slojeva nekoliko sasušenih ostataka sciona, starih možda više vekova. Iskopali smo te osetljive uzorke malim pijucima i lopatama - bile su to spržene, smeđe ljuske, žrtve drevnih erupcija istih onih vulkana koji su izgurali iz mora i rodili ovo ostrvo pre više hiljada godina.
<BR>&nbsp;&nbsp;&nbsp;&nbsp;&nbsp;"Ovoliko znamo o Lamarkiji", reče Salap, šutnuvši crnu pokoricu na vrhu litice. "Da je mlađa od Zemlje za milijardu godina, da je vulkanski aktivnija - ali pet stotina kilometara manja u prečniku. Bilo je mnogo manje kontinentalnih trenja nataloženih slojeva iz razdoblja krečnjačkih ostataka, školjkastih mikrofosila. Gotovo sve metalne rude su vulkanskog porekla. Kada bismo zaista želeli da nađemo bogate žile metalnih ruda, verovatno bismo morali da pogledamo pet hiljada metara ispod kontinenata ili duboko ispod talasa."
<BR>&nbsp;&nbsp;&nbsp;&nbsp;&nbsp;Ostavili smo sanduke sa isušenim scionima na obali, na nekoliko onižih, zaravnjenih gromada lave, kako bismo ih zaštitili od talasa. Iza litica koje su oivičavale obalu pružali su se blago ustalasani bregovi - drevne fumarole, izlokane od kiše i vetra - oko pola kilometra, sve do oštrih, strmih padina planine Jidermajer. Bregovi su bili prekriveni gromadama lave, šljakom i izlokanim slojevima izuvijane lave. Tlo je ipak bilo hladno, i iz pukotina se nije pojavljivala nikakva para.
<BR>&nbsp;&nbsp;&nbsp;&nbsp;&nbsp;Salap je razgledao planine, zamišljeno uvlačeći obraze. Pucnuo je jezikom, kao da osuđuje nekoga, i obratio se Rendalu i Šatru. "Kad su Šulago i Bejker bili ovde, sumpor se osećao i desetinama milja dalje, na moru. Sada je sve tako mirno i nema zadaha."
<BR>&nbsp;&nbsp;&nbsp;&nbsp;&nbsp;"Provešćemo pola sata pregledajući ovaj sektor", reče Rendal. "Najvažniji predmet potrage biće petridi." Pokazao nam je Bejkerov crtež pljosnatog sciona veličine šake kako se drži za lavu, ostavljajući za sobom bele tragove. Petridi ili kamenojedci služili su umesto lišaja i nalazili su se u svim ekosima, u raznim veličinama i bojama. "Takođe ćemo tražiti scionske ekskrete."
<BR>&nbsp;&nbsp;&nbsp;&nbsp;&nbsp;Izmet sciona - najčešće glatke okrugle pločice, retko se viđa u aktivnim ekosima zbog stalnog sakupljanja i čišćenja. Ako se ovaj ekos smanjuje, možda ćemo naći više izmeta - ili nimalo. "Pazite kako hodate. Šulago kaže da je ovo nesiguran teren - mnogo starih cevi lave i polupokrivenih rupa."
<BR>&nbsp;&nbsp;&nbsp;&nbsp;&nbsp;Raširili smo se po bregovima pod vrelim suncem. Uzeo sam šešir od vlakana i torbu za male uzorke.
<BR>&nbsp;&nbsp;&nbsp;&nbsp;&nbsp;Dvaput sam pao pre nego što sam se navikao na tlo, i odrao sam zglobove prstiju i kolena. Pomislio sam da bi najbolje mesto za traženje sciona bilo nekoliko stotina metara od obale. Zamislio sam ih kako se sunčaju između gromada. Pomisli na energiju. Ekos upravlja energijom kao i svaki organizam. Sunce, vazduh, voda, minerali... Scioni su posebno prilagođeni da iskoriste prednosti određenih niša za energiju i sirove materijale.
<BR>&nbsp;&nbsp;&nbsp;&nbsp;&nbsp;Prateći staze crnog peska kroz lavirint izlomljene lave, zavirivao sam u senke, preturao pesak đonovima, kopao po nekoliko centimetara malom lopatom. Ništa. Kada je prošlo pola sata, okupili smo se na obali. Salap je zaklonio oči od sunca i opustio usne pred našim praznim torbama.
<BR>&nbsp;&nbsp;&nbsp;&nbsp;&nbsp;"Pa, ekos se krije ili..." Slegnuo je ramenima, ne želeći da glasno nagađa. "Poći ćemo Šulagovom stazom, nije daleko odavde, ako je još označena. Postoji mala, zaklonjena dolina u podnožju planine Jidermajer. Ima da se pentra, ali verujem da možemo stići tamo i nazad pre nego što se kapetan uznemiri." Značajno nas je pogledao, pomalo zaverenički, pomalo kao krivac. Shvatio sam da tu postoji neka vrsta suparništva - Salap je hteo da istražuje ostrvo po svom sistemu.
<BR>&nbsp;&nbsp;&nbsp;&nbsp;&nbsp;Dok smo silazili obalom i tražili početak staze, Šatro je podigao komad kožaste materije i dodao je ostalima da razgledaju. Bila je tamnosmeđa, toliko osušena da je ličila na ksilu, ali i dalje su se videle probušene rupice sa nitima provučenim kroz njih.
<BR>&nbsp;&nbsp;&nbsp;&nbsp;&nbsp;"Deo cipele", reče Rendal.
<BR>&nbsp;&nbsp;&nbsp;&nbsp;&nbsp;"Nije scion", dodade Šatro.
<BR>&nbsp;&nbsp;&nbsp;&nbsp;&nbsp;"Kakvo razočarenje", reče Salap, žalosno odmahujući glavom. "Šta li se ovde desilo?"
<BR>
<BR>&nbsp;&nbsp;&nbsp;&nbsp;&nbsp;Nismo našli nikakve oznake za put, ali peščana staza između gromada kao da je obećavala. Penjala se uz planinsku stranu i krivudala oko stenja.
<BR>&nbsp;&nbsp;&nbsp;&nbsp;&nbsp;"Ovo je Šulagov put, ali arborida nema", reče Salap, pokazujući prazne kamene krugove i kupasta udubljenja u tlu sa obe strane. "Dok su arboridi bili tu, potiskivali su stenje u stranu i ukorenjavali se... Otišli su nekuda, ili su izumrli."
<BR>&nbsp;&nbsp;&nbsp;&nbsp;&nbsp;Išli smo stazom stotinak metara, oko jedne velike gromade, a zatim kroz hrpu manjih, od kojih su neke bile nagomilane u lukove iznad staze. Sunce mi je grejalo ruke i osećao sam kako mi se kosa pod šeširom znoji. Bio sam žalostan i sanjiv.
<BR>&nbsp;&nbsp;&nbsp;&nbsp;&nbsp;Posle četiri kilometra, preko obližnjeg grebena provirilo je nekoliko tamnoplavih stabljika. "Konačno", reče Rendal. "Nešto živo."
<BR>&nbsp;&nbsp;&nbsp;&nbsp;&nbsp;Iza uzbrdice nalazila se skupinica malih, zdepastih, palmolikih arborida. Šiljasto lišće širilo se u krug, nalik na krznene kape. Prozirno smeđe korenje stvaralo je mreže preko tla između arborida, a duž korenja gamizali su blistavo narandžasti vermidi - crvoliki scioni, dužine oko četiri centimetra.
<BR>&nbsp;&nbsp;&nbsp;&nbsp;&nbsp;Pošli smo duž ivice ove bedno male i siromašne silve. Rendal, Šatro i Salap brzo su pregledali scione i uneli zabeleške na Salapovu tablicu. Nijedan scion nije mi bio poznat sa crteža i fotografija koje su ostavili Jidermajerov i Bejker-Šulagov pohod.
<BR>&nbsp;&nbsp;&nbsp;&nbsp;&nbsp;"Velike razlike", reče Salap. "Pretapanje i stvaranje novih sciona. Ostrvo više nije gostoljubivo."
<BR>&nbsp;&nbsp;&nbsp;&nbsp;&nbsp;"Suparništvo?" brzo upita Šatro. "Rat... seksanje?"
<BR>&nbsp;&nbsp;&nbsp;&nbsp;&nbsp;Salap pogleda u nebo i odmahnu glavom. "Na Martinom ostrvu postojao je samo jedan ekos, a nalazimo se na hiljadu milja od Elizabetine Zemlje, i hiljadu i po od Hsie. Scioni iz morskih ekosa drže se blizu ostrva i kontinentalnih obala, osim onih nesrećnika koji zalutaju... a i Šulago i Bejker i Jidermajer rekli su da ekos Maritnog ostrva preovlađuje čitavom zonom, čak i na stotinu milja od kopna. Bio je dobro utvrđen. Otkuda bi moglo biti seksanja, a kamoli preuzimanja?"
<BR>&nbsp;&nbsp;&nbsp;&nbsp;&nbsp;Šatro se još nadao da će njegova zamisao biti moguća, ako ne i tačna. "Videli smo trkače iz Petena - ili možda iz Hsie ili Efraine zemlje. Zašto su bili tako daleko, osim ako je zona osetila mogućnost?"
<BR>&nbsp;&nbsp;&nbsp;&nbsp;&nbsp;"Kakvu mogućnost?" upita Salap, nervirajući se. "Ovo je prazno, ser Šatro! Zona se ovde smanjnila. U opadanju je."
<BR>&nbsp;&nbsp;&nbsp;&nbsp;&nbsp;"Starost", predložih, delom i zato da bih odvratio Salapa od napada na nesrećnog Šatra. Salap ponovo prevrnu očima, ali oćuta i zađe među arboride, sve do dna male doline.
<BR>&nbsp;&nbsp;&nbsp;&nbsp;&nbsp;Vazduh je u senci bio svežiji i vlažniji. Nije imao nikakav poseban miris. U prolazu sam dodirivao stabla i lišće, ali stome se nisu otvarale; izgleda da su postojale samo ove dve vrste sciona, nepoznati arboridi i vermidi.
<BR>&nbsp;&nbsp;&nbsp;&nbsp;&nbsp;"Nismo uzorkovani", reče Rendal kada smo se približili najnižem delu doline, oko pola kilometra od uzbrdice.
<BR>&nbsp;&nbsp;&nbsp;&nbsp;&nbsp;"To mi ne nedostaje", reče Šatro.
<BR>&nbsp;&nbsp;&nbsp;&nbsp;&nbsp;"Svejedno, važno je", reče Rendal. "Ekos možda više nije radoznao. To mi se prvi put dešava."
<BR>&nbsp;&nbsp;&nbsp;&nbsp;&nbsp;"Tek smo nekoliko minuta ovde", reče Šatro, osvrćući se. "Možda čekaju pravi trenutak."
<BR>&nbsp;&nbsp;&nbsp;&nbsp;&nbsp;Staza se proširila u peščanu zaravan. U samom središtu zaravni, zid od lave visok oko metra okruživao je bistro, svetlucavo jezerce. Na jednom kraju videlo se talasanje izvora, i površina se talasala nad crnim peskom, blistajući pod jakim suncem. Od izvora do šumice bili su poređani manji komadi crvenkaste lave, označavajući stazu.
<BR>&nbsp;&nbsp;&nbsp;&nbsp;&nbsp;"Ovo nisu scioni", reče Rendal. "Ovde neko živi."
<BR>&nbsp;&nbsp;&nbsp;&nbsp;&nbsp;Pošli smo označenom stazom nazad u šumu. Na pedeset koraka od izvora nalazila se tamnosiva, prilično ofucana kućica na niskim stubovima, okružena ružičastim i sivim arboridima. Krov je bio načinjen od nekakve crne kože, kao i zidovi; ostatak kockaste, nimalo ljupke građevine bio je od slojeva i stubova ružičaste ksile.
<BR>&nbsp;&nbsp;&nbsp;&nbsp;&nbsp;Na zvuk naših glasova, na uzanoj verandi pojavila se žena, odevena u vrećastu, smeđu haljinu, bledog lica, sa dugačkom, prosedom, crnom kosom. Procenio sam da joj je oko sedamdeset godina. Stajala je sa rukama na ogradi, zureći u nas bledoplavim očima. Koža joj je bila tamna, udovi mršavi, i micala je usnama kao da traži reči.
<BR>&nbsp;&nbsp;&nbsp;&nbsp;&nbsp;"Ja sam Liazin Trej Nimcijan", rekla je kreštavim glasom. Nakašljala se i ponovila ime. "Živim ovde. Šta želite?"
<BR>&nbsp;&nbsp;&nbsp;&nbsp;&nbsp;"Jeste li sami?" upita Rendal.
<BR>&nbsp;&nbsp;&nbsp;&nbsp;&nbsp;"Ne želimo da vas uznemirimo, ser Nimcijan", reče Salap, spustivši ruku Rendalu na rame. "Čast mi je da vas upoznam. Nisam znao da ste još tu." Okrenuo se i šapnuo nešto Rendalu na uho.
<BR>&nbsp;&nbsp;&nbsp;&nbsp;&nbsp;Žena nas je gledala jedno po jedno, raširenih očiju. "Muž mi je umro pre pet godina. Otad sam sama. Ljudska lica i glasovi me zbunjuju."
<BR>&nbsp;&nbsp;&nbsp;&nbsp;&nbsp;Salap nas je zvanično predstavio, a onda nam je objasnio. "Za ser Liazin Trej Nimcijan i ser Ješovu Nak Rasika se smatralo da su mrtvi. Oni su bili istraživači u pohodi Bejkera u Šulaga."
<BR>&nbsp;&nbsp;&nbsp;&nbsp;&nbsp;"Nismo ostali svojom voljom", reče Nimcijan. Pružila je ruke. "Imate li brod? Naravno, svakako ga imate. Veoma bih volela da vidim brod, da... večeram sa kapetanom?"
<BR>&nbsp;&nbsp;&nbsp;&nbsp;&nbsp;"Bila bi nam čast", reče Salap i nakloni se.
<BR>
<BR>&nbsp;&nbsp;&nbsp;&nbsp;&nbsp;To veče je većina posade imala za večeru najbolje što je kuvar Frej mogao da ponudi na 'Obazrivom'. Sedeo sam za stolom kraj kapetanovog, zajedno sa Rendalom, prvim oficirom i mlađim istraživačima, uključujući i Šatra. Nimcijan je sedela sa kapetanom, Salapom i Talijom Raj Diem i Širlom, koje su bile pozvane da pomognu gošći da se prijatno oseća. Zaista, žene su dobar deo večeri provele ugađajući gošći kao što bi ugađale svakom poštovanom starcu. Liazion Nimcijan je, izgleda, pala u trans pre nego što je večera i počela.
<BR>&nbsp;&nbsp;&nbsp;&nbsp;&nbsp;"Tako dugo..." uzdahnula je kad je sela u čelo stola. "Ovo mi izgleda tako čudesno elegantno. Prošle su godine otkako sam poslednji put jela ljudsku hranu... Hleb! I toliko novosti! Naprosto ne mogu da poverujem šta sam sve propustila."
<BR>&nbsp;&nbsp;&nbsp;&nbsp;&nbsp;"Vaša priča mora da je neobična", reče kapetan.
<BR>&nbsp;&nbsp;&nbsp;&nbsp;&nbsp;Ona se ponosno uspravi. "Živim na našem ostrvu već dvanaest godina. Prve godine bile su dobre, ali otkako je moj Ješova umro... uglavnom sam radila." Nagnula se ka kapetanu. "Idete stopama Bejkera i Šulaga. Oplovićete svet."
<BR>&nbsp;&nbsp;&nbsp;&nbsp;&nbsp;"Tako je", reče kapetan.
<BR>&nbsp;&nbsp;&nbsp;&nbsp;&nbsp;"To objašnjava ser Salapa i njegovo čudesno zanimanje za Martino ostrvo. Ko bi inače toliko skrenuo sa puta da bi posetio ovako usmaljeno mesto? E, onda, imam da ispričam priču, svima vama. To je priča o tajnama, i o smrti jedinog živog bića koje sam upoznala i zavolela, osim mog muža. Sutra ću vam pokazati gde se sve to desilo, a večeras i sutra pokušaću da vam objasnim zašto."
<BR>&nbsp;&nbsp;&nbsp;&nbsp;&nbsp;Posle jela izišli smo na palubu da sedimo pod dvostrukim zvezdanim jarmom i da slušamo priču ser Nimcijan.
<BR>&nbsp;&nbsp;&nbsp;&nbsp;&nbsp;"Kada sam se prudružila pohodu Bejkera i Šulaga, bila sam agro - stručnjak za gajenje. Naučila sam kako da negujem zemaljske useve, a da ne uznemirim ekos i ne izazovem njegovu odbrambenu reakciju... To se sada, pretpostavljam, retko dešava, ali onda je bilo prilično često. Sponzor mi je bio Ješova, i on mi je ubrzo postao i muž. Ješova." Tiho je ponovila ime, blago se smešeći. "Mislio je da ću moći da naučim Šulaga i Bejkera po nečemu o specijalizaciji u populacijama ekosa.
<BR>&nbsp;&nbsp;&nbsp;&nbsp;&nbsp;Uputili smo se na more sa dva broda, zvali su se 'Hano' i 'Himilko'. Bili su manji od ovog, i manje opremljeni. Bejker i Šulago sada su za mnoge sigurno junaci i mučenici. Tek što sam saznala da se nikada nisu vratili... Da je samo Čuki uspeo da se vrati sa manjim brodom." Zastala je i nekoliko puta duboko uzdahnula, kao da želi da se smiri. Nesvesno je masirala jednom rukom smeđu, naboranu kožu na vratu, i pribirala misli. "Čini mi se da to nije bilo davno. Poslednjih godina moj život je postao prilično jednoličan.
<BR>&nbsp;&nbsp;&nbsp;&nbsp;&nbsp;Znate kakvo je bilo naše putovanje od Atine do severnog kontinenta, gde nema nikakvih ekosa, a odatle do Hsie. Jedrili smo duž zapadne obale Hsie, a potom na jug do Kukovih brzaka, i našli smo prolaz kroz njih... otkrili smo još šest zona na Kukovim ostrvima, male, sasvim jednostavne ekose, u poređenju sa Elizabetinom zemljom i Hsiom.
<BR>&nbsp;&nbsp;&nbsp;&nbsp;&nbsp;Hvatali smo uzorke, vršili disekciju, i kuda god smo išli, ekosi su bili radoznali. Mene lično su uzorkovali ravno trideset tri puta." Podigla je ruke da nam pokaže okruglaste ožiljke, neke velike kao otisak prsta. Pokazala nam je i ožiljke na vratu i po nogama. "Plovili smo duž istočne obale Efraine zemlje do najjužnije tačke, koju smo nazvali Rt Manu, po našem navigatoru. Oplovili smo Rt Manu i vratili se u Darvinovo more, radije nego da se suočimo sa ledom okovanim zimskim morima na istoku."
<BR>&nbsp;&nbsp;&nbsp;&nbsp;&nbsp;Pogledala je svoju publiku, lica potamnelog od sećanja. "Bilo je to teško putovanje. Nekoliko ljudi poginulo je u nesrećama... Uključujući i mog brata. Nismo mogli da se izborimo sa zapadnim vetrovima južno od ostrvlja Šaft. Nismo mogli da prođemo tuda... Ponestajalo nam je hrane. Uputili smo se na ostrva Šaft. Šulago nije hteo da se vrati u Džakartu, iako smo bili na samo pet stotina milja od nje... Na ostrvima Šaft bilo je farmerskih gradića. Posetili smo ih. Imali smo sreće da kupimo dovljno hrane za dalji put."
<BR>&nbsp;&nbsp;&nbsp;&nbsp;&nbsp;"Svi ostrvljani pomrli su od gladi 26. godine", reče Salap.
<BR>&nbsp;&nbsp;&nbsp;&nbsp;&nbsp;Nimcijan ga je belo pogledala, kao da taj istorijski podatak nema za nju nikakvog značaja. Potom je primorala sebe da odgovori što je učtivije mogla. "Žao mi je. Bili su to fini ljudi, rado su slušali naše priče. Smatrali su Bejkera i Šulaga za heroje. Mislili su da smo svi heroji. A mi smo bili samo umorni i gladni."
<BR>&nbsp;&nbsp;&nbsp;&nbsp;&nbsp;Kao da je oklevala sa nastavkom.
<BR>&nbsp;&nbsp;&nbsp;&nbsp;&nbsp;"Potom ste pošli na sever... tako kažu Čukijevi dnevnici", podstače je kapetan.
<BR>&nbsp;&nbsp;&nbsp;&nbsp;&nbsp;Nimcijan protrlja ruke kao da bi da ih ugreje. "Bejker i Šulago su se posvađali", reče. "Uvek su izgledali kao ljutiti majmuni u premalom kavezu. A insistirali su da uvek budu obojica na istom brodu. Hteli su da paze jedan na drugog.
<BR>&nbsp;&nbsp;&nbsp;&nbsp;&nbsp;Bejker je hteo da se pođe na zapad, oko Magelanovog rta, a Šulago je tvrdio da se u to doba godine ne može tuda, da će nas zapadni vetrovi ubiti. Možda je bio u pravu. Na kraju smo pošli na sever, da prođemo na zapad između Tasmanove i Elizabetine zemlje. Moj muž se tada već neprekidno svađao sa Bejkerom. Na Martino ostrvo naišli smo slučajno... Ješova je rekao da bi se ovde mogle provesti godine u proučavanju. Pa, želja nam se ostvarila."
<BR>&nbsp;&nbsp;&nbsp;&nbsp;&nbsp;Opet je prekinula, grčeći mišiće na vilicama; osmotrila je lica oko sebe, i smešeći se i odmahujući glavom. "Bejker je bio vrlo neprijatan čovek", reče. "Mora da je smatrao kako Ješova predstavlja negativan uticaj. Uredio je da nas dvoje zajedno pođemo na obalu. Dok smo bili na kopnu, brodovi su otišli. Ne znam kako je to objasnio..."
<BR>&nbsp;&nbsp;&nbsp;&nbsp;&nbsp;"Dnevnici su izgubljeni", reče Salap. "Čuki ne kaže ni reč o tome."
<BR>&nbsp;&nbsp;&nbsp;&nbsp;&nbsp;"Pa, Čuki je odjedrio pre nego što je 'Hano' ostavio nas dvoje. U prvi mah smo bili veoma uplašeni. Znali smo za troje članova Jidermajerove posade, koji su nestali na ostrvu deset godina pre toga. Nikad ih nismo našli." Protrljala je oči i zažmirkala pod električnim svetlom. "Bejker nam je, na izvestan način, učinio uslugu. Imali smo lep život. Marta se starala o nama. Nikad nismo gladovali, mada smo često bili gladni, a nekoliko puta i bolesni, kad smo jeli pogrešne stvari. Zavoleli smo je. Nikad nije bila dosadna. Ješova se ponekad pitao da li će naš rad ikada biti otkriven... Čudili smo se zašto se niko ne vraća na Martino ostrvo. Ali nismo bili nesrećni."
<BR>&nbsp;&nbsp;&nbsp;&nbsp;&nbsp;"Otad nije bilo pohoda", reče kapetan. "Ostrvo nije na trgovačkim linijama - a ionako nema mnogo saobraćaja preko Darvinovog mora. Osim ako nisu brionisti."
<BR>&nbsp;&nbsp;&nbsp;&nbsp;&nbsp;Nimcijan nije prepoznala to ime. "Bejker i moj muž potvrdili su tačnost teorija prvih istraživača i Jidermajera. Jedino logično objašnjenje biloške prirode Lamarkije jeste nasleđivanje stečenih osobina... ali nasleđivanje je pogrešna reč. Jidermajer je nagađao o postojanju konstruktora i posmatrača, koji uzimaju ono što sakupe uzorkovači i lopovi, i proučavaju to. Mi smo toj teoriji dodavali stalno nove pojedinosti. Videli smo ekos kako umire. Videli smo kako se priprema za smrt. Ostrvo je ogolelo. Otkrilo je pred nama svoj kostur, na neki način..."
<BR>&nbsp;&nbsp;&nbsp;&nbsp;&nbsp;"A postoji li majka semena, kraljica?" upita kapetan.
<BR>&nbsp;&nbsp;&nbsp;&nbsp;&nbsp;"Pokazaću vam ujutro", lukavo reče Nimcijan. Nasmešila se i zaljuljala u stolici, uživajući u našoj pažnji. "Verujem da ćete želeti da istražujete pre nego što krenete dalje."
<BR>&nbsp;&nbsp;&nbsp;&nbsp;&nbsp;"Smatrajte se pozvanom da putujete sa nama", reče kapetan.
<BR>&nbsp;&nbsp;&nbsp;&nbsp;&nbsp;Ona odlučno odmahnu glavom. "Ne, hvala. Ujutro ću se vratiti na svoje ostrvo. Ostaje još mnogo posla. Ali nadam se da ćete uzeti naše rezultate i da ćete ih odneti u Atinu ili Džakartu."
<BR>&nbsp;&nbsp;&nbsp;&nbsp;&nbsp;"Biće nam čast", reče kapetan.
<BR>&nbsp;&nbsp;&nbsp;&nbsp;&nbsp;Nimcijan se otresla mračnih uspomena i sada je bila puna radosti, uživajući u društvu ljudi.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra otisnula su se tri čamca, pod niskim, sivim, čvornovatim oblacima. Naleti svežeg vetra i kratki pljuskovi pozdravili su nas pri iskrcavanju na istom mestu kao i juče. Vodila nas je ser Nimcijan, duž obale od crnog peska, spretnim korakom iz kolena. Pratilo ju je trideset ljudi - kapetan, Salap i pomoćni istraživači, ja, kao i osam članova posade izabranih kockom, i svi smo išli Šulagovim putem. Stvorili smo dugu kolonu na uzbrdici. Poneko iz posade u početku je pevao, ali ubrzo su ih ućutkali praznina, vetrovita tišina i sivilo dana.
<BR>&nbsp;&nbsp;&nbsp;&nbsp;&nbsp;Istraživači su brojali kamene krugove u staroj silvi i procenjivali njenu veličinu i nekadašnji broj arborida. Nimcijan je objašnjavala kako se silva povlačila od obale ka unutrašnjosti, i kako su scioni nestajali svake noći, a ostatke bi pokupili čistači. Za arboridima su nestali kamenojedci, a potom svi sitniji oblici, iz meseca u mesec... i iz godine u godinu. I u unutrašnjosti su prvo pomrli veliki scioni, a potom manji. "Arboridi i fitide sve su ih hranili", rekla je.. "Verujemo da su izumrli zbog nestanka mikroskopskih sciona."
<BR>&nbsp;&nbsp;&nbsp;&nbsp;&nbsp;Razlog opadanja ostao je nepoznat. Muž i žena pretpostavljali su u početku da su scione zarazili ljudski mikrobi, ali nisu našli nikakav dokaz za to.
<BR>&nbsp;&nbsp;&nbsp;&nbsp;&nbsp;"Uvek krivimo sebe", reče Nimcijan, prilazeći strmini iza koje su se nalazili poslednji arboridi. "Čini nam se da smo krivi za sve, čak i za to što smo ljudi. Ali brzo smo shvatili da su ljudi ovde nebitni."
<BR>&nbsp;&nbsp;&nbsp;&nbsp;&nbsp;Mogla je sa lakoćom da hoda i priča, nije ostajala bez daha. Jedva smo držali korak sa njom.
<BR>&nbsp;&nbsp;&nbsp;&nbsp;&nbsp;"Marta nas je podnosila, čak nas je puštala da uzimamo njene fitide i arboride i druge scione za hranu i materijal. Dok je Marta bila živa, svakog proleća zalazili bismo duboko u kopno, u planine, da proučavamo blistavo crveno cveće, pupljenje i rast novih sciona između drveća floksa i diverikata, krupne i retke hemohamatide i obalne halimide. Marta nas je uzorkovala pet godina pošto smo došli, kao da smo novi... tronogi scioni veličine miša iskočili bi iz niskih alsofileida i gricnuli nas za ruke, u pozno leto, kad nastupi zagrevanje Jidermajerove struje. To je samo po sebi bilo neobično... Nikada nismo otkrili zašto je Marta želela da nas uzorkuje tako često i tako redovno."
<BR>&nbsp;&nbsp;&nbsp;&nbsp;&nbsp;Zastala je na padini, sagnuvši se da namesti nogavice i čarape koje su joj se srozale. "Potom, posle osam godina, sama od sebe, Marta je počela da se predaje i nestaje. Noću smo čuli ono što je moj muž zvao đubretarski kamioni, veličine slona, kako se kotrljaju niz gole bregove pravo u okean. Tu su eksplodirali kao ogromni baloni, rasipajući napola svarene ostatke u talase i morske struje. Ekos se razlagao hektar po hektar, vrlo uredno. Verujem da je znala da umire i da je želela da posle nje ostrvo ostane čisto. Znam da je to glupo mišljenje..." Pogledala nas je, rastužena uspomenama. "Nedostajala nam je njena radoznalost. Navikli smo se na redovne ujede, na male uzorkovače. Čak smo počeli da verujemo da nas je ekos čuvao, da nas je prihvatio kao nezavisne delove... Ali to je uglavnom bila zamisao mog muža.
<BR>&nbsp;&nbsp;&nbsp;&nbsp;&nbsp;Ješova je pre pet godina imao moždani udar, ili nešto nalik na to. Nešto mu se ozbiljno pokvarilo u glavi. Nismo imali doktore, ni lekove. Ekos ga nije spasao. Umro je posle dvanaest dana paralize. Sahranila sam ga, ali lešinari su ga iskopali, pokupili zajedno sa drugim otpacima i istovarili sve u more. Marta je uvek pazila na čistoću."
<BR>&nbsp;&nbsp;&nbsp;&nbsp;&nbsp;Ušli smo u šumarak baš kad su pale prve krupne kišne kapi, dumbarajući po nežnom lišću i kvaseći nam odeću. "Ovo su invalidi", reče Nimcijan, dodirnuvši čvornovatim prstima ivicu lista. "Jalovi su, naravno, kao stara pčela koja umire na suvoj steni."
<BR>&nbsp;&nbsp;&nbsp;&nbsp;&nbsp;Nastavila je dalje, ne obraćajući pažnju na kišu, a kapetan ju je pratio, koristeći štap da odgurne u stranu smeđe korenje koje bi mu se našlo na putu. Salap je lupom razgledao listove, zainteresovan za njihovu reakciju na kišu. "Ser Nimcijan", povika ka čelu kolone baš kad smo stigli do kuće, "verujem da ova mala silva uzima svu svoju vodu sa izvora. Da li sam u pravu?"
<BR>&nbsp;&nbsp;&nbsp;&nbsp;&nbsp;"U pravu ste", odgovori ona, dovoljno glasno da se čuje uprkos šuštanju kišnih kapi.
<BR>&nbsp;&nbsp;&nbsp;&nbsp;&nbsp;Salap zadovljno klimnu glavom i obrisa kišu sa čela.
<BR>&nbsp;&nbsp;&nbsp;&nbsp;&nbsp;Nimcijan se pope na verandu i obrati nam se kad smo se skupili u malom dvorištu. Sad smo već bili poptuno mokri, ali kiša je jenjavala, mada su gusti, sivi oblaci još zaklanjali padine planine Jidermajer. "Imam nešto da vam pokažem", reče. "Ne možete ući svi odjednom, ali svi ste dobrodošli."
<BR>&nbsp;&nbsp;&nbsp;&nbsp;&nbsp;Smenjivali smo se, u skupinama po šest, pa smo se penjali stepenicam i rukovali se sa njom, a ona nam je pokazala svoje istinsko blago - prepune ormaniće sa stotinama crteža vodenim bojama, koje su crtali ona i njen muž. Salap je ostao bez reči i ostao je unutra sa Kajzer-Bahom dok su se skupine smenjivale, zureći ponovo i ponovo u crteže dok ih je Nimcijan pokazivala, novu hrpu za svaku skupinu. Blistala je od ponosa.
<BR>&nbsp;&nbsp;&nbsp;&nbsp;&nbsp;"Dok je silva bila zdrava", rekla je, "pokrivala je najveći deo središta ostrva, u dve slične skupine, zapravo dve silve, kao što su videli i Jidermajer, odnosno Bejker i Šulago... Takva je bila kad smo stigli. Planine su tada bile aktivnije. Bilo je čak i zemljotresa, nekoliko puta godišnje, a obala na kojoj ste se iskrcali bila je puna fumarola i sumpora."
<BR>&nbsp;&nbsp;&nbsp;&nbsp;&nbsp;Vodene boje blistale su od nežnog života, prikazujući ne samo Martino ostrvo nego i svoje tvorce, jer bili su nacrtani vrlo precizno, vrlo tankim perima isečenim od središnjih žila lišća arborida, i obojeni bojom uzetom od vermida i floks drveća, visoko u planinama.
<BR>&nbsp;&nbsp;&nbsp;&nbsp;&nbsp;"Zapisivali smo sve što smo mogli na tablici koju nam je ostavio Šulago", rekla je. "Ali uskoro je bila prepuna. Naučili smo kako da pravimo neku vrstu papira, i sami smo se izveštili u slikanju. Marta je bila veoma velikodušna. Sve nam je pružala - pigmente, stabljike za drške četkica, čak i dlake za četkice. Jeli smo njene scione i slikali smo je u znak zahvalnosti... Mada, zapravo, nije bilo pogodbe."
<BR>&nbsp;&nbsp;&nbsp;&nbsp;&nbsp;Jedan niz crteža pokazivao je zeleno cveće u visokim planinama, u vreme kada arboridii fitidi odbacuju staro lišće i stvaraju novo, jasno crveno i narandžasto, nebeskoplavo, tamnopurpurno. I sam ekos kao da je imao slikarski plan, bregovi su bili prugasti kao zebra, naizmenično crveni i plavi. "Vazduh je u proleće imao miris najslađeg, najboljeg vina", reče Nimcijan, milujući crteže prstima, vadeći ih iz korica i vraćajući ih sa gotovo verkom pažnjom.
<BR>&nbsp;&nbsp;&nbsp;&nbsp;&nbsp;Neki crteži predstavljali su primerke najvećih arborida, koje su nazvali igdrazili; bile su to izdubljene mreže krutih korenova koje su se podizale kao debeli valjci po stotinu metara uvis, šireći nizove purpurno-crnih listova za upijanje svetlosti. Ješova se penjao u šuplja stabla igdrazila i crtao ih iznutra, kao precizno tkanje koje se sužava do otvorenog kruga neba.
<BR>&nbsp;&nbsp;&nbsp;&nbsp;&nbsp;"Koristili smo ono nekoliko delova laboratorijske opreme, ponovo i ponovo, sve dok nisu propali, i mogli smo samo da gledamo, vidimo i okusimo... Ponekad smo se razboljevali od onoga što smo probali, pa smo beležili simptome." Odmahnula je glavom kao krivac. "Naša tela pretvorili smo u laboratoriju. A onda..." Listala je streže ogoljene lave, skljokanih i prepletenih igdrazila, sve dok stil nije postao mnogo jednostavniji i grublji; to je radila sama, posle Ješovine smrti.
<BR>&nbsp;&nbsp;&nbsp;&nbsp;&nbsp;Kapetanove očli ispunile su se suzama, pa ih je žurno obrisao prstima, osvrćući se kao da se stidi. Kad smo svi videli crteže, Nimcijan se zaustavila kraj nezastakljenog prozora, zagledana u šilvu oko izvora, a glas joj je bio promukao i napukao od umora. "Moram da se odmorim pre nego što nastavimo obilazak."
<BR>&nbsp;&nbsp;&nbsp;&nbsp;&nbsp;"Naravno", reče kapetan i naredi da iz ranaca izvadimo hranu. Napravili smo piknik ispred kuće i na verandi, a ser Nimcijan je predsedavala kao pravi matrijarh, smeštena u svoju stolicu načinjenu od opalih lisnih drški igdrazila. Nosila je veliki, iskrzan šešir od vlakana kako bi zaštitila oči od povremenog bleska sunca koje je provirivalo kroz oblake.
<BR>&nbsp;&nbsp;&nbsp;&nbsp;&nbsp;"Kapetane", reče ona, "dajem vam sav naš rad. Ja sve imam u glavi, a može biti od neke koristi samo ako ode sa ovog ostrva. Neću još dugo biti živa, a kiša bi ranije ili kasnije sve uništila."
<BR>&nbsp;&nbsp;&nbsp;&nbsp;&nbsp;Kapetan odmahnu rukom kao da odbacuje njeno priznavanje smrtnosti, i taman je hteo da progovori, ali ona ga je prekinula. "Pre četiri godine izgubili smo pedeset devet crteža kad je prokisnuo krov. Meseci i meseci rada. Lamarkija je ravnodušna. A bila je ravnodušna i Marta, mislim, ali ipak smo je voleli. Zamišljanje dobronamernosti bilo je utešna varka, pošto smo bili tako sami."
<BR>
<BR>&nbsp;&nbsp;&nbsp;&nbsp;&nbsp;Ležali smo u pomičnim mrljama sunčeve svetlosti i senke oblaka, naizmenično se grejući i hladeći, okruženi šuškanjem čupavog lišća iz male silve. Salap, kapetan i Rendal sedeli su na verandi sa Nimcijan, koja je zatvorila oči i zavalila se u stolici, ravnomerno pokrećući grudi ispod nabora haljine i jakne.
<BR>&nbsp;&nbsp;&nbsp;&nbsp;&nbsp;Kraj mene su ležali Širla i Šimčisko; Širla je ležala na leđima, zagledana u oblake, a Šimčisko je dremao.
<BR>&nbsp;&nbsp;&nbsp;&nbsp;&nbsp;"Volela bih da se iskradem i malo istražujem", reče Širla. "Već odavno čučim na brodu, sa prvim oficirom koji nam prati svaki korak." Okrenula se na bok da me pogleda. "Da pobegnemo u brda?"
<BR>&nbsp;&nbsp;&nbsp;&nbsp;&nbsp;Nasmešio sam se. "Nema labavo", rekoh. Širla me je kritički odmerila, napola čkiljeći, a onda je ponovo legla.
<BR>&nbsp;&nbsp;&nbsp;&nbsp;&nbsp;"Ovo je otvorena ponuda", reče Šimčisko, budeći se iz dremeža. "Šta to vidiš u njemu?"
<BR>&nbsp;&nbsp;&nbsp;&nbsp;&nbsp;"To je jače od mene", vedro reče Širla. "Tako je tajanstven. Odakle dolaziš? Znam... iz Džakarte, pre nego što si se izgubio u Liz. Ali ne govoriš kao Džakartanac, a ponašaš se drugačije od svih koje poznajem... Tako si smiren."
<BR>&nbsp;&nbsp;&nbsp;&nbsp;&nbsp;"Ako me tajanstvenost izbavlja od čišćenja klozeta, biću tajanstven."
<BR>&nbsp;&nbsp;&nbsp;&nbsp;&nbsp;"Dobro rečeno", priznade Širla. "Ravnodušna odbrana. Hajde sa mnom", zaverenički mi šapnu na uho, "dalje u bregove", podiže grudi i zagnjuri bradu u njih, "pa ćeš videti moje sise."
<BR>&nbsp;&nbsp;&nbsp;&nbsp;&nbsp;Zacenih se od smeha, i ona se nasmeja sa mnom. Ali i dalje mi je gledala pravo u oči. "Stara će nas povesti nekuda. Ja bih da se iskradem i da se kasnije vratim. Ako baš nećeš da mi vidiš sise, u redu, ali dođi da mi praviš društvo."
<BR>&nbsp;&nbsp;&nbsp;&nbsp;&nbsp;Toliko sam se uspalio da sam gotovo zaboravio na osećanje dužnosti - ako je toga uopšte bilo. Dužnost se u meni pretvorila u goruću radoznalost i masu sukobljenih osećanja; zadivljenost, strepnju, čak i neku vrstu partijarhalne brige. "Voleo bih", rekoh.
<BR>&nbsp;&nbsp;&nbsp;&nbsp;&nbsp;"Soterio će se okomiti na nas", reče ona. "Možda ćeš ponovo postati samo novajlija. Jesam li vredna toga?"
<BR>&nbsp;&nbsp;&nbsp;&nbsp;&nbsp;Širla nikada nije otišla ovako daleko u flertovanju.
<BR>&nbsp;&nbsp;&nbsp;&nbsp;&nbsp;"Ti si nesumnjivo najlepše stvorenje na brodu", rekoh.
<BR>&nbsp;&nbsp;&nbsp;&nbsp;&nbsp;"Pričaj mi još."
<BR>&nbsp;&nbsp;&nbsp;&nbsp;&nbsp;"Mnogo si lepša i od ovog Šimčiska." Šimčisko otvori jedno oko, pa ga opet zatvori. "I suviše si pametna da bi uništila dobru pomorsku karijeru."
<BR>&nbsp;&nbsp;&nbsp;&nbsp;&nbsp;Ona obliznu usne kao zaboravna mačka i prestade da me gleda u oči. "Jednog dana", reče zagledana u nebo, "videću tvoju tajnu golotinju i sladiću se njome."
<BR>&nbsp;&nbsp;&nbsp;&nbsp;&nbsp;"Moju golotinju možeš videti u svakom trenutku", rekoh, "samo zakaži."
<BR>&nbsp;&nbsp;&nbsp;&nbsp;&nbsp;Na Čičku sam imao uspeha kod žena, čak suviše. Počeo sam da ih smatram za divnu udobnost, vrednu truda, ali nimalo slične meni. Sada, uronjen u ovo iskustvo kao u snu, video sam da je u takvom stavu bilo mnogo mladalačke gluposti. Širla je veoma ličila na mene; to nije važilo za Šimčiska, niti za kapetana ili Salapa.
<BR>&nbsp;&nbsp;&nbsp;&nbsp;&nbsp;Nad nama se smestilo stalno sunčevo svetlo, i zbog dugačke pukotine između oblaka izgledalo je da se sunce obrušava naniže, povremeno zahvatajući ivicu oblaka i blistavo je obasjavajući. "Suviše sam glup", rekoh.
<BR>&nbsp;&nbsp;&nbsp;&nbsp;&nbsp;"Vidiš?" reče Širla. "Golotinja. Pokaži mi još."
<BR>&nbsp;&nbsp;&nbsp;&nbsp;&nbsp;Blago je gurnuh po nozi vrhom čizme. "Ne izazivaj", progunđah.
<BR>&nbsp;&nbsp;&nbsp;&nbsp;&nbsp;Utom Nimcijan ustade. "Odmorila sam se", objavi ona. Kapetan, Salap i Rendal ustali su zajedno sa njom kao sluge pune poštovanja. "Hajdete sa mnom", reče ona i pođe niz stepenište verande.
<BR>&nbsp;&nbsp;&nbsp;&nbsp;&nbsp;"Propustio si priliku", reče Širla, ustajući.
<BR>&nbsp;&nbsp;&nbsp;&nbsp;&nbsp;"Glupi Olmi", iskezi se Šimčisko.
<BR>&nbsp;&nbsp;&nbsp;&nbsp;&nbsp;Oblaci su hitali ka jugoistoku. Mi smo marširali u kopno, uz severnu strminu Nimcijanine doline, poslednjeg utočišta Martinih sciona-siročića. Silva se završavala na ivici doline, a na padinama planine Jidermajer i na bregovima i planinama iza nje nalazili smo staze i puteve kojima se odvijalo ogoljavanje. Nimcijan nam je pokazivala pojedinosti dok smo išli stazom koju su ona i Ješova utabali kroz silvu tokom prvih osam godina na Martinom ostrvu: mesto gde se nalazio igdrazil koji je bio najbliži dolini i njihovoj kući - sada je ostalo samo kupasto udubljenje prečnika deset metara, puno jalovih komada lave i finog silikatnog blata, ispucalog od sunca; početak staze ka vrhu planine Jidermajer, gde su našli fitide i vermide pogodne za pravljenje vodenih boja; zaklon koji su načinili za slučaj da ih oluja uhvati daleko od kuće, sada srušen, bez ikakvog oslonca. Još više, između planine Jidermajer i središnje planine Tauri, posle punog sata pešačenja, zastali smo za trenutak tamo gde je nekada bila najgušća silva na ostrvu.
<BR>&nbsp;&nbsp;&nbsp;&nbsp;&nbsp;"Milioni igdrazila i tronogih hrastova", reče Nimcijan, zaklanjajući oči od sunca. Kroz nekoliko sati, usek između planina zakloniće sunce, i sve će bii u senci. Sada je sve bilo blistava pustoš, kilometar za kilometrom kupastih udubljenja punih blata.
<BR>&nbsp;&nbsp;&nbsp;&nbsp;&nbsp;Šimčisko je trljao kolena kad smo zastali i odmerio je Širlu i mene. "Samoubistvo", mračno reče. "Kraljica je rešila da njen ekos umre. Od stida."
<BR>&nbsp;&nbsp;&nbsp;&nbsp;&nbsp;Širla podiže usnu. Nije cenila Šimčiskove mistične teorije.
<BR>&nbsp;&nbsp;&nbsp;&nbsp;&nbsp;Kapetan, Salap, Rendal i istraživači zbunjeno i zadivljeno gledali su prizor. Nisu mogli da objasne šta se ovde desilo ništa bolje od Šimčiska. Pogledao sam vrh planine Jidermajer i razmišljao o psu koji nije lajao preko noći: više nije bilo pare, više nije bilo zemjotresa, više nije bilo sumpora iz fumarola na južnim obalama.
<BR>&nbsp;&nbsp;&nbsp;&nbsp;&nbsp;Nimcijan uzdahnu i mahnu da pođemo dalje. Bila je na čelu kolone, i njene dugačke, žilave noge neumorno su koračale, neprekidno se klateći u jednom koraku levo, u drugom desno. Slušao sam njen razgovor sa kapetanom i Salapom sa deset ili dvanaest koraka udaljenosti.
<BR>&nbsp;&nbsp;&nbsp;&nbsp;&nbsp;Šimčisko se poluglasno žalio zbog visine i napora, kao i zbog strahote ovog uništenja; ućutkah ga da bih mogao da čujem Nimcijan, a on me na to prezrivo pogleda.
<BR>&nbsp;&nbsp;&nbsp;&nbsp;&nbsp;"Došli smo ovamo pre dve godine, pre nego što je Marta konačno umrla", pričala je ona. "Ješova i ja tada smo obilazili ostrvo, zalazili smo svuda gde nismo mogli da stignemo dok je silva bila gusta. Pošto su floks arboridi i većina fitida nestali, mogli smo da idemo kuda god poželimo, i ovde smo prvi put naišli na strukture kakve nikad ranije nismo videli, ni u jednom ekosu. Ješova ih je nazvao palate. Ja sam mislila da reč upućuje na pogrešne zaključke. Svejedno, on im je dao naziv."
<BR>&nbsp;&nbsp;&nbsp;&nbsp;&nbsp;Između gromada lave uglačanih od kamenojedaca i stalnog rasta i premeštanja drvenastih oblika silve, ugledali smo duboku jamu urezanu u bok planine Tauri. "Ima još pet takvih mesta, sva su slična ovom. Kada su ona umrla umrla je i Marta, tako je Ješova verovao. Ove ruševine i bedna silva samo su spomenici."
<BR>&nbsp;&nbsp;&nbsp;&nbsp;&nbsp;Jama se protezala osamdeset metara od ivice do ivice. Unutra su se iz središta širili zakrivljeni bedemi i grede boje stare slonovače, nalik na ogromna rebra što ih je poređala pradavna lovačka družina. Sa njih su još visili mrtvi ostaci membrana. Na dnu jame, ispod naherenih i popadalih rebara, u starom toku lave bile su uklesane šestougaone komore, a na dnu se skupljala kišnica.
<BR>&nbsp;&nbsp;&nbsp;&nbsp;&nbsp;Poređali smo se po ivici jame. Kapetan je bio bled. Snažno je zabadao kažiprst u bradu, a usne su mu se trzale. Salap je stajao prekrštenih ruku, zadubljen u misli, kao da se seća neke davne partije šaha.
<BR>&nbsp;&nbsp;&nbsp;&nbsp;&nbsp;"Kraljičine odaje", reče kapetan. "Šta ti smisliš?" upita Salapa.
<BR>&nbsp;&nbsp;&nbsp;&nbsp;&nbsp;"Možda." Što je Salap postajao zainteresovaniji, to je manje pokazivao bilo kakvu reakciju.
<BR>&nbsp;&nbsp;&nbsp;&nbsp;&nbsp;"Tako mi Dobrog Čoveka", neodlučno reće Šatro, gledajući ostale da bi odmerio dubinu sopstvene reakcije.
<BR>&nbsp;&nbsp;&nbsp;&nbsp;&nbsp;"Olupina", reče Nimcijan. "Nisu to kraljičine odaje. Nikada nisam volela reč 'palata', baš zbog takvog zaključka. Našli smo pet ovakvih, sve su bile mrtve, sve su bile iste. Teorija o kraljici dopušta postojanje samo jedne."
<BR>&nbsp;&nbsp;&nbsp;&nbsp;&nbsp;"Eno", reče kapetan, pokazavši komore i otvore u steni duž spoljašnjih ivica svake od njih. "Tu se scioni stvaraju i odatle polaze. Rađaju se... Mora da postoje izlazi. Treba da ih potražimo."
<BR>&nbsp;&nbsp;&nbsp;&nbsp;&nbsp;"Noć pada za jedan sat, kapetane", blago ga podseti Rendal.
<BR>&nbsp;&nbsp;&nbsp;&nbsp;&nbsp;"Da. Naravno. Ali ako nađemo izlaze - pa čak i ako ih ne nađemo... Ovde je bila centralna kontrola, gospodarica semena, ili gospodarice..." Okrenuo se ka Nimcijan, koja ga je skeptično gledala. "Pa šta ako ih ima pet? Ako nema jednog centralnog mesta, ako nije samo jedna palata, šta mari? Nisam vezan za pojam jedne i usamljene majke semena. Ako ih je bilo pet... možda su ostale bile dvorkinje, pomagači... Možda je jedna bila veća."
<BR>&nbsp;&nbsp;&nbsp;&nbsp;&nbsp;"Sve su iste veličine, plus-minus metar", reče Nimcijan. "I sve imaju istu strukturu."
<BR>&nbsp;&nbsp;&nbsp;&nbsp;&nbsp;"Ali niste ih videli dok su bile žive!" prodera se kapetan. "Jedna je možda bila izdvojena, ukrašena šarenim detlajima, koji su označavali njen položaj, najviši od svih; ostale su bile podređene. Mora da je bila... jedna kontrola, jedna vlast, jedna na vrhu!"
<BR>&nbsp;&nbsp;&nbsp;&nbsp;&nbsp;Ipak je bio vezan za predstavu o jednoj kraljici. Nimcijan kucnu štapom po tlu, iznervirana kao sve osobe koje dugo provedu same, a onda naiđu na protivnika. "Neka bude po vašem", promrmlja.
<BR>&nbsp;&nbsp;&nbsp;&nbsp;&nbsp;Kapetan naredi da Šatro i Tornvil počnu premeravanje palate i prikupljanje uzoraka svih preostalih tragova tkiva. Šatro me zadovoljno pogleda u prolazu. Poželeo sam da ga udarim, ne zato što je kapetan njega izabrao za taj posao, nego zato što se pravio važan i što je mislio da će meni to biti bitno.
<BR>&nbsp;&nbsp;&nbsp;&nbsp;&nbsp;"Voda sa dna komora..." mozgao je kapetan, ne primetivši ništa. "U njoj može biti tkiva, ostataka, genetskog materijala. Možemo je konzervisati, pa gledati kasnije."
<BR>&nbsp;&nbsp;&nbsp;&nbsp;&nbsp;Šatro, Tornvil i Čam počeli su da se spuštaju niz neravnu padinu do komora na dnu jame. Iz kutije sa opremom izvučen je terenski merač i pričvršćen za kapetanovu tablicu radi kasnijeg upoređenja.
<BR>&nbsp;&nbsp;&nbsp;&nbsp;&nbsp;Rendal je gledao sunce, pa dugačku, krivudavu stazu ka obali. "Kapetane, ser Nimcijan verovatno želi da se vrati svojoj kući... A valjalo bi da i mi pošaljemo poruku na brod."
<BR>&nbsp;&nbsp;&nbsp;&nbsp;&nbsp;Kajzer-Bah zastade, mada su mu ruke i ramena drhtali od uzbuđenja. Namrštio se kao dečačić. Za trenutak sam pomislio da će početi da cmizdri, ali on samo naglo sede na obližnji komad lave i spusti ruke na kolena. "U redu", reče tiho, a zatim se obrati ljudima koji su se spuštali u jamu. "Čekajte! Vratićemo se sutra. Ponećemo više opreme... Hajde da ovo uradimo kako treba."
<BR>&nbsp;&nbsp;&nbsp;&nbsp;&nbsp;Rendal klimnu glavom. Širli i ostatku posade očito je bilo milo što neće provesti noć u ovoj pustoši. Šimčisko je užasnuto zurio u palatu. Nije hteo da kaže ni Širli ni meni šta ga je toliko zgrozilo sve dok se nismo ponovo našli na stazi, prolazeći kraj praznih kupastih udubljenja pod poslednjim sunčevim zracima. "Ružno je", konačno promrmlja on, na nekoliko koraka iza mene. "Mislio sam da će biti lepo. Kraljice. Ali ovo liči na srušenu opštinsku zgradu. Krovne grede i sobe. Kao najobičniji hotel."
<BR>&nbsp;&nbsp;&nbsp;&nbsp;&nbsp;"Ne znamo kako je izgledalo dok je bilo živo", reče Širla. "Možda je bilo ljupko."
<BR>&nbsp;&nbsp;&nbsp;&nbsp;&nbsp;"I skriveno. Niko ne može da dođe do njih, ma gde da su", mračno je mrmljao Šimčisko. "To znači da su ružne, i žive i mrtve." Nismo ga mogli ubediti da promeni mišljenje. "A šta ih je ubilo?"
<BR>&nbsp;&nbsp;&nbsp;&nbsp;&nbsp;Svoje misli sam zadržao za sebe.
<BR>&nbsp;&nbsp;&nbsp;&nbsp;&nbsp;U usamljenom šumarku kapetan upita ser Nimcijan želi li da prenoći na 'Obazrivom'.
<BR>&nbsp;&nbsp;&nbsp;&nbsp;&nbsp;"Sudbine mi i daha, ne, hvala", reče ona. "Ja sam stara žena i imam duboke navike. Došla sam ovamo sa Lenkom kao odrasla žena i udala sam se za Ješovu već u srednjim godinama, a sada sam stara i ovde mi je sva preostala porodica."
<BR>&nbsp;&nbsp;&nbsp;&nbsp;&nbsp;"Sutra se vraćamo da izvršimo puno ispitivanje", reče kapetan. "Postavićemo logor i ispitaćemo i ostale palate. Mi, doduše, tek počinjemo dugo putovanje, ali bili biste bezbedniji da pođete sa nama..."
<BR>&nbsp;&nbsp;&nbsp;&nbsp;&nbsp;"Ne", reče Nimcijan. "Nisam željna novog pohoda."
<BR>&nbsp;&nbsp;&nbsp;&nbsp;&nbsp;"Možemo vam obezbediti udoban smeštaj..."
<BR>&nbsp;&nbsp;&nbsp;&nbsp;&nbsp;"Kapetane, ovde sam provela najlepše godine svog života", oštro reče Nimcijan. "Bejker i Šilago učinili su nam uslugu. Po onome što ste mi rekli, vidim da smo učinili ovaj svet još zbrkanijim i lošijim. Sigurna sam da poznajete duboku smirenost predanosti istraživanmju - gledanju i merenju. Prisustvovala sam kraju jednog ekosa - nečemu što niko drugi nije video. Ali priča još nije gotova. Zašto su ostali siročići - kako uspevaju da ostanu u životu - zašto su palate odlučile da se otkriju i umru, a ne da se presele... toliko pitanja. Dovoljno da mi ispune ostatak života."
<BR>&nbsp;&nbsp;&nbsp;&nbsp;&nbsp;Kapetan se nasmeši. "Zavidim vam. Ali treba rešiti veće zagonetke."
<BR>&nbsp;&nbsp;&nbsp;&nbsp;&nbsp;"Ova zagonetka je po mojoj meri", reče ona. "Učinite šta morate, ponesite naše crteže i rezultate. Ali ja sam zadovoljna."
<BR>&nbsp;&nbsp;&nbsp;&nbsp;&nbsp;Rendal naredi Šatru, Čamu i Kisbegu da ostanu. Mi ostali vratili smo se na obalu pri poslednjem dnevnom svetlu i zaveslali ka 'Obazrivom'.
<BR>&nbsp;&nbsp;&nbsp;&nbsp;&nbsp;U čamcu sam zauzeo mesto kraj Širle, koja je sedela sa licem u dlanovima. "Tužna si?" upitah.
<BR>&nbsp;&nbsp;&nbsp;&nbsp;&nbsp;Ona se napola namršti, pokazavši mi jedan obraz i jedno zatvoreno oko, a onda podiže glavu. "Malo sam izgubljena."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Kraljice mogu da umru."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"To nisam želela da znam, niti da vidim."
<BR>&nbsp;&nbsp;&nbsp;&nbsp;&nbsp;"Sve na kraju mora da umre", rekoh.
<BR>&nbsp;&nbsp;&nbsp;&nbsp;&nbsp;"Tamo na Čičku - pričao mi je otac - ljudi su mogli da odaberu da žive večno. Imali su mašine u glavi, mašine za telo. Nova tela. Dodatne mozgove. Izgleda da sam se uvek nadala..." Ona naglo podiže ruke. "Mani to. Ne mogu ni da mislim kako treba."
<BR>&nbsp;&nbsp;&nbsp;&nbsp;&nbsp;"Htela si da kraljice i ekosi budu jači i bolji od ljudi i da traju večito."
<BR>&nbsp;&nbsp;&nbsp;&nbsp;&nbsp;Ona odmahnu glavom, mada je sjaj u njenom oku, kratko klimanje glavom pre poricanja, pokazalo da sam bio blizu. "Htela sam da jednog dana posetim kraljicu. Pridružila sam se ovom pohodu - išla sam u Lenkovu školu i specijalizovala se za ekologiju - i kad nisam mogla da uđem kao istraživač, prijavila sam se kao mornar, novajlija, samo da vidim pravu kraljicu. Pretpostavljam da sam htela da sednem i pričam sa njom."
<BR>&nbsp;&nbsp;&nbsp;&nbsp;&nbsp;"Kao žena sa ženom?"
<BR>&nbsp;&nbsp;&nbsp;&nbsp;&nbsp;"Naravno. Majka Priroda lično." Prostrelila me je pogledom, pazeći da li ću se nasmejati.
<BR>&nbsp;&nbsp;&nbsp;&nbsp;&nbsp;"To je divan mit", rekoh.
<BR>&nbsp;&nbsp;&nbsp;&nbsp;&nbsp;"Mit." Nabrala je nos. "Htela sam da mi kaže zašto ne valja biti živ."
<BR>&nbsp;&nbsp;&nbsp;&nbsp;&nbsp;Sad je meni bilo neprijatno, i pogledao sam preko vode. Svetla na 'Obazrivom' stajala su na granici između crnog mora i zvezdane noći. Nikada nisam bio siguran kad je reč bila o nejasnim snovima i poetskim asocijacijama. Napustio sam Naderite u nadi da ću naći filozofiju koja nije zamagljena nesigurnim željama i snovima o sopstvenoj veličini.
<BR>&nbsp;&nbsp;&nbsp;&nbsp;&nbsp;"Ali, ma šta da su, ovdašnje kraljice su naprosto mrtve", nastavi Širla. "I dalje mislim da smo ih mi ubili. Bolešću ili naprosto gađenjem."
<BR>&nbsp;&nbsp;&nbsp;&nbsp;&nbsp;"Zašto bi se Nimcijan ili njen muž ili iko drugi zgadili Marti?" upitah šaljivim tonom, nadajući se da ću je razvedriti.
<BR>&nbsp;&nbsp;&nbsp;&nbsp;&nbsp;"Čula sam šta je starica rekla kapetanu", reče Širla. "Bejker i Šulago ostavili su ih ovde. Napustili su ih."
<BR>&nbsp;&nbsp;&nbsp;&nbsp;&nbsp;"Čak i da jesu, šta bi to značilo kraljici?" upitah.
<BR>&nbsp;&nbsp;&nbsp;&nbsp;&nbsp;"Ne znam", tiho reče ona.
<BR>&nbsp;&nbsp;&nbsp;&nbsp;&nbsp;"Kraljica mora da odbija druge ekose, da štiti svoju teritoriju i da stvara svoje scione. Vraća ih nazad kad se izmore i pravi nove. Mora drugačije da razmišlja o stvarima. Ona ne misli kao ljudi. Ne verujem da je ona uopšte žensko."
<BR>&nbsp;&nbsp;&nbsp;&nbsp;&nbsp;"Baš me briga", tvrdoglavo reče ona.
<BR>&nbsp;&nbsp;&nbsp;&nbsp;&nbsp;Šimčisko, koji je sedeo na klupi iza nas, dosad je slušao bez reči. "Ona možda nije žensko, ali je svakako majka. Tako ja mislim."
<BR>&nbsp;&nbsp;&nbsp;&nbsp;&nbsp;Širla se zagleda u dno čamca. Pod svetlošću svetiljke sa pramca video sam u njenim očima suze, i odjednom poželeh da je što pre utešim. Pokušao sam da je zagrlim, ali ona otrese moju ruku.
<BR>&nbsp;&nbsp;&nbsp;&nbsp;&nbsp;Kad smo se popeli na glavnu palubu 'Obazrivog' lestvicama od konopca, odvedoh Širlu u stranu i rekoh joj nešto što nije imalo mnogo smisla ni meni ni njoj, a pogotovo meni.
<BR>&nbsp;&nbsp;&nbsp;&nbsp;&nbsp;"Kada pođemo u živu, bujnu silvu", rekoh, "i kada zatražiš da pođem sa tobom - ako zatražiš da pođem sa tobom - poći ću."
<BR>&nbsp;&nbsp;&nbsp;&nbsp;&nbsp;Kao da je bila spremna da se obrecne na mene, i video sam da je pocrvenela. Brzo se odmakla od mene i pošla palubom ka pramcu. Posle nekoliko koraka se zaustavila i vratila se odlučnim korakom. Položila mi je ruku na mišicu i ozbiljno me pogledala u oči. "Ser Olmi, to je bila šala."
<BR>&nbsp;&nbsp;&nbsp;&nbsp;&nbsp;Potom se ponovo okrenula i otišla pod pramac bez osvrtanja. No, kad sam pomogao kapetanu i Salapu da uskladište današnje uzorke u ormane pred kapetanskom kabinom, otišao sam do svog ležaja pod pramcem i na jastuku našao dve bombone umotane u papir, bez ikakve poruke.
<BR>&nbsp;&nbsp;&nbsp;&nbsp;&nbsp;Nije u mojoj prirodi da ostanem izdvojen i ravnodušan. Morao sam da se usklopim; Širla bi mi u tome pomogla. Bar sam mogao na to da se vadim. Zapravo, bomboni su mi ponovo podigli hormone. Njena tuga, njena ljupkost dok se vraćala da mi odgovori, dali su njenom okruglom licu i tamnim očima sasvim novu svetlost. U poređenju sa njom, žene koje sam poznavao na Čičku sve su bile proračunate. Poređenje je bilo nepravedno, naravno, jer je moje raspoloženje bilo određeno okolinom, a okolina je bila sanjarski egzotična i više nego ovlaš jeziva.
<BR>&nbsp;&nbsp;&nbsp;&nbsp;&nbsp;I ja sam zurio u rebra i ostatke palate i osećao nešto što se ne može izraziti. I ja sam se u potaji nadao da ekosi možda predstavljaju nešto više i bolje. Ali Martina smrt, još naglašenija tužnom silvom siročića, dokazala mi je, mada Širli nije mogla da dokaže, kako Lamarkija nije raj ukaljan prisustvom ljudi.
<BR>&nbsp;&nbsp;&nbsp;&nbsp;&nbsp;I ovde je život sledio isti prirodni cilus kao na svakom drugom svetu. Bića žive, nadmeću se, uspevaju neko vreme ili propadaju, i umiru.
<BR>&nbsp;&nbsp;&nbsp;&nbsp;&nbsp;Nismo ništa pokvarili.
<BR>&nbsp;&nbsp;&nbsp;&nbsp;&nbsp;Ipak, nešto od Šimčiskove mistike prešlo je i na mene. Dok sam ležao i žvakao prvi slatkiš, osećao sam koliko je jeziva, čak i zastrašujuća, neizbežnost sukoba, ne samo između ljudi, nego i između ekosa i ljudi. Ekosi su radoznali. Možda ih mi nerviramo.
<BR>&nbsp;&nbsp;&nbsp;&nbsp;&nbsp;Možda imaju neki plan.
<BR>
<BR>&nbsp;&nbsp;&nbsp;&nbsp;&nbsp;Probudio sam se rano ujutro, na zvuk zvona za smenu. Oni iz ostalih smena mirno su spavali. Ustao sam, obukao se i pojeo drugi slatkiš, ponovo razmišljajući o svojoj misiji.
<BR>&nbsp;&nbsp;&nbsp;&nbsp;&nbsp;Ko zna zašto, te misli su me podsetile na Širlu, i naš flert na Martinom ostrvu učinio mi se apsurdan i beskoristan. Bukvalno svi moji odnosi sa ženama učinili su mi se apsurdni; pogotovo moj neuspešan pokušaj sa vereništvom.
<BR>&nbsp;&nbsp;&nbsp;&nbsp;&nbsp;Naderitske žene - pogotovo divarikatske - izgledale su mi sasvim drugačije od gešelskih. Dok sam bio mlađi, pre, pa čak i neko vreme posle priklanjanja Gešelima, odlike žena Naderita činile su ih drugačijim, izdvojenim od opšteg. Navikao sam se na žene Gešele, i dopadale su mi se, ali bile su mi nekako manje privlačne, proračunate, čak i grube. Smatrao sam da su sve žene proračunate - čak i kad se ti proračuni odvijaju negde južno od njihove svesti. Sve žene odmeravaju i premeravaju; ne slušaju uvek razumne razloge, nego se trude u pravcu koji muškarci većinom ne mogu ni da kopiraju ni da razumeju. S druge strane, žene Naderiti - pogotovo one koje su rođene u takvim porodicama, a nisu se same preobratile - kao da su u tim proračunima blaže i nekako nedužne. Ne teraju te da se osećaš inferiorno kad ne odgovaraš njihovoj meri. Naprosto te ne ohrabruju, ili puste da te društveni pritisak obeshrabri, a sve vreme te ubeđuju da nije ni njihovo ni opšte mišljenje da si nepogodan.
<BR>&nbsp;&nbsp;&nbsp;&nbsp;&nbsp;Ulejsa mi je pokazala koliko sam bio glup. Onako blaga, povučena i tiha, bila je sve što sam mogao poželeti. Ono što sam čuo od njenih bivših ljubavnika - jer među Naderitima Putnicima veridba ne znači odricanje od ostalih - pokazalo mi je da je ona svakom muškarcu pokazivala potpuno drugačije lice. Davala nam je ono što je mislila da najviše želimo, i obično je bila u pravu.
<BR>&nbsp;&nbsp;&nbsp;&nbsp;&nbsp;Ali da saznam ko je Ulejsa zaista... znao sam da je to nemoguće. Njeni pokušaji da mi ugodi nekako su me uznemiravali; neka vrsta dubokog neodobravanja, kao da sam ja mali dečko koji ne može bez nje, ali koga, zapravo, ne poštuje.
<BR>&nbsp;&nbsp;&nbsp;&nbsp;&nbsp;Znao sam da postoje bolja mesta za traganje za nesigurnošću i tajnama - i za neodobravanjem, skrivenim ili jasnim.
<BR>&nbsp;&nbsp;&nbsp;&nbsp;&nbsp;Ali i dalje sam bio slab na žene Naderite.
<BR>&nbsp;&nbsp;&nbsp;&nbsp;&nbsp;Stara priča, mislio sam dok sam pripremao opremu i čamac za treće iskrcavanje na Martino ostrvo. Video sam Širlu, koja tog puta nije išla na obalu. Čežnjivo me je gledala. Nije mogla da pogodi šta mislim. Srećom, nećemo biti mnogo zajedno, pogotovo sami, da bi moje mišljenje igralo neku ulogu. A imao sam svoju misiju. Sećanja i osećanje dužnosti mogu da potisnu hormone.
<BR>
<BR>&nbsp;&nbsp;&nbsp;&nbsp;&nbsp;Tokom naredna tri dana lutali smo padinama planine Jidermajer, i ja sam bio u ekipi koja se penjala na vrh, odakle je Vilijem Frenč razgledao ostrvo, izmerio visinu i uporedio je sa zapisima Bejkera i Šulaga. Nimcijan je sa verande pratila naše odlaske i dolaske, ponekad je pratila neku ekipu i imala je uvid u naše rezultate. Njeno kritičko oko i iskustvo bili su neprocenjivi.
<BR>&nbsp;&nbsp;&nbsp;&nbsp;&nbsp;Koristeći mape koje su načinili ona i Ješova, prošli smo ogoljenim planinskim dolinama oko planine Tuari i ispitali ostalih pet palata, takođe uništenih, čak i propalijih od prve. Kao što nam je Nimcijan i rekla, bilo je vrlo malo razlika između jama ispunjenih đubretom. Kapetan je tu vest primio sa razočaranom upornošću koja je počela da me nervira. Ako dokazi pobijaju teoriju, mislio sam, onda teoriju treba odbaciti. Kajzer-Bah nije hteo da odbaci svoju omiljenu teoriju. Čak je smislio i jedno od onih maskirnih otkrića koja mogu da sakriju slabu teoriju u oblacima neproverljivosti.
<BR>&nbsp;&nbsp;&nbsp;&nbsp;&nbsp;"Dodatne palate možda su varka", izjavio je jedno veče na palubi 'Obazrivog'. "Možda je samo jedna od njih prava kraljičina odaja... školjka... kako god."
<BR>
<BR>&nbsp;&nbsp;&nbsp;&nbsp;&nbsp;Kako su dani odmicali, Salap je bio sve nervozniji. Ljutito je dovikivao naređenja mlađim istraživačima, a njihove rezutlate je primao uz kratko klimanje glavom i mrštenje. Rendal je retko razgovarao sa njim, i svaki put je posle toga gunđao da ostrvo nije dobro za nas. "Suviše je prazno", govorio je. "Voleo bih da uskoro odemo."
<BR>&nbsp;&nbsp;&nbsp;&nbsp;&nbsp;Širla je izišla na obalu sa Iberom i Kisbegom, ali jedva da smo razgovarali. Ja sam bio duboko u kopnu, premeravajući palatu dva; a kad sam se vratio, dan i po kasnije, ona je već bila poslata sa posadom čamca da prate Tornvila koji je ispitivao zapadnu stranu ostrva i njegovo podbrežje.
<BR>&nbsp;&nbsp;&nbsp;&nbsp;&nbsp;Kasno po podne, kad su Rendal i mlađi istraživači otišli na istočni kraj ostrva, a kapetan proučavao rezultate, Salap me je našao u gaju siročića, gde sam se odmarao i jeo oskudni ručak.
<BR>&nbsp;&nbsp;&nbsp;&nbsp;&nbsp;"Mislim da bi trebalo da ohladimo noge u izvoru i porazgovaramo", reče mi on.
<BR>&nbsp;&nbsp;&nbsp;&nbsp;&nbsp;Ne znajući šta smera, pošao sam za glavnim istraživačem između arborida do jezerca koje je ležalo bledo i mirno u popodnevnoj senci planine Tauri. "Ervin tvrdi da ovde nema ničeg za nas, i možda je u pravu", reče Salap, izuvajući se i sedajući na obalu.
<BR>&nbsp;&nbsp;&nbsp;&nbsp;&nbsp;Šljunkovita obala jezerca bila je prazna, ako se ne računa korenje sciona. Na Martinom ostrvu nigde nismo našli onakvu sveprisutnost života kakvu bi neki ekosistem Zemlje brzo stvorio kad bi pronašao ovakvu mogućnost: nije bilo semena, ni mikroba, ni ptica.
<BR>&nbsp;&nbsp;&nbsp;&nbsp;&nbsp;"Bojim se da nam palate neće dati nikakav trag, da su jalove kao i ostatak ostrva. Ne uživam što sam ovde, čak ni među ovim siročićima." Pokazao je arboride. "Ona i dalje ima svoje mesto", nastavio je, mahnuvši rukom ka kući, gde je Nimcijan sedela sama, dremajući na verandi. "Ona će biti srećna da umre ovde. Ali..."
<BR>&nbsp;&nbsp;&nbsp;&nbsp;&nbsp;Tu je ućutao. Neko vreme je brćkao po vodi. "Na ovom mestu osećam svoju smrtnost kao nož među rebrima. A ti?"
<BR>&nbsp;&nbsp;&nbsp;&nbsp;&nbsp;Odmahnuh glavom. "Svakog pogađa drugačije", rekoh. Mene ostrvo nije uznemiravalo koliko ostale. Salap mi se nikada ranije nije poveravao - kao ni bilo kome drugom, koliko sam znao. To me je zainteresovalo. Glavni istraživač ništa nije činio - čak se nije ni upuštao u usputne razgovore - ako nije imao na umu neki cilj.
<BR>&nbsp;&nbsp;&nbsp;&nbsp;&nbsp;"Ako ovo može da umre, onda mogu i drugi ekosi - i možda će i umreti. Možeš li da zamisliš šta bi se desilo sa Kalkutom ili Džakartom ako zone počnu da umiru?"
<BR>&nbsp;&nbsp;&nbsp;&nbsp;&nbsp;"Propast", rekoh.
<BR>&nbsp;&nbsp;&nbsp;&nbsp;&nbsp;"Frenč mi kaže da si odličan sa aparatima za merenje. Da si bolji čak i od mojih istraživača."
<BR>&nbsp;&nbsp;&nbsp;&nbsp;&nbsp;"Uživam u radu", rekoh. "Čast mi je što pomažem."
<BR>&nbsp;&nbsp;&nbsp;&nbsp;&nbsp;"Da, da." Salap je to primio kao kamuflažu. "Rendal veruje da bi trebalo da se pridružiš istraživačima. Nisam zadovoljan njima u svakom pogledu. Ti si dosad bio samo pridružena radna snaga. Da te zvanično pripojimo?"
<BR>&nbsp;&nbsp;&nbsp;&nbsp;&nbsp;"Ne bih hteo da izazovem sukobe", rekoh.
<BR>&nbsp;&nbsp;&nbsp;&nbsp;&nbsp;Salap me prodorno pogleda. "Rendal takođe kaže da ti, izgleda, imaš na umu neki cilj, i da to možda nema veze sa brodom... ni sa nama. Ali voleo bih da ubrzamo rad na ostrvu pre nego što svi potonemo u mračno raspoloženje. To je kao da izvodiš ogromnu autopsiju. Pristaješ li?"
<BR>&nbsp;&nbsp;&nbsp;&nbsp;&nbsp;Salap skrenu pogled sa mene i zagleda se preko jezerca, a nožnim prstima i dalje je pravio talasiće u nepomičnoj vodi.
<BR>&nbsp;&nbsp;&nbsp;&nbsp;&nbsp;"Bio bih počastvovan", rekoh.
<BR>&nbsp;&nbsp;&nbsp;&nbsp;&nbsp;"Dobro. Ne brini za reakciju posade. Kapetan će se ponovo raspitivati za tvoje poreklo. On je tako ponosan na svoje obrazovanje. Ali ja verujem da postoji i urođena nadarenost, retka kao čista ruda. Ubediću ga."
<BR>&nbsp;&nbsp;&nbsp;&nbsp;&nbsp;Klimnuo sam glavom što sam skromnije mogao. Salap je i to odbacio pokretom prsta. "Sedi sad tu i pričaj mi o ovom jezercu. Muče me neke sumnje."
<BR>&nbsp;&nbsp;&nbsp;&nbsp;&nbsp;"Oko jezera?"
<BR>&nbsp;&nbsp;&nbsp;&nbsp;&nbsp;"I jezera i izvora. Siročići. Vrlo često sam, sedeći ovde, osećao slab miris sumpor-vodonika. Jezero je blago kiselo."
<BR>&nbsp;&nbsp;&nbsp;&nbsp;&nbsp;"Ne bih želeo da se istrčavam sa zaključcima..." rekoh.
<BR>&nbsp;&nbsp;&nbsp;&nbsp;&nbsp;"Da?" Salap je bio nestrpljiv.
<BR>&nbsp;&nbsp;&nbsp;&nbsp;&nbsp;"Vrlo malo znamo o tome šta je ekosu potrebno za opstanak."
<BR>&nbsp;&nbsp;&nbsp;&nbsp;&nbsp;"Čini mi se da mislimo na isti način, ser Olmi", reče Salap, prvi put me oslovivši kao sebi ravnog. Mahnuo je prstima, hrabreći me da nastavim.
<BR>&nbsp;&nbsp;&nbsp;&nbsp;&nbsp;"Ovde više nema vulkanske aktivnosti. Planina Jidermajer bila je poslednji vulkan. Ekosu će vremenom ponestati onih elemenata koji su mu potrebni..."
<BR>&nbsp;&nbsp;&nbsp;&nbsp;&nbsp;"Hroma, selena, kobalta, cinka, mangana", dodade Salap. "Svi su nađeni u tkivu sciona u stalnoj koncentraciji, bez obzira na to u kom ekosu, a u tlu ih jedva ima."
<BR>&nbsp;&nbsp;&nbsp;&nbsp;&nbsp;"A izolovani ekos, kao Marta, nema kuda da ode."
<BR>&nbsp;&nbsp;&nbsp;&nbsp;&nbsp;"I zato vene", reče Salap. "Ali ovaj izvor..." Ponovo je zagnjurio noge.
<BR>&nbsp;&nbsp;&nbsp;&nbsp;&nbsp;"Poslednji izvor elemenata. Mala pukotina u tlu, još topla."
<BR>&nbsp;&nbsp;&nbsp;&nbsp;&nbsp;"Zato je ostavila ovde svoje siročiće", reče Salap. "Možda zbog Nimcijan? Kao poslednji prijateljski poklon?" Uzdahnuo je, i to je bilo najbliže nekom osećanju što sam ikada video kod njega.
<BR>&nbsp;&nbsp;&nbsp;&nbsp;&nbsp;Neko vreme obojica smo zamišljeno ćutali.
<BR>&nbsp;&nbsp;&nbsp;&nbsp;&nbsp;On podiže pogled, iznenada smiren. "Ono što mi najviše smeta otkad sam na Lamarkiji, to je siromaštvo intelektualnih razlika. Potrajaće možda još nekoliko pokolenja dok dostignemo dovoljan intelekt da bismo razumeli Lamarkiju, da rešimo najveće zagonetke. Kada se pronađe intelekt, ne smemo ga zanemariti." Okrenuo se i izvadio noge iz vode. "Ubediću kapetana."
<BR>
<BR>&nbsp;&nbsp;&nbsp;&nbsp;&nbsp;Kapetan je poslednja dva dana uglavnom proveo na brodu, koristeći neobično dobre radio-uslove i zabrinuto slušajući poruke između Hsie i Elizabetine zemlje. Samo je Rendalu rekao o čemu je u porukama reč, i Rendal je takođe izgledao mračan i nervozan. Nije trebalo mnogo proročkih moći da bi se prepoznali znaci narastajuće napetosti u malom, ali razuđenom političkom svetu useljenika.
<BR>
<BR>&nbsp;&nbsp;&nbsp;&nbsp;&nbsp;Bare na dnu komora u palatama bile su tamne i neprozirne, pune đubreta zbog pukotina u zidovima. Jedan od novajlija, Skop, pao je u baru kad se srušio zid, i time naveo Rendala na pomisao da se izbuše rupe u zidovima komora kako bi se izvukla voda, praveći neku vrstu kanala preko dna palate.
<BR>&nbsp;&nbsp;&nbsp;&nbsp;&nbsp;Pomagao sam da se postave filteri kako bi se uhvatio čvrst otpad, a Salap je uzeo uzorke tečnosti iz svih komora pre nego što je isušivanje počelo. Voda je zaudarala na blato, hladno i lepljivo.
<BR>&nbsp;&nbsp;&nbsp;&nbsp;&nbsp;Naredne sedmice pola vremena sam provodio na obali, a pola na brodu, gde je moj novi položaj izazvao podsmeh posade, i dobroćudan i onaj drugi. Širla je bila učtiva, ali samo to. Jesam li sad iznad nje, ili smo i dalje jednaki po položaju? Da li ću se kloniti jednog običnog mornara prve klase, makar je zanimala nauka?
<BR>&nbsp;&nbsp;&nbsp;&nbsp;&nbsp;Ja sam, opet, bio toliko zauzet da sam na brodu samo spavao i jeo, i pripremao se za naredni izlazak na ostrvo.
<BR>&nbsp;&nbsp;&nbsp;&nbsp;&nbsp;Jedno veče, sedeći za hladnom večerom u logoru, dali smo palatama imena po drevnim kraljicama: Kleopatra, Hatčepsut, Katarina, Semiramida i Izabela. Dvanaestog dana na ostrvu, Salap i ja smo rukovodili isušivanjem palate Jedan, Kleopatre. Za to vreme, Rendal, Šatro, Kasir i Tornvil počeli su da isušuju ostale palate.
<BR>&nbsp;&nbsp;&nbsp;&nbsp;&nbsp;Vode iz Kleopatre slivale su se niz suve, kamenite padine nekih dvadeset minuta. Na dnu svake komore ostalo je nekoliko centimetara vode. Iz nje su virili, okruženi vodenim odrazom neba, ostaci poslednjih Martinih sciona. Salap se popeo na vrh zida komore, ispod zakrivljene krovne grede boje slonovače, i počeo da snima propale, napola rastvorene ostatke. Potom smo doneli konopce i ušli u komore.
<BR>&nbsp;&nbsp;&nbsp;&nbsp;&nbsp;Seta koja nas je ispunila bila je opšta i neobjašnjiva. U gnjecavoj masi na dnu komora ležale su napola obrazovane larve arborida i fitida. Obezbojeni i pomešani sa biljnim rođacima, ležali su pticoliki scioni, sa člankovitim telima i kožastim krilima nežnim kao nakvašeni, meki papir; bilo ih je na stotine, a nijedna nije bila duža od dvadeset centimetara. Salap je podigao jednu na komadu guste mreže. "Ovo su možda bile Martine oči i uši", reče on. "Mislim da su iste kao artro-pteridi koje je crtala Nimcijan."
<BR>&nbsp;&nbsp;&nbsp;&nbsp;&nbsp;"Uzorkovači", pretpostavih.
<BR>&nbsp;&nbsp;&nbsp;&nbsp;&nbsp;"Možda. Ali jesu li nedovršene ili su se vratile ovamo da umru?"
<BR>&nbsp;&nbsp;&nbsp;&nbsp;&nbsp;"Nedovršene", rekoh. "Setite se, Nimcijan je videla da se mrtvi scioni izručuju u more."
<BR>&nbsp;&nbsp;&nbsp;&nbsp;&nbsp;"Da li se Marta nadala da će imati još dece?" upita Salap. Ridjel, Kisbeg i Čam, koji su stajali u vodi ili na nesigurnim zidovima, nisu ništa govorili dok smo im dodavali ostatke oklopa, komade gumastih mišićnih konopaca, rožnate kandže, smeđe 'kosti' poređane u dugačke, vitke snopove ili u tkanje nalik na korpe, pregršti vlaknaste izolacije. Neke od larvi očito su bile morski oblici. Možda su patrolirale Martinim vodenim granicama, čuvajući je od upada i održavajući jalovu zonu oko ostrva.
<BR>&nbsp;&nbsp;&nbsp;&nbsp;&nbsp;Takođe se jasno videla sličnost između ovih sciona i onih iz drugih ekosa; ma koliko ekosi bili nezavisni, sličan cilj ili kopiranje učinili su da mnogi scioni liče na svoje suparnike.
<BR>&nbsp;&nbsp;&nbsp;&nbsp;&nbsp;Kada su Bejker i Šulago posetili ostrvo, godine izolacije stvorile su mnoge jedinstvene scione, a za neke se nije znalo ni čemu služe. U Kleopatrinim komorama našli smo ostatke začetaka nekih od njih: nogate lopte povezane čvrstim užetom u pokretni lanac; velike doboše sa visokim hvataljkama oko ivice i črsto prijanjajućim poklopcem, možda za prenošenje hranljivih materija sa jednog mesta na drugo, ili za prevoz mnoštva mikroskopskih sciona iz palate; sitna, četvoronoga stvorenja sa tri simetrične vilice, koja je Salap nazvao muscide.
<BR>&nbsp;&nbsp;&nbsp;&nbsp;&nbsp;Do pred kraj dana, kada smo ispuzali iz palate i seli na golu padinu da se odmorimo, imali smo na spisku sedamdeset različitih sciona, i ostatke možda još dvadeset, koje nismo mogli da brzo sastavimo ili zamislimo. Od sedamdeset vrsta, dvadeset su našli Bejker i Šulago, još četrdeset pet popisali su Nimcijan i Ješova. Pet niko ranije nije video.
<BR>&nbsp;&nbsp;&nbsp;&nbsp;&nbsp;"Marta je bila kreativna do samog kraja", reče Salap, oslonjen o gromadu, podižući teglicu punu komadića kostiju i paperjastih ostataka.
<BR>
<BR>&nbsp;&nbsp;&nbsp;&nbsp;&nbsp;Rano ujutro, u logor je još po mraku upao Šatro. Probudio je prvo Salapa tako što je gotovo pao preko njega, a onda nas je sve obasjao svetiljkom. "Izabela", rekao je, grabeći vazduh. "Broj pet. Ser Rendal kaže da brzo dođete." Nije imao pojma šta je to tako hitno, a od pentranja po neravnom terenu ostao je bez daha. Brzo smo se spakovali i napunili čuture; poslednjih dana bilo je malo kiše, a u stenju teško da ćemo naći rezervoare vode. Šatro nas je poveo istim putem nazad pod prvim zracima sunca.
<BR>&nbsp;&nbsp;&nbsp;&nbsp;&nbsp;Planina Beduin stajala je između nas i sunca, kao crni, iskrzani trougao pod sve svetlijim nebom. Jedan mali mesec upravo je izlazio nad severnom padinom starog vulkana, i posle otprilike jednog kilometra okrenuli smo se ka mesecu i toj padini, jer tamo je bila Izabela. Pešačili smo deset kilometara od Kleopatre, kroz nekada neprohodnu silvu, i sredinom prepodneva stigli smo do pete palate.
<BR>&nbsp;&nbsp;&nbsp;&nbsp;&nbsp;Rendal i njegova ekipa isušili su komore i ispitali većinu do prethodne večeri, ostavljajući samo još tri komore za kraj. Pošto im je ostalo još malo snage, Rendal i Kasir odlučili su da probiju rupu u zidu unutrašnje komore, kako bi ujutro imali manje teškog posla.
<BR>&nbsp;&nbsp;&nbsp;&nbsp;&nbsp;"Već smo hteli da se vratimo u šatore kada je Kasir osvetlio komoru", pričao je Rendal, vodeći nas unutra. Pažljivo smo zaobilazili krte podupirače krovnih greda, provlačeći se kroz nizove rupa izbijenih u zidovima komora, i tako smo stigli do pretposlednje komore.
<BR>&nbsp;&nbsp;&nbsp;&nbsp;&nbsp;Rendal nije umeo da rečima opiše ono što su videli. Ušao je u komoru kao da okleva, posle Salapa. Nad nama, nesigurno stojeći na zidu, mahnuo mi je Šimčisko - jedini prisutni mornar - ali u tom pozdravu nije bilo ni energije ni veselosti.
<BR>&nbsp;&nbsp;&nbsp;&nbsp;&nbsp;"Nikad nisam čuo da ekosi jedu ljude", reče Kasir, glasom prigušenim u senovitoj tišini. Pažljivo smo gacali između hrpe pepeljastih, smeđih i belih kostiju bez ikakvog mirisa. Sa zidova su, na izuvijanim, smeđim konopcima, visili nepopisani scioni veličine fudbalske lopte, sa čvrsto podvijenim brojnim udovima, nalik na mrtve pauke. Sa njih su u mraku padale kapi u mutne barice ispod svakog.
<BR>&nbsp;&nbsp;&nbsp;&nbsp;&nbsp;Salap je odgurnuo jednu hrpu da vidi šta su to Kasir i Rendal spazili odozgo. Ležalo je napola potopoljeno, zureći u nebo praznim očnim dupljama, sa bezubom donjom vilicom oklembešenom u stranu, što mu je davalo mračno šaljiv izraz. Salap je oklevao pre nego što se sagnuo; nekoliko dugih sekundi nepomično je pružao ruke pre nego što je dodirnuo ovalno obličje, hrpu skljokanih i polomljenih kostiju i deo krhke, sive ljuske, nalik na potamneli oklop, koja je pokrivala ono što je nekada možda bilo grudni koš.
<BR>&nbsp;&nbsp;&nbsp;&nbsp;&nbsp;"Malo je", reče Salap. "Manje od metar dužine."
<BR>&nbsp;&nbsp;&nbsp;&nbsp;&nbsp;"Dete", reče Rendal drhtavim glasom.
<BR>&nbsp;&nbsp;&nbsp;&nbsp;&nbsp;"Nije dete", reče Salap, odmahujući glavom. "Bar nije ljudsko dete."
<BR>&nbsp;&nbsp;&nbsp;&nbsp;&nbsp;"Lobanja", glasno reče Šatro, kriveći usne kao da je uvređen.
<BR>&nbsp;&nbsp;&nbsp;&nbsp;&nbsp;"Kosti nogu... i šake", reče Kasir.
<BR>&nbsp;&nbsp;&nbsp;&nbsp;&nbsp;Kleknuo sam kraj Salapa i obratio pažnju na šake. Imale su po pet prstiju, ali bez zglobova, savitljive kao guma. Ručni zglob bio je takođe iz jednog dela, nastavljajući se na dugačku podlakticu sa dve kosti - ali uvrnute jedna oko druge, sa glatkim, hrskavičavim materijalom između - što sve zajedno uopšte nije ličilo na ljudski kostur.
<BR>&nbsp;&nbsp;&nbsp;&nbsp;&nbsp;"Od početka mi je bila sumnjiva njena priča", reče Šatro. "Zašto bi je ostavili ovde? Šta su to učinili ona i Ješova - i da li je zaista sahranila muža..."
<BR>&nbsp;&nbsp;&nbsp;&nbsp;&nbsp;"Ovo nije Ješova, ni bilo koji drugi čovek, i ovde nije bilo nikakvog ubistva", zaključi Salap, ustajući i kašljući. "Šta god da je ovo, nije potpuno odraslo. Nedovršeno je."
<BR>&nbsp;&nbsp;&nbsp;&nbsp;&nbsp;Rendal je još više prebledeo, zureći u nas kao da smo užasni anđeli. "Bože, pa šta je onda?"
<BR>&nbsp;&nbsp;&nbsp;&nbsp;&nbsp;"Načinjeno je ovde", reče Salap. Zapovednički je podigao jednu ruku, kašljući u drugu. Smetalo mu je nešto u mutnoj vodi. Pogledao je mene i Rendala. "Donesite najveće tegle", reče. "Izbacite druge uzorke ako treba." Potom je tiho opsovao i prostrelio pogledom muškarce i žene koji su stajali na zidovima iznad nas, vireći kroz rupu u zidu komore. "Nimcijan ne sme da čuje ni reč o ovome, i niko na brodu. Reći ćemo im kad proučimo primerak, kad mi odaberemo vreme. Zapovedniče Rendal, možete li to da mi jemčite?"
<BR>&nbsp;&nbsp;&nbsp;&nbsp;&nbsp;Rendal klimnu glavom, još bled.
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;Prekopavajući dno komore, za jedan sat našli smo još tri nedovršena sciona - ako su to zaista bili. Pomogao sam Salapu da fotografiše ostatke, koristeći naše šake i lenjir za poređenje veličine, u slučaju da se primerci raspadnu, što se sa nekim već desilo. "Pošaljite nam dole vrelog voska", naloži Salap kad su nam spustili staklene tegle. Napunio sam tegle vodom iz komore, pa smo podizali krhke ostatke, jedan po jedan, i pažljivo ih spuštali unutra, kroz blatnjavu tečnost, do dna.
<BR>&nbsp;&nbsp;&nbsp;&nbsp;&nbsp;Dok je pečatio tegle parafinom, Salap me pogleda. "Dobra imitacija, ne?" upita. Njegov osmeh bio je više nego jeziv.
<BR>
<BR>&nbsp;&nbsp;&nbsp;&nbsp;&nbsp;Smestili smo tegle sa uzorcima u malu vulkansku pećinu blizu obale, osunčanu, i pokrili ih mokrim platnom da ostanu hladne. Salap i Rendal ostavili su nas da ih čuvamo, a sami su se uputili čamcem do 'Obazrivog' i proveli na njemu nekoliko sati. Šatro i Kasir upustili su se u raspravu o tome šta znače čovekoliki ostaci. Šatro se zalagao za nekakvu zaveru između Nimcijan i kraljice ekosa; proširio je kapetanovu opsednutost brojnim besmislenim dodacima.
<BR>&nbsp;&nbsp;&nbsp;&nbsp;&nbsp;Uvideo sam da je Šatro odabrao da uvek primi mišljenje onih koji su mu nadređeni, i umesto da ga pri tom poboljšava, on ga pretvara u glupost.
<BR>&nbsp;&nbsp;&nbsp;&nbsp;&nbsp;Šimčisko je zapao u mračno ćutanje, pognute glave, zagledan u pesak između nogu tamo gde je sedeo, blizu ulaza u pećinu. Seo sam kraj njega, zabrinut što je njegova cinična veselost tako potpuno nestala.
<BR>&nbsp;&nbsp;&nbsp;&nbsp;&nbsp;"Olmi, ovo je najgora stvar koja se ikada desila", priznade on.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ovo će nas uništiti. Salap ne može zauvek čuvati tajnu. Rendalu se to ne sviđa; ne sviđa se ni meni." Ovlaš je mahnuo glavom ka Kasiru i Šatru, kao da ih prezire. "Čim se nađemo u nekoj luci..."
<BR>&nbsp;&nbsp;&nbsp;&nbsp;&nbsp;Tog trenutka bio sam sposoban samo da slušam. I ja sam bio ošamućen.
<BR>&nbsp;&nbsp;&nbsp;&nbsp;&nbsp;"Ovo mi je uzdrmalo veru", reče Šimčisko. "Prvo, što je ovo ostrvo umrlo. A sada, što je pokušavalo da napravi jednog od nas..." Slegnuo je ramenima. Šimčisko je bio spretan, ali nije umeo brzo da razmišlja o velikim stvarima. "Zašto?" otvoreno me upita.
<BR>&nbsp;&nbsp;&nbsp;&nbsp;&nbsp;"Ne znam", rekoh.
<BR>&nbsp;&nbsp;&nbsp;&nbsp;&nbsp;"Svi nas uzorkuju", nastavi Šimčisko, mršteći se. "Kradu jedni od drugih - hoće li sada krasti i od nas?"
<BR>&nbsp;&nbsp;&nbsp;&nbsp;&nbsp;Kapetan je izišao na obalu sa Salapom, jedan sat kasnije. Ušli su u pećinu, samo njih dvojica, i Salap mu je pokazao tegle i objasnio šta je unutra. Kada su izišli iz pećine, kapetan je postao grozničav. Zarumeneo se i teturao se u hodu, pa je uhvatio Salapa pod ruku. Pogledao je Rendala i mene. "Moramo da isplovimo za dva dana", gunđao je. "Idemo pravo za Džakartu. Ne znamo šta to imamo. Mogli bismo da ostanemo ovde i da ga godinama proučavamo. Osnovna nauka. Ali ne možemo da se luksuziramo. Recite Nimcijan da odlazimo. Sutra ćemo joj ostaviti obećane zalihe."
<BR>&nbsp;&nbsp;&nbsp;&nbsp;&nbsp;"Da li da njoj išta kažemo?" upita Šatro, sav obuzet sumnjama. Niko nije obratio pažnju na njega, pa je oborio glavu i nemo nas gledao.
<BR>&nbsp;&nbsp;&nbsp;&nbsp;&nbsp;Kapetan je šapnuo nešto Rendalu na uho. Rendal se okrenuo ka Šimčisku i Šatru, podigao ruku i mahnuo da bi uključio i Kasira i mene u naređenje. "Nazad na brod. Moramo da razgovaramo nasamo."
<BR>&nbsp;&nbsp;&nbsp;&nbsp;&nbsp;Tornvilu kao da nije bilo drago što ostaje.
<BR>&nbsp;&nbsp;&nbsp;&nbsp;&nbsp;"Neka ostane i Olmi", reče Salap. "Biće mi potreban." Kapetan je na to žmirnuo, ali nije se protivio. Kad sam susreo Šatrov pogled, on je zatvorio oči i okrenuo glavu u iskrenom gađenju. Pridružio se ostalima, i pošli su ka kapetanovom čamcu.
<BR>&nbsp;&nbsp;&nbsp;&nbsp;&nbsp;"Voleo bih da mogu da o ovome razgovaram sa Dobrim Lenkom ili njegovim pomoćnicima", reče kapetan. Lupkao je štapom po crnom pesku, zagledan preko prostranstva jalovog mora. Pesak je pri svakom udaru tiho brujao. "Radio-poruke kažu da je Lenk upravo na putu za Džakartu. Srešće se tamo sa Brionom. Održaće pregovore. Za sada ne možemo da govorimo sa Lenkom, čak i da je veza dobra."
<BR>&nbsp;&nbsp;&nbsp;&nbsp;&nbsp;Rendal je to očito već znao, ali Salap nije.
<BR>&nbsp;&nbsp;&nbsp;&nbsp;&nbsp;"Zašto bi trebalo da se savetujemo sa Lenkom?" oprezno upita Salap, zbunjen kapetanovom logikom.
<BR>&nbsp;&nbsp;&nbsp;&nbsp;&nbsp;Kajzer-Bahovo lice postalo je purpurno, sa svetlijim mrljama na obrazima i bradi. "Ovo je velika odgovornost, i to ne samo naučna."
<BR>&nbsp;&nbsp;&nbsp;&nbsp;&nbsp;Salap je shvatio, ali ja još nisam. Kratko sam bio sa kapetanom i nisam ga poznavao. Salap je bio korak ispred mene, kao i Rendal.
<BR>&nbsp;&nbsp;&nbsp;&nbsp;&nbsp;"Smatraš li da je ovo pretnja?" upita Salap.
<BR>&nbsp;&nbsp;&nbsp;&nbsp;&nbsp;"Šta bi drugo bilo, da je ekos preživeo? Kad smo već kod toga, kako da znamo da nije samo usnuo? Kraljica se negde sakrila, kapsulirala, da prevaziđe neke nepovoljne uslove..."
<BR>&nbsp;&nbsp;&nbsp;&nbsp;&nbsp;"Ne slažem se sa tom mogućnošću", reče Salap. "Ona mala silva istinsko je siroče."
<BR>&nbsp;&nbsp;&nbsp;&nbsp;&nbsp;"Opasnost je ogromna", reče kapetan. "Na ovom pohodu saznali smo više nego ikada, tokom svih decenija od dolaska na Lamarkiju. A to što smo saznali peče."
<BR>&nbsp;&nbsp;&nbsp;&nbsp;&nbsp;"Možda je ovo nedužno!" protivio se Salap, zagrevajući se. Rendal je video da se sprema svađa i pokušao je da se uplete, ali i Salap i kapetan podigoše ruke, ućutkujući ga.
<BR>&nbsp;&nbsp;&nbsp;&nbsp;&nbsp;"Ser Salape, kako može da bude nedužno ili nevino to što ekos pokušava da nas oponaša?"
<BR>&nbsp;&nbsp;&nbsp;&nbsp;&nbsp;"Oni su oduvek bili radoznali!" reče Salap. "Mi smo stranci, nova vrsta sciona, ali ne izazivamo reakciju koja ih čuva od lopova ili uhoda... Možda ne mirišemo kao scioni iz nekog drugog ekosa. Uzorkovači proučavaju naš oblik, uzimaju uzorke svakog pojedinca, nose ih... nekuda, verovatno na analizu. Ali ti uzorci su mnogo zagonetniji od tkiva sciona iz drugih ekosa. Jezik naših gena razlikuje se već po samoj gramatici. Potrebno je dugo da se to razreši, čak i majstoru... ili kraljici." Salapove oči plamtele su od oduševljenja, kao da priča svoj tajni san ili košmar - možda versku nadu. "Negde postoji deo ekosa, gospodarica semena ili kraljica, ili više njih, koje proučavaju problem, analiziraju naš genetski materijal, trude se oko zagonetki ljudske DNK, pokušavaju da razumeju funkciju njenih šifri i da ih kopiraju, počinjući od najjednostavnijih proteina. Moraju da reše tako mnogo problema - ogroman je jaz između megacitnog sciona i mnogoćelijskog organizma."
<BR>&nbsp;&nbsp;&nbsp;&nbsp;&nbsp;Zamislio sam tajne fabrike skrivene u silvama - možda u organskim tvrđavama kao što su palate - gde nepoznata inteligencija decenijama neumorno radi...
<BR>&nbsp;&nbsp;&nbsp;&nbsp;&nbsp;Mirno ih možemo zvati kraljice.
<BR>&nbsp;&nbsp;&nbsp;&nbsp;&nbsp;"To je očito", reče kapetan. "Osećaju da smo im mi pretnja. Krademo njihove scione, sečemo ih i pravimo od njih brodove, ili ih žanjemo i jedemo. Imamo mogućnosti da jednog dana zauzmemo čitavu Lamarkiju i preuzmemo sve izvore... Kraljica bi to osetila, kakav god nagon da ima. Ona bi znala. Ser Salape, zar nisi očekivao da jednog dana nađeš nešto nalik na palate?"
<BR>&nbsp;&nbsp;&nbsp;&nbsp;&nbsp;"Da, da, naravno! To mi je bila velika nada."
<BR>&nbsp;&nbsp;&nbsp;&nbsp;&nbsp;"Znam šta nam je činiti", bio je uporan Kajzer-Bah. "Ne smemo da rizikujemo. Moramo se osigurati da je Marta mrtva."
<BR>&nbsp;&nbsp;&nbsp;&nbsp;&nbsp;Salap kao da je bio spreman da pljune. Ushodao se po obali, besno gledajući kapetana i nas. "Hoćeš da uništimo sve što smo proučavali?"
<BR>&nbsp;&nbsp;&nbsp;&nbsp;&nbsp;"Zadržaćemo uzorke, da ih pokažemo Lenku. Ali spalićemo malu silvu i pokušaćemo da nađemo skrivenu kraljicu."
<BR>&nbsp;&nbsp;&nbsp;&nbsp;&nbsp;"Nema nikakve skrivene kraljice!" prodera se Salap. Izgubio je kontrolu, i u crnim brkovima sad su mu se presijavale kapi pljuvačke. "Marta je mrtva!"
<BR>&nbsp;&nbsp;&nbsp;&nbsp;&nbsp;Kapetan se trgao od ovog žara. Spustio je štap u pesak i čučnuo, položivši ruke na kolena. Salap je kleknuo kraj njega i zagrlio ga oko ramena.
<BR>&nbsp;&nbsp;&nbsp;&nbsp;&nbsp;"Nije neophodno da tako oštro postupamo", reče Salap, povrativši delimično mir. "Šta god Marta nameravala da učini, to je zasad prekinuto. Očito je da je mrtva, ili bar toliko oslabljena i smanjena da je isto kao da je mrtva. Imamo vremena da razmislimo i da se posavetujemo. Idemo u Džakartu, da izvestimo Lenka o ovom otkriću. Ti možeš da zahtevaš da te primi, čak i ako je zauzet sa Brionom. I možeš da pitaš Lenka i njegove savetnike šta da radimo. Ne mogu nas odbiti. Naša radoznalost nije luksuz. Moramo da odgovorimo na pitanja. Moramo da razumemo ove procese."
<BR>&nbsp;&nbsp;&nbsp;&nbsp;&nbsp;Kapetanovo lice povratilo se od boje opasnosti, a bes i strepnja su se smirili. "Misliš li da Nimcijan zna?" upitao je.
<BR>&nbsp;&nbsp;&nbsp;&nbsp;&nbsp;"Šatro je budala. Ne zna ona ništa", reče Salap. Dok se kapetan smirivao, Salapa je zahvatalo oduševljenje koje je sa naporom prikrivao. Znao je da bi mogao da pobedi u raspravi i da stekne prednost za rat većih razmera. Prišao mi je i obratio mi se dovoljno glasno da i ostali čuju. "Koliko si ambiciozan, ser Olmi?"
<BR>&nbsp;&nbsp;&nbsp;&nbsp;&nbsp;"Želim da učim", rekoh.
<BR>&nbsp;&nbsp;&nbsp;&nbsp;&nbsp;"Kapetan i ja, kao i zapovednik Rendal, deset godina smo pokušavali da dokažemo da je neznanje opasno, da živimo na opasnom svetu, ma koliko izgledao miran i dobroćudan. Ima još mnogo opasnosti osim gladi."
<BR>&nbsp;&nbsp;&nbsp;&nbsp;&nbsp;Kapetan je pogledao svog glavnog istraživača sa izrazom pomešane nervoze, zbunjenosti i čuđenja, čkiljeći na jedno oko, vukući se rukom za bradu. Ma koliko dobre veze imao, Kajzer-Bah nikada nije umeo da politički razmišlja. Salap je, pak, više nego nadoknađivao taj nedostatak.
<BR>&nbsp;&nbsp;&nbsp;&nbsp;&nbsp;"Borili smo se i mnogo puta smo odbijeni", nastavi Salap. "Dobili smo samo ovaj pohod - jedan brod i jedva pristojna posada. Ali Marta nam je ostavila baštinu mnogo strašniju od svega što smo videli na Lamarkiji. I dragoceniju nego planina metala."
<BR>&nbsp;&nbsp;&nbsp;&nbsp;&nbsp;Kapetan se vratio na brod sa Šimčiskom, Šatrom i Kasirom. Salap je svima ponavljao koliko je važno ćutanje. Šimčisko je ovo upozorenje primio sa mračnim izrazom lica.
<BR>&nbsp;&nbsp;&nbsp;&nbsp;&nbsp;"Pozdravite ser Nimcijan", reče im kapetan dok su otiskivali čamac.
<BR>&nbsp;&nbsp;&nbsp;&nbsp;&nbsp;"Hoćemo", reče Salap.
<BR>&nbsp;&nbsp;&nbsp;&nbsp;&nbsp;"Reci joj..."
<BR>&nbsp;&nbsp;&nbsp;&nbsp;&nbsp;"Reći ću joj ono što treba da čuje", odvrati Salap. Kapetan je izgledao zadovoljan, i kao da mu je laknulo što neće sam morati da saopštava vesti.
<BR>&nbsp;&nbsp;&nbsp;&nbsp;&nbsp;"Zašto ne želi da razgovara sa njom?" upitah Salapa i Rendala. Rendal slegnu ramenima, ali Salap je imao višak energije, i pre nego što je pošao da pripremi Nimcijan za naš odlazak, naširoko mi je objasnio kapetanovu prirodu.
<BR>&nbsp;&nbsp;&nbsp;&nbsp;&nbsp;"On je naučnik", reče. "Zapravo je stidljiv, a ponekad i plašljiv. Podigli su ga strogi roditelji, kao i mene, ali moji roditelji uglavnom su bili pravedni; njegovi su, čini mi se, bili pomalo ludi. On gaji ljubav prema skrivenim pobudama, koja se ispoljava u najgorem trenutku. Zato mu je bilo još teže da pregovara sa Lenkovim službenicima. Verujem da je on još siguran da Nimcijan ima veze sa ovim."
<BR>&nbsp;&nbsp;&nbsp;&nbsp;&nbsp;"Kako bi mogla?" upitah.
<BR>&nbsp;&nbsp;&nbsp;&nbsp;&nbsp;"To nije moje mišljenje, pa ne mogu da ga objasnim niti branim", reče Salap. "Mada se i Šatro drži toga. On mi ponekad liči na mlađu, gluplju verziju našeg kapetana, sa mnogo manje njegovih izuzetnih vrlina." Pogledao je Rendala. "Nije trebalo da ga povedeš."
<BR>&nbsp;&nbsp;&nbsp;&nbsp;&nbsp;"Pa, možda će ser Olmi iskupiti moju grešku u tom pogledu", reče Rendal.
<BR>&nbsp;&nbsp;&nbsp;&nbsp;&nbsp;"Videćemo", reče Salap.
<BR>
<BR>&nbsp;&nbsp;&nbsp;&nbsp;&nbsp;Nimcijan je bila zaprepašćena. "Ima još toliko da se proučava", rekla je Salapu, lica naboranog od brige i razočaranja. "Sigurno još nemate potpunu sliku."
<BR>&nbsp;&nbsp;&nbsp;&nbsp;&nbsp;"Ne", priznade Salap. "Ali spremaju se velike oluje. Verujemo da će biti bolje da odemo na druga mesta."
<BR>&nbsp;&nbsp;&nbsp;&nbsp;&nbsp;Ona priđe vratima verande. Za trenutak mi se učinilo da će zaplakati. "Pola naših crteža još je ovde."
<BR>&nbsp;&nbsp;&nbsp;&nbsp;&nbsp;"Uzećemo ih sutra. I dopunićemo vam zalihe iz brodskih skladišta."
<BR>&nbsp;&nbsp;&nbsp;&nbsp;&nbsp;"Meni tako malo treba. Uživala sam u vašem društvu, i u priči. Idete li u Džakartu?"
<BR>&nbsp;&nbsp;&nbsp;&nbsp;&nbsp;"Uz možda jedno ili dva zaustavljanja, ako okolnosti dozvole."
<BR>&nbsp;&nbsp;&nbsp;&nbsp;&nbsp;Nimcijan sede na svoju ljupku, tkanu stolicu. "Da li će se kapetan vratiti?"
<BR>&nbsp;&nbsp;&nbsp;&nbsp;&nbsp;"On vam šalje izraze dubokog žaljenja i kaže da nikada neće zaboraviti susret i druženje sa vama. Vaš rad nam je olakšao pohod."
<BR>&nbsp;&nbsp;&nbsp;&nbsp;&nbsp;"Recite kapetanu da će mi nedostajati njegovo društvo. Divim se njegovoj predanosti. Moj muž bi uživao da vas je upoznao, sve vas." Namrštila se i odmahnula glavom. "Izgledali ste tako zainteresovani za palate, tako željni da ih razumete. Pa samo za njih bi bile potrebne godine."
<BR>&nbsp;&nbsp;&nbsp;&nbsp;&nbsp;"Ni meni nije želja da odemo", reče Salap. "Kao što rekoh, postoje pritisci."
<BR>&nbsp;&nbsp;&nbsp;&nbsp;&nbsp;"Kada vi odete, hoće li doći brionisti?" upita Nimcijan, raširivši plave oči. Podigla je ruku, i Salap ju je smesta uhvatio obema svojim, što je ipak bila samo učtivost. Rendal je stajao na vratima, visok i pogrbljen, zanet u misli.
<BR>&nbsp;&nbsp;&nbsp;&nbsp;&nbsp;"Ne verujem da će se zaustavljati ako vide da je ostrvo golo", reče Salap.
<BR>&nbsp;&nbsp;&nbsp;&nbsp;&nbsp;"Ali ako dođu naučnici, brionistički naučnici, hoće li vam smetati ako budem ljubazna i prema njima?"
<BR>&nbsp;&nbsp;&nbsp;&nbsp;&nbsp;"Ni slučajno", rče Salap. "To je vaša dužnost. Nadam se da će nas istina sve urazumiti. Ovo nije vreme za podele i rat."
<BR>&nbsp;&nbsp;&nbsp;&nbsp;&nbsp;Vratio se i treći čamac, noseći Širlu, Majsnera, Taliju i Tornvila. Popeli su se do silve siročića i sreli nas kod jezera dok smo napuštali kuću.
<BR>&nbsp;&nbsp;&nbsp;&nbsp;&nbsp;Širla i ja ugrabili smo trenutak za razgovor, dok je Salap izdavao uputstva Tornvilu.
<BR>&nbsp;&nbsp;&nbsp;&nbsp;&nbsp;"Mimoišli smo se sa kapetanovim čamcem", reče ona. "Rekao je da odlazimo, ali da dođemo na obalu i da pravimo društvo Nimcijan. Izgledao je strašno ozbiljan. Možeš li nešto da nam kažeš, kad si već napredovao?"
<BR>&nbsp;&nbsp;&nbsp;&nbsp;&nbsp;Pokušao sam sa umirujućim osmehom. Ona je na to frknula.
<BR>&nbsp;&nbsp;&nbsp;&nbsp;&nbsp;"Šatro je izgledao kao da bi rado ubio nekoga, a Šimčisko kao da bi da umre. Jeste li svi poludeli?"
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Pritisci preko mora", rekoh, "i to je glavni razlog."
<BR>&nbsp;&nbsp;&nbsp;&nbsp;&nbsp;"Brionisti?"
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"Kuda, onda, idemo?"
<BR>&nbsp;&nbsp;&nbsp;&nbsp;&nbsp;"U Džakartu, a potom u Atinu."
<BR>&nbsp;&nbsp;&nbsp;&nbsp;&nbsp;"Nema jedre silve za tebe i mene, a, Olmi, ser?"
<BR>&nbsp;&nbsp;&nbsp;&nbsp;&nbsp;Očito je bila nakrivo nasađena. I ja sam bio suviše neraspoložen da bih podnosio neprijatnosti. Potapšao sam je po ruci i pošao u korak za Salapom dok smo izlazili iz doline. Nimcijan nas je pratila pogledom, otvorenih usta, blago njišući glavom. Potom se upustila u razgovor sa Širlom i Talijom.
<BR>&nbsp;&nbsp;&nbsp;&nbsp;&nbsp;Preneli smo uzorke iz pećine u čamac i odveslali preko blago ustalasane vode do broda. Tamo smo ih, pokrivene ćebadima, uneli u kapetanovu kabinu, i tu ih zaključali u orman iza ranije ukrcanih kutija sa uzorcima. Rendal je doneo rezu i katanac, montirao ih i predao ključ Salapu.
<BR>&nbsp;&nbsp;&nbsp;&nbsp;&nbsp;"Žrtvovaćemo jedan primerak za opšte anatomsko ispitivanje, još koliko večeras", reče Salap. "Olmi, ti ćeš pomagati."
<BR>&nbsp;&nbsp;&nbsp;&nbsp;&nbsp;Izišao san na palubu i zatekao smenu desne strane broda na redovnoj popodnevnoj dužnosti - pentrali su se po drveću da pripreme jedra za sledeću etapu putovanja. Osetio sam duboku potrebu da im se pridružim. No, već sam značajno napredovao, i više nije bilo nade u povratak smirenom životu novajlije.
<BR>&nbsp;&nbsp;&nbsp;&nbsp;&nbsp;Uskoro će se spustiti sumrak, i nastupiće vreme odmora za mornare.
<BR>&nbsp;&nbsp;&nbsp;&nbsp;&nbsp;Setio sam se reči koje je u Putu rekao otvarač kapija. Tražim stvari koje su zanimljive ljudima, ser Olmi, i nalazim ih.
<BR>&nbsp;&nbsp;&nbsp;&nbsp;&nbsp;Ako će kapetan biti primljen kod Lenka, možda bih i ja mogao sa njim. Tako ću biti mnogo bliži prilici da nađem ključnjaču.
<BR>
<BR>&nbsp;&nbsp;&nbsp;&nbsp;&nbsp;U zoru je poslednja skupina od dvanaest osoba pošla na ostrvo da odnese zalihe obećane Nimcijan. Pratio sam ih u čamcu. Šatro se ovog jutra, izgleda, pomirio sa promenom u položaju. Sedeo je na svojoj klupi i veslao, naizgled dobro raspoložen. Šimčisko, Kisbeg, Čam i navigator Frenč takođe su bili u čamcu. Frenč je želeo da još jednom izmeri neke visine.
<BR>&nbsp;&nbsp;&nbsp;&nbsp;&nbsp;Nimcijan je sedela na verandi, i jedva nas je pogledala dok smo spuštali kutije sa hranom i opremom. Kisbeg i Čam počeli su da slažu kutije pod krov iza kuće. Frenč se obratio starici, ali ona je jedva klimnula glavom i nije odgovarala. On je potom ušao u kuću sa Šatrom i zadržao se tamo nekoliko sati.
<BR>&nbsp;&nbsp;&nbsp;&nbsp;&nbsp;Kad su otišli, Nimcijan je ustala i mahnula Širli i meni da dođemo na verandu.
<BR>&nbsp;&nbsp;&nbsp;&nbsp;&nbsp;"Mnogo sam razmišljala", reče nam. "Možete li da prenesete Salapu moje misli? Nisu odveć složene i svakako nisu potpune."
<BR>&nbsp;&nbsp;&nbsp;&nbsp;&nbsp;"Pokušaću", rekoh.
<BR>&nbsp;&nbsp;&nbsp;&nbsp;&nbsp;"Ti si najmlađi među istraživačima, zar ne?" upita Nimcijan.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Širla se na to kratko, kiselo osmehnu.
<BR>&nbsp;&nbsp;&nbsp;&nbsp;&nbsp;"I ja sam bila najmlađa na 'Hanu'. Udaja za Ješovu bila je dobar društveni potez. Ti i ja nismo mnogo razgovarali, ali osećam da bi trebalo da popričamo. Prenesi moje misli Rendalu i kapetanu. Kapetan... nije bio sasvim precizan u objašnjenju šta se dešava. A ti, mila moja Širla, bilo je pravo zadovoljstvo pričati sa ženom..."
<BR>&nbsp;&nbsp;&nbsp;&nbsp;&nbsp;Nimcijanine oči ispunile su se suzama. "Moram da ostanem ovde. Nedostajaće mi društvo, ali moj život je ovde. I Ješova je ovde, njegov duh."
<BR>&nbsp;&nbsp;&nbsp;&nbsp;&nbsp;Širla je nežno uhvati za ruku. Nimcijan zabaci glavu i zatvori oči. Kao da je ostarila deset godina od našeg dolaska. Do sada ju je držalo osećanje dužnosti; pitao sam se hoće li nam poveriti konačnu tajnu, i potom biti spremna da umre.
<BR>&nbsp;&nbsp;&nbsp;&nbsp;&nbsp;"Da li shvatate koliko je jednostavan i primitivan sav život na Lamarkiji? Kako je precizno uravnotežen? Ješova i ja, što smo više istraživali i učili, sve smo se više čudili Martinoj krhkosti i primitivnosti. Sve je ličilo na san. A onda smo se probudili."
<BR>&nbsp;&nbsp;&nbsp;&nbsp;&nbsp;"Zašto kao san?" upita Širla.
<BR>&nbsp;&nbsp;&nbsp;&nbsp;&nbsp;"Nema suparništva niti saradnje između životinja i biljaka, a to bi ubrzalo promene. Sve promene potiču iznutra, od posmatrača, ko god i šta god da su - kraljice, ili fabrike, ili palate-materice. A i između ekosa postoji premalo nadmetanja. Dan za danom, gotovo sve živo na ovoj planeti jedva uspeva da obezbedi energije koliko mu treba da preživi... Nešto nedostaje, neka vitalna strategija ili trik. Lamarkija će možda jednog dana procvetati. Ali da li su skriveni konstruktori dovoljno kreativni da obezbede to što nedostaje?"
<BR>&nbsp;&nbsp;&nbsp;&nbsp;&nbsp;"Možda smo mi nedostajali", reče Širla. Ona nije znala za napola obrazovane kosture. "Ali sad smo tu. Kraljice... posmatrači... treba da nauče kako da nas upotrebe."
<BR>&nbsp;&nbsp;&nbsp;&nbsp;&nbsp;"Divno homocentrično", tiho reče Nimcijan, sanjarski gledajući kroz nas. "To je deo naše snage, da se uvek zamišljamo u središtu. Ali uprkos svim nedavnim dokazima..." Oštro me je pogledala, ljuta zbog kapetanove tajanstvenosti. "Uprkos tome, mislim da nismo mi element koji nedostaje. Verujem da je u pitanju tehnika, trik, nešto što još nijedan ekos nije pronašao. Sirota Marta - toliko zavisna od retkih elemenata... Marta nije imala snage da preživi kada su se stvari promenile."
<BR>&nbsp;&nbsp;&nbsp;&nbsp;&nbsp;Nagnula se u stolici i čvrsto stegla Širlu za ruku. "Šta nedostaje na Martinom ostrvu, i svugde drugde gde smo bili na Lamarkiji?"
<BR>&nbsp;&nbsp;&nbsp;&nbsp;&nbsp;"Šta?" upitah.
<BR>&nbsp;&nbsp;&nbsp;&nbsp;&nbsp;"Zeleno", reče ona. "Blistavo, divno zeleno. Širla, ti si rođena ovde i malo razmišljaš o Zemlji. Ali Zemlja je bila zeleni svet."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
