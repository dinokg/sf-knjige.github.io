<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>UVOD: PUTOVANJE, 753. GODINA
<P>&nbsp;&nbsp;&nbsp;&nbsp;&nbsp;Stajao sam na ivici južnog okna, čvrsto držeći pomoćno uže, i zurio sam, prvi put u životu, van mase Čička, u zvezde. Širile su se kroz duboki svemir, brojne i oštre kao oblak snežnih kristala na pozadini od crnog oniksa. Nekartirana sazvežđa okretala su se neobično žurno, odajući sopstvenu rotaciju asteroida.
<BR>&nbsp;&nbsp;&nbsp;&nbsp;&nbsp;Radno odelo nemo je obavljalo svoj posao, i neko vreme mi se činilo da sam i sam samo kristal, u središtu kristalne kugle, potpuno miran. Potražio sam slike među zvezdama, ali pre nego što sam uspeo da nađem neku, prekinuo me je moj pratilac.
<BR>&nbsp;&nbsp;&nbsp;&nbsp;&nbsp;"Olmi." Pažljivo je prišla duž pomoćnog užeta i ostala da lebdi kraj mene.
<BR>&nbsp;&nbsp;&nbsp;&nbsp;&nbsp;"Samo trenutak", odgovorih.
<BR>&nbsp;&nbsp;&nbsp;&nbsp;&nbsp;"Ovde smo završili. Skupina nas čeka, Olmi. Proslave i razonode... ali ti si obrečen, zar ne?"
<BR>&nbsp;&nbsp;&nbsp;&nbsp;&nbsp;Uvređeno sam odmahnuo glavom. "Teško je poverovati da nešto tako veliko kao Čičak može da se skupi do ništavila", rekoh.
<BR>&nbsp;&nbsp;&nbsp;&nbsp;&nbsp;Njeno lice, okrenuto ka zvezdama, pokazivalo je mešavinu izraza brige i gađenja. Kerija Ap Kejn bila mi je partner među braniteljima Puta još od obuke, i dobar drug, ako ne baš srodna duša. Imao sam tako malo srodnih duša. Čak i moja obrečena...
<BR>&nbsp;&nbsp;&nbsp;&nbsp;&nbsp;"Samo minut, Kerija."
<BR>&nbsp;&nbsp;&nbsp;&nbsp;&nbsp;"Hoću da se vratim", slegnula je ramenima. "Pa, dobro. Minut. Ali zašto gledaš napolje?"
<BR>&nbsp;&nbsp;&nbsp;&nbsp;&nbsp;Kerija nikad ne bi razumela. Za nju je asteroidni svemirski brod bio sve i sva, svet beskonačnih društvenih mogućnosti: rad, prijatelji, čak i smrt sa braniteljima Puta ako dotle dođe. Zvezde su napolju, 'na kraj sveta', i ne znače ništa; samo je zatvorena beskonačnost Puta budila divljenje u njenoj duši.
<BR>&nbsp;&nbsp;&nbsp;&nbsp;&nbsp;"Lepo je", ravnodušno je rekla. "Misliš da ćemo ikada stići do Van Bruha?"
<BR>&nbsp;&nbsp;&nbsp;&nbsp;&nbsp;Van Bruhova zvezda, još udaljena stotinu svetlosnih godina, bila je prvobitni cilj Čička. Za većinu naderitskog stanovništva broda - uključujući i moju porodicu - to je bila svrha našeg postojanja, sveto odredište, i tako je bilo tokom sedam stotina godina putovanja.
<BR>&nbsp;&nbsp;&nbsp;&nbsp;&nbsp;"Šta misliš, može li se videti odavde?"
<BR>&nbsp;&nbsp;&nbsp;&nbsp;&nbsp;"Ne", rekoh. "Ove godine je vidljiva sa polutara."
<BR>&nbsp;&nbsp;&nbsp;&nbsp;&nbsp;"Šteta", reče Kerija. Nemirno je puckala jezikom.
<BR>&nbsp;&nbsp;&nbsp;&nbsp;&nbsp;Desetkilometarski krater na južnom polu Čička nekada je prelamao i usmeravao strujanje motora Bekmanovog pogona. Motori nisu uključivani već četiri stoleća. Poslednji put sam bacio pogled preko ivice kratera, prelazeći očima duž saćaste krive udubljenja u središtu kratera. Velilki crni roboti sa mnogo udova čučali su u udubljenju kraj ivice kratera, gde su se postavili radi inspekcije pre više sati.
<BR>&nbsp;&nbsp;&nbsp;&nbsp;&nbsp;"U redu", rekoh okupljenim robotima. "Idite kući." Uperio sam komandni predajnik i mašine su se povukle, oslanjajući se o padinu kukama i kandžama, i vratile se svojim poslovima na površini asteroida.
<BR>&nbsp;&nbsp;&nbsp;&nbsp;&nbsp;Okrenuli smo se i pošli duž užeta dublje u okno, ka cevobrodu, spljoštenom i sivom, lako oslonjenom o crni kamen i metalni zid. Iza cevobroda ležao je masivni prvi dok, cilindar unutar okna konstruisan tako da rotira u suprotnom smeru i olakšava pristup teretnim brodovima. Desetine kilometara daleko, na severu, sijala je mala, blistava tačka, ulaz u prvu komoru. Popeli smo se u cevobrod, izjednačili pritisak u tesnoj kabini i isključili radna odela.
<BR>&nbsp;&nbsp;&nbsp;&nbsp;&nbsp;Kerija je uputila signal ka ulazu u okno. Dva masivna krila odvojila su se od zidova i spojila se kao stegnute crne usne, zapečativši ovaj kraj Čička i izbrisavši zvezde.
<BR>&nbsp;&nbsp;&nbsp;&nbsp;&nbsp;"Sve je čisto i sređeno", reče ona. "Slažeš se?"
<BR>&nbsp;&nbsp;&nbsp;&nbsp;&nbsp;"Sve je čisto i sređeno", rekoh.
<BR>&nbsp;&nbsp;&nbsp;&nbsp;&nbsp;"Zar generali stvarno misle da će Jarti izići iz Puta i zaći nam za leđa?" veselo upita Kerija.
<BR>&nbsp;&nbsp;&nbsp;&nbsp;&nbsp;"Jednom su nas iznenadili", odgovorih. "Mogli bi ponovo."
<BR>&nbsp;&nbsp;&nbsp;&nbsp;&nbsp;Kerija me sumnjičavo pogleda. "Da te ostavim u šestoj komori?" upita, podižući brod.
<BR>&nbsp;&nbsp;&nbsp;&nbsp;&nbsp;"Prvo moram da obavim neke stvari u Čičkovom Gradu."
<BR>&nbsp;&nbsp;&nbsp;&nbsp;&nbsp;"Uvek si bio tajanstven."
<BR>&nbsp;&nbsp;&nbsp;&nbsp;&nbsp;Nije imala pojma.
<BR>&nbsp;&nbsp;&nbsp;&nbsp;&nbsp;Hitali smo kroz tunel ka severu. Kilometri ka kraju okna brzo su promicali. Pred nama je zjapio ulaz u prvu komoru, i uleteli smo u blistavu svetlost.
<BR>&nbsp;&nbsp;&nbsp;&nbsp;&nbsp;Sa pedeset kilometara prečnika i trideset dubine, prva komora se u poređenju sa maločašnjim pogledom ka zvezdama činila jedva kao unutrašnjost velikog, zdepastog bubnja. Prava veličina se ukazala po sporosti kojom je naš cevobrod prolazio ka oknu na severnom kraju komore.
<BR>&nbsp;&nbsp;&nbsp;&nbsp;&nbsp;Pod komore zaklanjali su oblaci, na dvadeset pet kilometara ispod nas. Atmosfera u komori dopirala je do dvadeset kilometara visine, kao voda u bubnju. Ugledao sam malu oluju kako se priprema na dnu. Nikakva oluja nije mogla da dospe do nas u osi, jer smo se nalazili u gotovo potpunom vakuumu.
<BR>&nbsp;&nbsp;&nbsp;&nbsp;&nbsp;Prva komora uvek je bila gotovo napuštena, iz predostrožnosti zbog proboja srazmerno taknih zidova asteroida na južnom kraju.
<BR>&nbsp;&nbsp;&nbsp;&nbsp;&nbsp;Putovali smo kroz sredinu svetlosti cevi, prozirnog toka blistave plazme prečnika pet kilometara i dužine trideset, generisane na južnom i severnom polu asteroida. Videli smo brzo pulsiranje svetlosti jer smo bili blizu ose, ali sa dna komore cev se videla kao stalni, bledožuti sjaj, danju i noću. Tako je bilo u šest prvih komora.
<BR>&nbsp;&nbsp;&nbsp;&nbsp;&nbsp;Sedma komora bila je, naravno, drugačija.
<BR>&nbsp;&nbsp;&nbsp;&nbsp;&nbsp;Okno je izgledalo kao tačkica na sivom, blago zakrivljenom zidu asteroida ispred nas. "Da pređem na ručno i udenem nas unutra?" upita me Kerija, smešeći se.
<BR>&nbsp;&nbsp;&nbsp;&nbsp;&nbsp;Uzvratio sam osmehom, ali nisam odgovorio. Bila je dovoljno vešta da to izvede. Upravljala je tokobrodovima i raznim drugim letelicama po čitavom Putu, sa lakoćom znalca.
<BR>&nbsp;&nbsp;&nbsp;&nbsp;&nbsp;"Radije bih se opustila", rekla je, ozlojeđena mojim ćutanjem. "Možda ne bi pristao da se diviš." Ukrstila je ruke iza potiljka. "Osim toga, ovo je bio dug dan. Možda bih i promašila."
<BR>&nbsp;&nbsp;&nbsp;&nbsp;&nbsp;"Ti nikada ne promašuješ", rekoh joj.
<BR>&nbsp;&nbsp;&nbsp;&nbsp;&nbsp;"Tu si prokleto u pravu."
<BR>&nbsp;&nbsp;&nbsp;&nbsp;&nbsp;Zakoni Heksamona nalagali su inspekcije dva puta godišnje. Branitelji Puta povećali su to na četiri puta godišnje, sa posebnim naglaskom na bezbednost šeste komore, inspekciju rezervnih akumulatora na hladnim spoljašnjim zidovima broda i održavanje južnog kratera i spoljašnjih monitora. Ovog puta smo Kerija i ja izvukli inspekciju na južnom kraju. Potom smo imali trideset dana slobodno, i Kerija je smatrala da ima sreće: upravo je počinjala proslava dvadesetpetogodišnjice Puta.
<BR>&nbsp;&nbsp;&nbsp;&nbsp;&nbsp;No, mene je čekao neprijatan posao: izdaja, izdvajanje, okončanje veza u koje više nisam verovao, ali nisam hteo da se nikome izrugujem.
<BR>&nbsp;&nbsp;&nbsp;&nbsp;&nbsp;Zid je narastao, ispunjavajući nam vidno polje, i iznenada nas je progutalo drugo okno. Kilometrima daleko, izlaz ka gradu druge komore, Aleksandriji, predstavljao je novu blistavu tačku u neosvetljenoj tami tunela.
<BR>&nbsp;&nbsp;&nbsp;&nbsp;&nbsp;"Lift, ili da se spustim i ostavim te negde?"
<BR>&nbsp;&nbsp;&nbsp;&nbsp;&nbsp;"Lift", rekoh.
<BR>&nbsp;&nbsp;&nbsp;&nbsp;&nbsp;"Vidi, vidi", kratko se nasmeja Kerija. "Baš si mračan."
<BR>&nbsp;&nbsp;&nbsp;&nbsp;&nbsp;"Smeješ se kao pile", rekoh.
<BR>&nbsp;&nbsp;&nbsp;&nbsp;&nbsp;"Ti nikada nisi video živo pile. Kako da budeš mračan kad te čeka toliko lepih stvari?"
<BR>&nbsp;&nbsp;&nbsp;&nbsp;&nbsp;"Svejedno."
<BR>&nbsp;&nbsp;&nbsp;&nbsp;&nbsp;Prešli smo u drugu komoru, iste veličine kao prva, ali ispunjenu najstarijim gradom na Čičku. Aleksandrija je pokrivala dve trećine dna druge komore, tri hiljade sto kvadratnih kilometara veličanstveno belih, zlatnih, bronzanih i zelenih tornjeva poređanih u spirale i nizove, zidova od čistih crnih i zlatnih kocaka, precizno ukrašenih kugli postavljenih na masivna postolja puna boja i ljudi. Između grada i južnog pola protezala se plavozelena 'reka', široka kilometar i duboka nekoliko metara, tekući ispod ljupkih visećih mostova raspoređenih u svim četvrtima. U originalnim planovima Čička nisu postojali parkovi duž obale bliže polu; umesto njih stajao je nasip, sto metara viši od suprotne obale, kako bi se suprotstavio posledicama ubrzanja broda. No, još u početku gradnje Čička, taj problem je rešen pomoću mašinerije za prigušenje inercije u šestoj komori. Ista ta mašinerija je, stolećima kasnije, omogućila Konradu Korzenovskom da razmišlja o stvaranju Puta. Dno komore bilo je ravno, a ne nagnuto; park i reka stvarali su plave i zelene pruge oko južnog kraja komore.
<BR>&nbsp;&nbsp;&nbsp;&nbsp;&nbsp;Parkovi i šume pokrivali su otvoreni prostor između pojedinih delova grada. Na nekim mestima oko grada roboti su završavali građevine predviđene za smeštaj polako rastućeg stanovništva. Čičak je bio večno mlad.
<BR>&nbsp;&nbsp;&nbsp;&nbsp;&nbsp;Posle sedam stoleća, stanovništvo asteroida brojalo je sedamdeset pet miliona. Put ih je počelo pet miliona.
<BR>&nbsp;&nbsp;&nbsp;&nbsp;&nbsp;Kerija je opet pucnula jezikom i odmahnula glavom. Prošli smo preko Aleksandrije, pa u treće okno. Blizu severnog otvora, usporila je vozilo i skrenula kroz izdignuti ulaz. Odatle se stizalo prolazom do cevnog lifta, i tu sam sišao. Mahnuo sam Keriji i ušao u zeleno-srebrni lift. Vazduh se osećao na vlagu i ljude, čisti ali nepogrešivo ljudski miris grada u kome sam proveo dve godine mladosti.
<BR>&nbsp;&nbsp;&nbsp;&nbsp;&nbsp;"Vidimo se za koji dan?" upita Kerija, gledajući me pomalo zabrinuto.
<BR>&nbsp;&nbsp;&nbsp;&nbsp;&nbsp;"Važi."
<BR>&nbsp;&nbsp;&nbsp;&nbsp;&nbsp;"Zdravo!"
<BR>&nbsp;&nbsp;&nbsp;&nbsp;&nbsp;Nakrenuo sam malo glavu i oprostio se od nje.
<BR>&nbsp;&nbsp;&nbsp;&nbsp;&nbsp;Dok sam silazio, naredio sam svojoj uniformi da postane civilna, standardna dnevna odeća stil jedan, umereno zvanična. Nisam želeo da privlačim pažnju kao branitelj Puta, jer u naderitskom gradu takvi nisu česti.
<BR>&nbsp;&nbsp;&nbsp;&nbsp;&nbsp;Liftu je trebalo devet minuta da se spusti do dna komore. Izišao sam i pošao kratkim hodnikom u samu komoru.
<BR>&nbsp;&nbsp;&nbsp;&nbsp;&nbsp;Prešao sam preko Šahrazadinog mosta, osluškujući šapat vitke reke Fa i šuškanje hiljada dugačkih crvenih traka koje su lešpršale na vetru, pričvršćene na žice. Taj ukras za most odabrali su ljudi iz okoline, ovog meseca; sledećeg će možda biti pun malih, pokretnih, svetlucavih robota.
<BR>&nbsp;&nbsp;&nbsp;&nbsp;&nbsp;Čičkov Grad izgrađen je tokom prva dva stoleća putovanja. Sa lančanim kablovima, koji su se protezali čitavom dužinom komore, od pola do pola, i pun vitkih belih zgrada, daleko je nadmašivao Aleksandriju. Bilo je jasno da je to gešelsko mesto za razmetanje - pa ipak se, za vreme najgorih sukoba između Gešela i Naderita na brodu, po otvaranju Puta, mnogo konzervativnih i radikalnih Naderita preselilo iz svojih domova u Aleksadriji u nove stanove u Čičkovom Gradu. Na južnom kraju još je bilo mnogo Naderita. I ovde je bilo mnogo novih gradilišta, sa lukovima koji su išli uporedo sa polovima; bilo je planirano da najveći bude dugačak deset kilometara.
<BR>
<BR>&nbsp;&nbsp;&nbsp;&nbsp;&nbsp;Posle kratke šetnje stigao sam u visoku cilindričnu zgradu u kojoj sam proveo rano detinjstvo. Kroz okrugle hodnike pune svetlosti bez vidljivog izvora, praćen senkom koja se pojavljivala i nestajala oko mene u slučajnim lukovima, vratio sam se u naš nekadašnji stan.
<BR>&nbsp;&nbsp;&nbsp;&nbsp;&nbsp;Moji roditelji otišli su u Aleksandriju da izbegnu proslavu - znao sam to pre nego što sam došao ovamo. Ušao sam u stan i zapečatio vrata, a onda prišao memorijskim pločama u životnom centru.
<BR>&nbsp;&nbsp;&nbsp;&nbsp;&nbsp;Dvadeset četiri godine čuvao sam jednu važnu tajnu koju sam znao samo ja i možda još jedna osoba - muškarac ili žena koji su smestili starog prijatelja baš u ovu zgradu, ne očekujući da će radoznalo dete moći da naiđe na njega, gotovo slučajno. Došao sam ovamo da obiđem prijatelja koji je umro pre mog rođenja, u ovom savršenom skloništu, i da proverim je li još skriven i neuznemiravan.
<BR>&nbsp;&nbsp;&nbsp;&nbsp;&nbsp;Samo sam ja - i najviše još ona jedna osoba, u to sam verovao - znao poslednje sklonište velikog Konrada Korzenovskog, grobnicu ne njegovog tela nego onoga što je ostalo od njegove ličnosti pošto su ga ubili radikalni Naderiti.
<BR>&nbsp;&nbsp;&nbsp;&nbsp;&nbsp;Povezao sam se sa memorijom zgrade, upotrebio miša-agenta da zaobiđe lične glasnike, kao što sam učinio pre dvadeset godina, a potom najmanje jednom godišnje, i upao u šifrovano memorijsko skladište.
<BR>&nbsp;&nbsp;&nbsp;&nbsp;&nbsp;Zdravo, rekoh.
<BR>&nbsp;&nbsp;&nbsp;&nbsp;&nbsp;Prisustvo se promeškoljilo. Iako nije imalo telo, izgledalo je kao da se smeši. Više nije bilo ljudsko biće, polovina karaktera bila mu je uništena, ali i dalje je moglo da kontaktira i da deli topla sećanja. Ono što je ostalo od velikog Korzenovskog bilo je ranjivo i prijateljsko. Nestala je sva opreznost, sva samozaštita, i mogao je da bude samo jedno - velikodušan i ponekad divan prijatelj, idealan za usamljeno dete nesigurno u sebe. Čuvao sam njegovu tajnu iz jednog jedinog razloga: oštećene ličnosti ne mogu se, po naderitskim zakonima, popravljati. Ako se otkrije ono što je ostalo od Korzenovskog, biće smesta potpuno obrisan.
<BR>&nbsp;&nbsp;&nbsp;&nbsp;&nbsp;Zdravo, Olmi, odgovorio mi je. Kako je Put?
<BR>
<BR>&nbsp;&nbsp;&nbsp;&nbsp;&nbsp;Sat kasnije prolazio sam kroz grad, ka meštovitom gešelsko-naderitskom 'naprednom' kraju grada koji su voleli studenti i branitelji Puta. Tu sam se, u svom malom stanu, povezao sa gradskom memorijom, poslao svojoj komandi planirana odredišta tokom nekoliko narednih dana i promenljivu uniformu zamenio potpuno civilnim odelom prikladnim za proslavu: svetloplave pantalone, tamnosmeđa košulja, svetlozelena jakna i lake cipele.
<BR>&nbsp;&nbsp;&nbsp;&nbsp;&nbsp;Vratio sam se na železničku stanicu.
<BR>&nbsp;&nbsp;&nbsp;&nbsp;&nbsp;Dok sam se pridruživao masi koja je čekala na peronu, tražio sam poznata lica, ali ih nisam našao. Četiri godine u odbrani Puta od Jarta na samim granicama Puta, četiri milijarde kilometara severno od Čička, dalo je mojim gešelskim poznanicima sa univerziteta dovoljno vremena da promene ne samo partnere i filozofiju nego i telesni izgled. Ako je neko od mojih prijatelja iz studentskih dana možda i ovde, verovatno ga ne bih prepoznao. Nisam očekivao da ću ovde sresti još nekog branitelja Puta.
<BR>&nbsp;&nbsp;&nbsp;&nbsp;&nbsp;Osim svetloplavih, rakunskih pruga oko očiju, i dalje sam fizički bio isti kao i pre četiri godine. Ohol, pun ideja, tvrdoglav i ponekad neosetljiv. Mnogi poznanici smatrali su me izuzetno pametnim, a mnogi veoma sumornim - privlačio sam žene na onaj čudan način kako žene često privlače oni koji bi ih mogli povrediti - jedino dete divnih roditelja, često hvaljeno, a retko kažnjavano, napunio sam trideset godina ubeđen u svoju hrabrost koju sam retko mogao da proveravam, ali takođe ubeđen da me očekuju još mnoge provere. Napustio sam očevu veru, a, iskreno rečeno, majčinu nikada nisam ni razumeo.
<BR>&nbsp;&nbsp;&nbsp;&nbsp;&nbsp;Čičak, ma koliko ogroman, činio mi se nedovoljan za sve moje ambicije. Nisam mislio da sam mlad, a svakako se nisam osećao neiskusan. Uostalom, četiri godine sam bio branitelj Puta. Učestvovao sam u onome što mi se tog časa činilo kao važne akcije protiv Jarta...
<BR>&nbsp;&nbsp;&nbsp;&nbsp;&nbsp;Ali sada, zarobljen u masi koja je proslavljala srebrni jubilej Čičkovog spajanja sa Putem, bio sam samom sebi bezimeni mehurić u potoku, manji nego što sam se osećao pod zvezdama. Strepeo sam od onoga što sam nameravao da učinim.
<BR>&nbsp;&nbsp;&nbsp;&nbsp;&nbsp;Nad pretežno gešelskom masom ljudi lebdele su muzika i slike, a glasovi su pričali pojedinosti koje svi znaju, i Gešeli i Naderiti, i to napamet. Pre dvadeset pet godina, Korzenovski i njegovi pomoćnici završili su, povezali i otvorili Put. Od detinjstva mi se činilo da je Put jedino mesto - ako se uopšte može zvati mesto - koje mi može pružiti provere za kojima sam žudeo.
<BR>&nbsp;&nbsp;&nbsp;&nbsp;&nbsp;'Da li je ikada u istoriji čovečanstva postojalo nešto tako pustolovno? Počev od sedme komore Čička, unutrašnjost (a 'spoljašnjost' ne postoji) beskonačne nematerijalne cevi prečnika pedeset kilometara, glatke i gole površine boje novoizlivene bronze, Put je vaseljena okrenuta na naličje, kroz koju se prodeva osna singularnost nazvana tok...'
<BR>&nbsp;&nbsp;&nbsp;&nbsp;&nbsp;'U pravilnim razmacima duž površine Puta nanizani su mogući otvori ka drugim mestima i vremenima, istorijama i stvarnostima...'
<BR>&nbsp;&nbsp;&nbsp;&nbsp;&nbsp;Moji roditelji - a i većina prijatelja iz rane mladosti - bili su pravoverni Naderiti, iz one poluortodoksne struje poznate kao Putnici. Verovali su da je čovečanstvu sudbina bila da izdubi sedam komora u asteroidu Junona, da ugradi motore Bekmanovog pogona, i da pretvori veliki planetoid u svemirski brod kršten imenom Čičak. Verovali su - kao i svi sem najekstremnijih Naderita - da je pravedno i ispravno prevesti milione ljudi preko ponora između zvezda kako bi naseljavali sveže, nove svetove. Naša porodica je stolećima živela u Aleksandriji, u drugoj i trećoj komori; svi smo rođeni na Čičku. Nismo poznavali nikakvo drugo postojanje.
<BR>&nbsp;&nbsp;&nbsp;&nbsp;&nbsp;Oni jednostavno nisu verovali u stvaranje Puta. Svi Naderiti su se složili da su Korzenovski i preterano ambiciozni Gešeli počinili svetogrđe.
<BR>&nbsp;&nbsp;&nbsp;&nbsp;&nbsp;Kada raskinem vezu sa ženom koja mi je obrečena na Sazrevanju, konačno ću završiti sa svojim naderitskim životom.
<BR>&nbsp;&nbsp;&nbsp;&nbsp;&nbsp;Pristizali su okićeni vozovi, dok su se po stanici lepršale crvene i bele šare. Masa je režala kao ogromna, ali zadovoljna životinja i pogurala me preko perona, ka vratima širom otvorenim da nas prime. Izgubio sam se u moru lica, nasmešenih, iskrivljenih, nasmejanih, ili samo usmerenih na to da ne padnu u gužvi.
<BR>&nbsp;&nbsp;&nbsp;&nbsp;&nbsp;Zbili smo se u vozu, toliko da smo jedva mogli da se mičemo. Kraj mene je stajala mlada žena; pogledala me je u lice, rumena, smešeći se, srećno i pomalo uplašeno. Nosila je gešelsko odelo, ali po načinu na koji je bila ošišana znao sam da potiče iz naderitske porodice; pobunila se, pobegla i pridružila masi Gešela bar na ovoj najsvetijoj proslavi - mada joj možda uopšte nije bilo važno šta se slavi.
<BR>&nbsp;&nbsp;&nbsp;&nbsp;&nbsp;"Kako se zoveš?" upita ona, grizući donju usnu, kao da očekuje grub odgovor.
<BR>&nbsp;&nbsp;&nbsp;&nbsp;&nbsp;"Olmi", rekoh.
<BR>&nbsp;&nbsp;&nbsp;&nbsp;&nbsp;"Baš si lep... sa tom maskom. Jesi li je sam stavio?"
<BR>&nbsp;&nbsp;&nbsp;&nbsp;&nbsp;Nasmešio sam joj se. Bila je možda pet godina mlađa od mene, odavno je prošla Sazrevanje, i po svim merilima bila je odrasla, bez obzira na to je li Naderit ili Gešel, ali ovde je bila izvan elementa. Pribila se uz mene zbog gužve, možda i pomalo namerno. Nije me privlačila, ali sam se zabrinuo za nju.
<BR>&nbsp;&nbsp;&nbsp;&nbsp;&nbsp;"Ideš da vidiš Put? U Osni Grad?" upitah je, sagnuvši se da joj šapućem na uho.
<BR>&nbsp;&nbsp;&nbsp;&nbsp;&nbsp;"Da!" odgovori ona, a oči su joj poigravale. "A ti?"
<BR>&nbsp;&nbsp;&nbsp;&nbsp;&nbsp;"Kasnije. Tamo te čeka porodica?"
<BR>&nbsp;&nbsp;&nbsp;&nbsp;&nbsp;Strašno je pocrvenela. "Ne."
<BR>&nbsp;&nbsp;&nbsp;&nbsp;&nbsp;"Možda verenik?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Onda bolje razmisli", rekoh. "Gešeli mogu prilično da podivljaju kada slave. Opija ih Put."
<BR>&nbsp;&nbsp;&nbsp;&nbsp;&nbsp;Povukla se, žmirkajući. "Zbog kose, je li?" upita, iznenada opustivši usne. Trudila se da se udalji od mene, gurajući se kroz gužvu, ljutito me gledajući preko ramena.
<BR>&nbsp;&nbsp;&nbsp;&nbsp;&nbsp;Za mlad svet - a ja sam, sa trideset godina u društvu gde svako može proživeti stotine godina, svakako bio veoma mlad - bilo je mnogo uzbudljivije biti Gešel nego Naderit. Svi smo živeli u čudu tehnologije, i izgledalo je da se duša Čička umorila od stalne zatvorenosti. Gešeli, koji su rado dočekivali najekstremnije tehnologije i promene, ponudili su sjaj beskonačne pustolovine u Putu, u poređenju sa dosadnom sigurnošću narednih vekova u svemiru, na putu sa Čičkom u potrazi za nepoznatim planetama oko daleke, usamljene zvezde.
<BR>&nbsp;&nbsp;&nbsp;&nbsp;&nbsp;Zaista smo nadrasli ciljeve naših predaka. Za mnoge od nas bilo je neracionalno držati se prevaziđene filozofije.
<BR>&nbsp;&nbsp;&nbsp;&nbsp;&nbsp;Ali nešto me je ipak pritiskalo, izgubljeno osećanje udobnosti i sigurnosti...
<BR>&nbsp;&nbsp;&nbsp;&nbsp;&nbsp;Voz je prošao kroz asteroidnu stenu ispod Čičkovog Grada, a preko lica putnika bile su projektovane nove vesti o proslavi. Preko i oko nas lebdele su stilizovane pesme i istorija:
<BR>&nbsp;&nbsp;&nbsp;&nbsp;&nbsp;"Tokom dvadeset pet godina Put je pozivao pionire, kao beskonačna granica, ispunjen neiscrpnim tajnama - i opasnostima. Mada su ga stvorili građani Čička, čak i pre otvaranja naselile su ga parazitske inteligencije, genijalne i nasilne, Jarti. Pošto su Jarti potisnuti iza granice od prve milijarde kilometara Puta, sada se kapije otvaraju ujednačenim ritmom, i otkrivaju se novi svetovi..."
<BR>&nbsp;&nbsp;&nbsp;&nbsp;&nbsp;Progurao sam se kroz gomilu i izišao iz voza u četvrtoj komori. Na otvorenom peronu bilo je svega nekoliko izletnika, uglavnom Naderita, koji su bežali u prirodu - šume, reke, pustinje, planine - kako bi izbegli slavlje. Ali čak i ovde je nebo unutar cilindrične komore bilo puno blistavih boja. Bledožuta svetlost iz cevi duž ose komore pretvorila se u pulsirajuće umetničko delo.
<BR>&nbsp;&nbsp;&nbsp;&nbsp;&nbsp;"Baš preteruju", mrmljao je postariji Naderit na peronu, sav dostojanstven u sivoplavoj odeći. Njegova žena klimala je glavom. Dvadeset kilometara iznad nas sveltost iz cevi varničila je i blistala, crvena i zelena. Unutar tih boja kovitlali su se zmijoliki oblici blistavobelog sjaja.
<BR>&nbsp;&nbsp;&nbsp;&nbsp;&nbsp;Sa obe strane stanice podizale su se šume i izletišta. Gledano sa dna komore, njena ogromnost pokazivala se varljivom postepenošću. Po pet kilometara sa obe strane, gledano duž ravnih sivih zidova asteroidne stene i metalne obloge cilindra, predeo je izgledao ravan, kao što bi izgledao na Zemlji. No, kriva cilindra podizala je tlo u most koji se spajao nad glavom, pedeset kilometara uvis, sa jezerima, šumom i planinama okačenim u izmaglici atmosfere, izmenjenim neobičnom veselošću svetlosti iz cevi.
<BR>&nbsp;&nbsp;&nbsp;&nbsp;&nbsp;Komore su u početku nazivali 'kavez za veverice'; iako ogromne, imale su otprilike iste razmere. Čitav brod okretao se oko svoje duge ose, a centrifugalna sila pritiskala je stvari o dno komora ubrzanjem od šest desetina Zemljine sile teže.
<BR>&nbsp;&nbsp;&nbsp;&nbsp;&nbsp;Srce mi je bilo teško kao olovo. Peron je bio na svega nekoliko kilometara od šume Višnu, gde me je čekala verenica.
<BR>&nbsp;&nbsp;&nbsp;&nbsp;&nbsp;Pošao sam pešice, zadovoljan što mi fizička aktivnost donosi odlaganje.
<BR>&nbsp;&nbsp;&nbsp;&nbsp;&nbsp;Ulejsa Ram Donel stajala je sama kraj spoljašnje ograde, ispod paviljona gde smo nekada zajedno slavili svoje Sazrevanje. Tada nam je bilo deset godina. Naslonila se na drvenu ogradu, pričvršćenu na ogromna debla jove stara koliko i Čičak, sićušna, usamljena prilika na napuštenom podijumu za ples. Visoka, bela kupola zaklanjala ju je od duginih boja iz svetlosne cevi. Polako sam pošao uz stepenice, a ona me je gledala prekrštenih ruku, dok joj se izraz lica brzo menjao iz zadovoljstva što me vidi u brigu. Provodili smo zajedno dovoljno vremena da se pripremimo za uloge muža i žene; dovoljno smo se poznavali da osetimo raspoloženje onog drugog.
<BR>&nbsp;&nbsp;&nbsp;&nbsp;&nbsp;Zagrlili smo se pod visokom borovom kupolom. "Zanemario si me", rekla je. "Nedostajao si mi." Ulejsa je bila visoka koliko i ja, i pošto smo se poljubili, pogledala me je pravo u lice, očima krupnim, crnim i pomalo suženim od neizgovorene sumnje. Imala je ljupko lice, puno inteligencije i uviđavnosti, blago povijenog nosa, okrugle i pomalo uvučene brade.
<BR>&nbsp;&nbsp;&nbsp;&nbsp;&nbsp;Naša veza mnogo je značila našim roditeljima. Nadali su se čvrstom naderitskom braku koji će biti uvod u gradsku, a možda i brodsku politiku; njeni roditelji su govorili da ćemo postati predstavnici Heksamona, združeni administratori, uporište naderitskog vođstva...
<BR>&nbsp;&nbsp;&nbsp;&nbsp;&nbsp;"Promenio si se", reče Ulejsa. "Tvoja služba..." Za trenutak sam ugledao u njenim očima nešto nalik na dečiji strah.
<BR>&nbsp;&nbsp;&nbsp;&nbsp;&nbsp;Rekao sam šta sam imao da kažem, bez ponosa i bez mnogo žurbe. Moja otupelost polako je prelazila u neku vrstu šoka.
<BR>&nbsp;&nbsp;&nbsp;&nbsp;&nbsp;"Kuda ćeš ići?" upita ona. "Šta ćeš raditi?"
<BR>&nbsp;&nbsp;&nbsp;&nbsp;&nbsp;"Drugi život", rekoh.
<BR>&nbsp;&nbsp;&nbsp;&nbsp;&nbsp;"Zar te toliko gnjavim?"
<BR>&nbsp;&nbsp;&nbsp;&nbsp;&nbsp;"Nikada me nisi gnjavila", rekoh pomalo ljutito. "Krivica je do mene."
<BR>&nbsp;&nbsp;&nbsp;&nbsp;&nbsp;"Da", rekla je, čkiljeći, stegnutih zuba. "Mislim da jeste... samo do tebe."
<BR>&nbsp;&nbsp;&nbsp;&nbsp;&nbsp;Poželeo sam da je poljubim, da joj zahvalim za vreme koje smo proveli zajedno, za odrastanje, ali to je trebalo da uradim pre nego što sam progovorio. Odgurnula me je, pružila ruke i brzo odmahnula glavom.
<BR>&nbsp;&nbsp;&nbsp;&nbsp;&nbsp;Izišao sam ispod kupole, osećajući se istovremeno i bedno i slobodno.
<BR>&nbsp;&nbsp;&nbsp;&nbsp;&nbsp;Kad sam se našao u drugom pretrpanom vozu ka šestoj komori, osećao sam se naprosto prazno.
<BR>&nbsp;&nbsp;&nbsp;&nbsp;&nbsp;Ulejsa nije plakala. Nisam to ni očekivao od nje. Bila je snažna i ponosna i neće joj biti teško da nađe sebi novog verenika. Ali oboje smo znali jedno: ja sam je izdao, kao i planove naših porodica.
<BR>&nbsp;&nbsp;&nbsp;&nbsp;&nbsp;Nameravao sam da se čitavim srcem utopim u proslavu. Sišao sam sa voza u šestoj komori, stajao u Centru Korzenovskog sa ostalima i čekao da nas prevezu u sedmu komoru, i gledao sam kišu kako pada iz gustih oblaka na prozirni krov.
<BR>&nbsp;&nbsp;&nbsp;&nbsp;&nbsp;U šestoj komori skoro je uvek padala kiša. Slojevi mašinerije koji su pokrivali najveći deo komore, prenoseći i uobličavajući sile izvan moje moći poimanja, stvarali su toplotu koja se morala poništiti, a ovaj drevni način se pokazao kao najbolji.
<BR>&nbsp;&nbsp;&nbsp;&nbsp;&nbsp;Pomislio sam na Ulejsino lice, na njene oči, i obuzeo me je nalet bola. Svest o tome gde sam i ko sam povukla se ka unutra kao puževi rogovi. Implanti me nisu spasavali od negativnih osećanja... a nisam ni pokušao da ih izbrišem. Ulejsa nije nosila kontrole osećanja. Zaslužio sam svoj deo patnje.
<BR>&nbsp;&nbsp;&nbsp;&nbsp;&nbsp;Neko me je dodirnuo, i za trenutak sam pomislio da sam zaustavio red za prevoz. No, letelice još nisu stigle. Okrenuo sam se i ugledao Janoša Ap Keslera. "Izgledaš kao prebijen", rekao je. "A nemaš modrice."
<BR>&nbsp;&nbsp;&nbsp;&nbsp;&nbsp;Mračno sam se nasmešio. "Sam sam tome kriv."
<BR>&nbsp;&nbsp;&nbsp;&nbsp;&nbsp;Nosio je oko vrata ucrtavač kakvi su ulazili u modu, ali nije mi crtao. Inače je bio obučen po stilu koji su zvali atonični, blago konzervativno, u plavu i bež košulju, crne pantalone, sive cipele, a sve tkaknine su bile ravne, bez utkanih slika.
<BR>&nbsp;&nbsp;&nbsp;&nbsp;&nbsp;"Da, već dva dana pokušavam da te nađem."
<BR>&nbsp;&nbsp;&nbsp;&nbsp;&nbsp;"Bio sam na dužnosti", rekoh. Janoš mi je bio stari drug. Upoznali smo se davno, na naderitskom koledžu u Aleksandriji. Činio sam mu usluge, ne previše složene, pomažući mu da prikrije neke svoje nestašluke. On je u svakom slučaju umeo bolje da proceni okolnosti i karaktere, i napredovao je u karijeri mnogo brže od mene, No, nisam bio raspoložen za društvo, čak ni njegovo.
<BR>&nbsp;&nbsp;&nbsp;&nbsp;&nbsp;"Tako sam te i našao. Ubedio sam nekoga da moram da saznam gde si... očajnički."
<BR>&nbsp;&nbsp;&nbsp;&nbsp;&nbsp;"Svaki položaj ima svoje prednosti."
<BR>&nbsp;&nbsp;&nbsp;&nbsp;&nbsp;Namrštio se i malo okrenuo gornji deo tela pre nego što se okomio na mene. "Prestani da budeš tako prokleto mračan. Kuda si pošao?"
<BR>&nbsp;&nbsp;&nbsp;&nbsp;&nbsp;"U sedmu komoru."
<BR>&nbsp;&nbsp;&nbsp;&nbsp;&nbsp;"U Osni Grad?"
<BR>&nbsp;&nbsp;&nbsp;&nbsp;&nbsp;"Na kraju."
<BR>&nbsp;&nbsp;&nbsp;&nbsp;&nbsp;"Hajde sa mnom. Nema potrebe da čekaš u redu."
<BR>&nbsp;&nbsp;&nbsp;&nbsp;&nbsp;Janoš je pre četiri meseca izabran za trećeg administratora za sedmu komoru i Put. Stigao je u to središte moći i aktivnosti iz sredine slične mojoj. Sin odanih Naderita, prišao je Gešelima ubrzo posle otvaranja Puta, kao i mnogi drugi.
<BR>&nbsp;&nbsp;&nbsp;&nbsp;&nbsp;Svi smo poštovali filozofiju Dobrog Čoveka, krstaša i opreznog kritičara tehnologije koja je donela Smrt, ali to je bilo pre hiljadu godina.
<BR>&nbsp;&nbsp;&nbsp;&nbsp;&nbsp;"Nove povlastice?" upitah.
<BR>&nbsp;&nbsp;&nbsp;&nbsp;&nbsp;"Samo prijateljstvo."
<BR>&nbsp;&nbsp;&nbsp;&nbsp;&nbsp;"Nisi me tražio godinu dana."
<BR>&nbsp;&nbsp;&nbsp;&nbsp;&nbsp;"Nisi se ni potrudio da te neko pronađe."
<BR>&nbsp;&nbsp;&nbsp;&nbsp;&nbsp;"Možda mi sada više odgovara masa sveta."
<BR>&nbsp;&nbsp;&nbsp;&nbsp;&nbsp;"Ovo je važno", reče Janoš. Otezao sam, ali on me je samo jače stegao. Da me ne bi vukao silom, predao sam se i pošao sa njim. Dodirom dlana otvorio je bezbednosna vrata, pa smo prošli ledenim hodnikom do okna za održavanje. Dugačak i prostrani tunel bio je osvetljen nizom svetiljki koje su nestajale u tami na severu.
<BR>&nbsp;&nbsp;&nbsp;&nbsp;&nbsp;"Šta može da bude tako važno?"
<BR>&nbsp;&nbsp;&nbsp;&nbsp;&nbsp;"Mogao bi da saslušaš nešto neverovatno, kao uslugu meni", reče Janoš. "A možda bih mogao da ti spasem karijeru." Zazviždao je i iz senke se pojavilo malo vozilo sa oznakama Neksusa, lebdeći na nekoliko centimetara iznad crnog poda.
<BR>
<BR>&nbsp;&nbsp;&nbsp;&nbsp;&nbsp;"Naderiti su te ispitivali", reče Janoš dok su nas kola vozila tunelom, kroz zid između šeste i sedme komore.
<BR>&nbsp;&nbsp;&nbsp;&nbsp;&nbsp;"Zašto?" upitah, ironično se smešeći. "Ja sam branitelj Puta. Upravo sam prekinuo poslednji naderitski običaj koji mi je ostao..."
<BR>&nbsp;&nbsp;&nbsp;&nbsp;&nbsp;"Znam", reče on. "Sirota Ulejsa. Da sam na tvom mestu, pokušao bih da je ubedim da pođe sa mnom. Ona je dobra žena."
<BR>&nbsp;&nbsp;&nbsp;&nbsp;&nbsp;"Ne bih joj to učinio", rekoh, zureći kroz prozor u bleskanje pomoćnih svetiljki. Veliki crni roboti sklanjali su se u stranu da nas propuste. "Podnosila je moje greške. Nije se slagala sa njima."
<BR>&nbsp;&nbsp;&nbsp;&nbsp;&nbsp;"Ipak, možda bi volela da je došla u iskušenje. Da li da je potražim i utešim?" upita Janoš. "Vreme je da nađem sebi porodičnu trijadu."
<BR>&nbsp;&nbsp;&nbsp;&nbsp;&nbsp;Slegnuo sam ramenima, ali nešto na mom licu bilo mu je veoma zabavno.
<BR>&nbsp;&nbsp;&nbsp;&nbsp;&nbsp;"Ma koliko želeo da obnovim veze sa Putnicima, ne bih bio tako grub", reče. "Naderiti će narednih nedelja pokušavati da steknu kontrolu nad Neksusom. Verovatno će i uspeti. Čak i najuvereniji Gešeli gunđaju zbog cene potiskivanja Jarta. Ako ga Naderiti preuzmu, Neksus će se sasvim promeniti - a svi mi mlađi moraćemo deset godina da se bavimo glupim poslovima. Moja administratorska karijera visi o vrlo tankom koncu, a mogao bih reći da bi i Put bio ugrožen."
<BR>&nbsp;&nbsp;&nbsp;&nbsp;&nbsp;Piljio sam u njega, iskreno zgrožen. "Nikada ne bi mogli da sastave koaliciju za to!"
<BR>&nbsp;&nbsp;&nbsp;&nbsp;&nbsp;"Nikada ne potcenjuj ljude koji su nas stvorili."
<BR>&nbsp;&nbsp;&nbsp;&nbsp;&nbsp;Vozilo je izbilo na put ispod blistavog bisernog svetla, sa tamnim i svetlim peskom sa obe strane. Bili smo na pet kilometara od javnog ulaza u sedmu komoru. Iza nas su se udaljavali sivi visovi južnog pola, nalik na ogromnu liticu.
<BR>&nbsp;&nbsp;&nbsp;&nbsp;&nbsp;Pred nama nije bilo pola... nije bilo kraja.
<BR>&nbsp;&nbsp;&nbsp;&nbsp;&nbsp;Put se protezao u beksonačnost, ili bar do nepojmljivih i neizmernih daljina. To je stvorio Korzenovski - učinio je Čičak većim iznutra nego spolja, otvorio je beskonačne mogućnosti, pustolovine i opasnosti, i zbog toga je ubijen u atentatu ubrzo posle otvaranja Puta.
<BR>&nbsp;&nbsp;&nbsp;&nbsp;&nbsp;Nije stigao da sazna za Jarte.
<BR>&nbsp;&nbsp;&nbsp;&nbsp;&nbsp;"To je, zapravo, pitanje ekonomske stabilnosti", reče Janoš. "Ali tokom poslednjih dvadeset pet godina bilo je umešano mnogo strasti."
<BR>&nbsp;&nbsp;&nbsp;&nbsp;&nbsp;"Otvaraju se kapije. Naderiti se prijavljuju za iseljenje."
<BR>&nbsp;&nbsp;&nbsp;&nbsp;&nbsp;"Politika nije racionalna stvar", reče Janoš, "čak ni na Čičku. Imamo u sebi suviše zemaljskog."
<BR>&nbsp;&nbsp;&nbsp;&nbsp;&nbsp;Podigao sam pogled. U središtu svetlosne cevi koja je tekla sa južnog pola videla se tanka linija, više kao nezemaljsko odsustvo. Stvaranje Puta stvorilo je, po nekoj metafizičkoj zakonitosti koju sam samo napola razumeo, singularnost koja se protezala čitavom dužinom cevaste vaseljene Korzenovskog: tok. Na toku je, šezdeset kilometara od južnog pola, lebdeo viseći grad, građen odeljak po odeljak.
<BR>&nbsp;&nbsp;&nbsp;&nbsp;&nbsp;Dalje pred nama ležao je nov odeljak na praznom belom pesku, prekriven robotima koji su se rojili kao mravi na velikom šećernom kolaču; to će postati drugi deo Osnog Nadera, ustupak onim snagama koje nikada nisu verovale u Put. Tri gotova odeljka ili okruga Osnog Grada već su lebdela nad nama, beli i čeličnosivi, ogromni cilindrični spomenici prošarani tornjevima koji su dosezali do na kilometar visine nad osnovom. Grad je blistao, zapanjujuće jasan zbog tanke atmosfere koja je pokrivala dno ovog odeljka Puta.
<BR>&nbsp;&nbsp;&nbsp;&nbsp;&nbsp;Na kraju puta, šezdeset kilometara od južnog pola, iz grada je visio privatni kabel. Vozilo se zaustavilo kraj njegovog lifta.
<BR>&nbsp;&nbsp;&nbsp;&nbsp;&nbsp;"Šta misle da sam uradio?" upitah Janoša.
<BR>&nbsp;&nbsp;&nbsp;&nbsp;&nbsp;"Ne znam. Niko ne zna. O tome neće da razgovara čak ni Prvi administrator Aleksandrije."
<BR>&nbsp;&nbsp;&nbsp;&nbsp;&nbsp;"Ja sam mali vojnik u velikoj vojsci", rekoh. "Običan sedmi čin. Nisam vredan gužve."
<BR>&nbsp;&nbsp;&nbsp;&nbsp;&nbsp;"To govore svi razumni ljudi... ovog meseca. Tajni savezi suviše opasni da bi se pomenuli, među esktremistima koji ne bi smeli da imaju glas čak ni među radikalima..." Okrenuo se ka meni kad su se otvorila vrata lifta. "Ima li to smisla?"
<BR>&nbsp;&nbsp;&nbsp;&nbsp;&nbsp;Imalo je, ali to nisam mogao da mu kažem, ni njemu ni ikom drugom. Korzenovski je, teorijski, mogao biti oživljen ukoliko Gešeli promene zakone. Mogao bi da postane moćan simbol. Možda je ona druga osoba koja je to znala promenila uverenja, ili je bila neoprezna.
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Pričaćemo dalje u mojoj kancelariji."
<BR>
<BR>&nbsp;&nbsp;&nbsp;&nbsp;&nbsp;Janoševa kancelarija gledala je na spoljašnji zid završenog prvog okruga Osnog Nadera. Kancelarije Neksusa skupile su se kao kristali kvarca u ovoj ivičnoj oblasti.
<BR>&nbsp;&nbsp;&nbsp;&nbsp;&nbsp;"Hajde da na jednu besmislicu uzvratim drugom", reče je Janoš. "Ova je, zapravo, mnogo važnija. Jesi li čuo za Haime Kar Lenka?" Sedeo je na ivici svoje uzane radne ploče. Na ekranu oko i iza njega bleskale su pojedinosti o izgradnji Osnog Grada.
<BR>&nbsp;&nbsp;&nbsp;&nbsp;&nbsp;"Predvodio je skupinu radikanlnih Naderita, zvali su sebe divarikati. Nestao je", odgovorih.
<BR>&nbsp;&nbsp;&nbsp;&nbsp;&nbsp;"Znamo kuda je otišao", reče Janoš. "Poveo je četiri hiljade sledbenika - divarikata - i nekoliko jednostavnih mašina i otišao da stvori Utopiju."
<BR>&nbsp;&nbsp;&nbsp;&nbsp;&nbsp;Pitao sam se da li se Janoš šali. Voleo je priče o ljudskoj gluposti. "Kuda?" upitah.
<BR>&nbsp;&nbsp;&nbsp;&nbsp;&nbsp;"Prvo pitanje je pogrešno", reče Janoš. Pažljivo mi je gledao u lice.
<BR>&nbsp;&nbsp;&nbsp;&nbsp;&nbsp;Ograničenja na Čičku svima su bila dobro poznata. Mogla su se naći skrovišta... ali ne za toliki broj. Tek sad sam postao svestan razmera nestanka: prvo, samog broja, četiri hiljade građana, a potom činjenice da je njihov nestanak prošao neprimećeno i bez objavljivanja. Smesta sam postao veoma zainteresovan i oprezan.
<BR>&nbsp;&nbsp;&nbsp;&nbsp;&nbsp;"Onda, kako?" upitah.
<BR>&nbsp;&nbsp;&nbsp;&nbsp;&nbsp;"Bili su potpuno odani Lenku. Čak su usvojili njegovo ime i dali mu titule, kao samom Naderu. Svako od njih je pažljivo ostavljao za sobom obmane. Pojedinačno, ili kao porodica ili skupina, tvrdili su da se povlače na usavršavanje, u neku drugu komoru, u neki drugi grad, po zakonima koalicije, tako da ih organi Neksusa ne traže i ne ispituju do povratka svetovnom životu. Osim toga, Lenk je odabrao čitave porodice, muževe sa ženama, decu sa roditeljima, trijadne skupine sve zajedno... niko nije ostao. Nestali su i ostavili za sobom jedva pokoji talasić, pre pet godina. Samo je Lenk prijavljen kao nestao. Ostali..." Slegnuo je ramenima.
<BR>&nbsp;&nbsp;&nbsp;&nbsp;&nbsp;"Kuda ih je odveo?" upitah.
<BR>&nbsp;&nbsp;&nbsp;&nbsp;&nbsp;"Niz Put", reče Janoš. "Uz pomoć dva tek unovačena otvarača kapija, stvorio je bespravni prolaz u geometrijskim naslagama."
<BR>&nbsp;&nbsp;&nbsp;&nbsp;&nbsp;"I niko nije znao?" Moje čuđenje je prešlo u nevericu. Bilo mi je drago što više ne moram da mislim na svoju sudbinu... ako je to bila sudbina, a ne lažna uzbuna.
<BR>&nbsp;&nbsp;&nbsp;&nbsp;&nbsp;Janoš ponovo sleže ramenima. "Imali smo druga posla, ne treba naglasiti, ali to je slab izgovor. Izabrali su naslage blizu granice, nedaleko od linije razgraničenja sa Jartima. Iskoristili su kao zaklon sukob iz 748. godine. Prošunjali su se iza leđa odbrambenih snaga... Prerušili su se kao pozadinska jedinica. Niko ih nije otkrio. Imali su pomoć sa strane - i to još istražujemo."
<BR>&nbsp;&nbsp;&nbsp;&nbsp;&nbsp;"Lenk je očito imao dobre veze", nastavi on. "Neko mu je rekao za Lamarkiju."
<BR>&nbsp;&nbsp;&nbsp;&nbsp;&nbsp;"Lamarkiju?" Ime je zvučalo egzotično.
<BR>&nbsp;&nbsp;&nbsp;&nbsp;&nbsp;"Strogo čuvana tajna."
<BR>&nbsp;&nbsp;&nbsp;&nbsp;&nbsp;"Neksus?" upitah, glumeći zaprepašćenje. "Čuva tajne?"
<BR>&nbsp;&nbsp;&nbsp;&nbsp;&nbsp;Janoš nije ni trepnuo. "Prvi otvarači kapija, pre oko dvanaest godina, pronašli su neobičan svet. Vrlo zemaljski. Nazvali su ga Lamarkija. Bio je malo vremena za istraživanje, pa su posle kratkog pregleda zatvorili kapiju, označili čvor i ostavili je za dalja proučavanja. Sva takva otkrića drže se u tajnosti, da bi se sprečili upravo ovakvi incidenti."
<BR>&nbsp;&nbsp;&nbsp;&nbsp;&nbsp;"A kako onda znamo za Lenka posle toliko vremena?" upitah.
<BR>&nbsp;&nbsp;&nbsp;&nbsp;&nbsp;"Jedan od iseljenika se vratio", rekče Janoš. "Ukrao je jednu od dve ključnjače koje je Lenk imao i vratio se kroz splet naslaga. Vojni tokobrod ga je našao polumrtvog u izduvanom zaštitnom odelu. Dovezli su ga ovamo."
<BR>&nbsp;&nbsp;&nbsp;&nbsp;&nbsp;Janoš se zagledao kroz prozirni pod, u ogromne dizalice i mreže kablova, i u crvena i zelena vučna polja koja su podizala sa tla Puta novi okrug. "Ima ih koji kažu da nikada nećemo moći da se vratimo na Lamarkiju zbog toga što su oni učinili", nastavio je. "Drugi, kojima više verujem, kažu da će to možda ići teško, ali da je moguće. Otvarači kapija su uznemireni što ključnjača može da dopadne Jartima u ruke - ako uopšte imaju ruke. Možemo svakog trenutka da izgubimo kontrolu nad tim područjem. Neksus je pristao da pošalje otvarača kapija srednje klase da proveri kolika je šteta pričinjena. Tražili su jednog istražitelja da ga prati. Pomenuto je tvoje ime. Ja ga nisam izgovorio."
<BR>&nbsp;&nbsp;&nbsp;&nbsp;&nbsp;"Oh?" Nasmešio sam se u neverici. Nije mi uzvratio osmeh.
<BR>&nbsp;&nbsp;&nbsp;&nbsp;&nbsp;"To je možda najlepši od svih do sada nađenih svetova. Neki Gešeli pretpostavljaju da bi Lamarkija mogla da nam postane utočište ukoliko izgubimo rat." Podigao je jednu obrvu. "To je najzemaljskiji od deset svetova koje smo imali vremena da otvorimo."
<BR>&nbsp;&nbsp;&nbsp;&nbsp;&nbsp;"Zašto nismo nastavili?"
<BR>&nbsp;&nbsp;&nbsp;&nbsp;&nbsp;"Da li smo ga mogli zadržati?" odgovorio je pitanjem. "Jarti su nas potisnuli dalje od te naslage, a mi smo potom potisnuli njih. Tamo i ovamo, tri puta otkako je otkriven."
<BR>&nbsp;&nbsp;&nbsp;&nbsp;&nbsp;O anatomiji Jarta znalo se malo ili nimalo, kao i o njihovoj psihologiji ili istoriji. Još manje se znalo kako su uspeli da načine svoju obrnutu kapiju odmah po stvaranju Puta, pre nego što je otvoren i povezana sa Čičkom.
<BR>&nbsp;&nbsp;&nbsp;&nbsp;&nbsp;Jarti su počeli moćnu ofanzivu u trenutku otvaranja, i pobili su hiljade ljudi. Od tada je rat nemilosrdno uzimao danak na obe strane, uz korišćenje sveg mogućeg oružja - uključujući čak i fiziku samog Puta. Oni koji su ga izgradili, i koji su ulazili u njegove mnogobrojne stvarnosti poređane u slojeve, mogli su takođe da velike deonice učine neprijateljskim prema svemu živom.
<BR>&nbsp;&nbsp;&nbsp;&nbsp;&nbsp;Janoš me pogleda u lice, izazivajući me zelenim očima. "Neksus bi hteo da neko pređe na Lamarkiju i povrati preostalu ključnjaču. Dok je taj neko tamo, može i da podrobnije istraži planetu. Malo znamo o njoj - imamo samo preliminarni istraživački izveštaj. Lamarkija izgleda kao raj, ali ima neobičnu biologiju. Moramo da saznamo koliku je štetu naneo Lenk."
<BR>&nbsp;&nbsp;&nbsp;&nbsp;&nbsp;"Nisi me odmah predložio?"
<BR>&nbsp;&nbsp;&nbsp;&nbsp;&nbsp;Janoš se nasmešio.
<BR>&nbsp;&nbsp;&nbsp;&nbsp;&nbsp;Neodlučno sam odmahnuo glavom. "Ja važim za tvrdoglavog, ali sposobnog buntovnika. Ne verujem da bi me moj komandant preporučio."
<BR>&nbsp;&nbsp;&nbsp;&nbsp;&nbsp;"Pitali su me za tebe, i rekao sam da ti to možeš - da bi možda čak i uživao u nečem takvom. Ali, iskreno rečeno, ne bih takav zadatak dao starom drugu."
<BR>&nbsp;&nbsp;&nbsp;&nbsp;&nbsp;Janoš je podozrevao da mi je dosadno kao običnom vojniku i da mi treba prilika da se istutnjim; znao je i bez mene da se među braniteljima Puta trošim na sitnice. Situacija sa Jartima se već neko vreme svodila na nategnutu pat poziciju. Učestvovati u akciji Neksusa - i to teškoj - bilo je jemstvo brzog napretka, ukoliko uspem.
<BR>&nbsp;&nbsp;&nbsp;&nbsp;&nbsp;Janoš je znao da sam nekada bio u dodiru sa divatrikatima. Moji roditelji poznavali su ih nekolicinu; jednom sam upoznao Haime Kar Lenka, pre petnaest godina. Poznavao sam njihov način mišljenja.
<BR>&nbsp;&nbsp;&nbsp;&nbsp;&nbsp;"Lamarkiju su mi dobacili kao vruć krompir gešelski predstavnici u Neksusu", nastavi Janoš. "To je moje vatreno krštenje. I proba. Ako pristaneš i uspeš, obojica ćemo imati koristi... Zato sam rekao da ću te pitati, ali nisam te naročito podržavao."
<BR>&nbsp;&nbsp;&nbsp;&nbsp;&nbsp;"A useljenici?"
<BR>&nbsp;&nbsp;&nbsp;&nbsp;&nbsp;"Biće političkih problema sa njihovim povratkom. Divarikati imaju specifičan odnos prema Putu. Gnušaju ga se, ali misle da mogu da ga koriste. Uvek su govorili o novom ognjištu daleko od Čička i Gešela. O novoj, svežoj Zemlji. Ali, iskreno rečeno, u ovom trenutku Gešeli vladaju Neksusom, i više nas zanima planeta nego ljudi. Ako su se upleli u njen sistem, što izgleda gotovo neizbežno - vratićemo ih, i Lenku će se suditi. To će radikalima ostaviti gadnu mrlju u dosjeu."
<BR>&nbsp;&nbsp;&nbsp;&nbsp;&nbsp;"Tužno", rekoh.
<BR>&nbsp;&nbsp;&nbsp;&nbsp;&nbsp;Janoš se nije pobunio. "To je veliki zadatak za nekoga", rekao je. "Čitava planeta, da je slobodno izučavaš. Ali neće biti lako. Moram priznati da ti na neki način to sasvim pristaje, Olmi."
<BR>&nbsp;&nbsp;&nbsp;&nbsp;&nbsp;Pitao sam se da li sam bio suviše osetljiv zbog svoje tajne. Poslednjih pet godina nisam bio samo vojnik; a Janoš, ili ljudi iza njega, nisu bili prvi osim branilaca Puta kojima sam se učinio koristan. No, ovo je ipak bilo iznad sposobnosti koje sam dosad pokazao.
<BR>&nbsp;&nbsp;&nbsp;&nbsp;&nbsp;"Ima li još nekih razloga što sam odabran?" upitah.
<BR>&nbsp;&nbsp;&nbsp;&nbsp;&nbsp;"Šta god da si učinio protiv Naderita, ovo te izvlači iz političkog rata. Čitava misija se može shvatiti i kao neka vrsta izgnanstva, dalekog mesta gde te niko ne može naći, dok ne sredimo političku situaciju. Bez obzira na to u šta si umešan..."
<BR>&nbsp;&nbsp;&nbsp;&nbsp;&nbsp;"Uvek sam bio odan Heksamonu", rekoh.
<BR>&nbsp;&nbsp;&nbsp;&nbsp;&nbsp;"I Neksus ceni odanost."
<BR>&nbsp;&nbsp;&nbsp;&nbsp;&nbsp;"Umeš lepo da istakneš stvari. Moć dođe i ode. Dajem caru carevo."
<BR>&nbsp;&nbsp;&nbsp;&nbsp;&nbsp;Janoš odvrati pogled, najednom naizgled veoma umoran. "Postao si zagonetka za većinu naših prijatelja. Kome pripadaš - Gešelima ili Naderitima?"
<BR>&nbsp;&nbsp;&nbsp;&nbsp;&nbsp;"Korzenovski je bio Naderit", rekoh, "a sagradio je Put."
<BR>&nbsp;&nbsp;&nbsp;&nbsp;&nbsp;"Platio je zbog toga", odgovori Janoš.
<BR>&nbsp;&nbsp;&nbsp;&nbsp;&nbsp;"Kome ti pripadaš?"
<BR>&nbsp;&nbsp;&nbsp;&nbsp;&nbsp;"Nisi mi odgovorio na pitanje."
<BR>&nbsp;&nbsp;&nbsp;&nbsp;&nbsp;"Srećom po sve nas, ne moramo izneti svoju pripadnost da bismo služili u vojsci, ili u Neksusu. Godinama sam pomagao Gešele."
<BR>&nbsp;&nbsp;&nbsp;&nbsp;&nbsp;"Ali Ulejsa..." Janoš je podigao obrvu, što je moglo da znači mnogo neizgovorenih stvari koje su se desile od našeg poslednjeg susreta. Tokom našeg prijateljstva bilo je trenutaka - mada ne mnogo - kada me je njegova pronicljivost nervirala.
<BR>&nbsp;&nbsp;&nbsp;&nbsp;&nbsp;"Greška", rekao sam. "Ne politička. Lična. Ali ako Neksus hoće da se nešto obavi, zašto šalju samo jednog?"
<BR>&nbsp;&nbsp;&nbsp;&nbsp;&nbsp;Janošev pogled postao je dubok, kao da gleda kroz mene. "Tvoje lice. Tvoje oči. Nikada nisi pokušavao da se uklopiš, zar ne?"
<BR>&nbsp;&nbsp;&nbsp;&nbsp;&nbsp;"Nikad nisam morao."
<BR>&nbsp;&nbsp;&nbsp;&nbsp;&nbsp;"Nije samo to." Odmahnuo je glavom. "Nije važno." Uzdahnuo je. "Voleo bih da sam se rodio pre nego što je Heksamon otvorio Put. Stvari su bile mnogo jednostavnije."
<BR>&nbsp;&nbsp;&nbsp;&nbsp;&nbsp;"I dosadnije. Pitam se koliko poverenja imaš u mene."
<BR>&nbsp;&nbsp;&nbsp;&nbsp;&nbsp;"Iskreno rečeno, naveli su me da pristanem na razgovor sa tobom", reče Janoš. "Vešti taktičari čije pobude nikada nisu jasne. Naravno, smatram da možeš da obaviš zadatak; a mislim da ne žele moju kožu. A ako pristaneš, znatno ćeš umanjiti pritisak koji vrše na mene."
<BR>&nbsp;&nbsp;&nbsp;&nbsp;&nbsp;"Nekome je stalo do Lamarkije."
<BR>&nbsp;&nbsp;&nbsp;&nbsp;&nbsp;"Lično premijerki", reče Janoš. "Tako kažu. Hoće da sazna više o Lamarkiji, ali za sada ne može da progura u Neksusu slanje velikog pohoda. Jarti nam moraju biti glavna briga. Može se reći da si ti žeton u velikoj partiji. Premijerka će se kockati prebacivši te na Lamarkiju, samog, kako bi prikupio podatke i doneo procene. Kada ubedi Neksus da pošalju veću ekipu, njihov zadatak će se odvijati mnogo lakše. Stupiće u vezu sa tobom, ti ćeš ih obavestiti, i onda ćemo moći svi zajedno da polažemo pravo na Lamarkiju."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Verujem da će ona uspeti, čak i ako Naderiti osvoje kontorlu nad Neksusom. Njeni argumenti sasvim su na mestu. Za nekoliko nedelja ili meseci, ako geometrijske naslage pristanu, imaćeš mnogo novog društva."
<BR>&nbsp;&nbsp;&nbsp;&nbsp;&nbsp;"A ako ne dobiju odobrenje Neksusa, i ako kapija ne bude mogla da se otvori?"
<BR>&nbsp;&nbsp;&nbsp;&nbsp;&nbsp;"Moraćeš da nađeš Lenkovu drugu ključnjaču i da sam otvoriš kapiju."
<BR>&nbsp;&nbsp;&nbsp;&nbsp;&nbsp;"To stvarno zvuči kao izgnanstvo."
<BR>&nbsp;&nbsp;&nbsp;&nbsp;&nbsp;"Niko ne veruje da će misija biti bezbedna i laka."
<BR>&nbsp;&nbsp;&nbsp;&nbsp;&nbsp;Meni je sve zajedno zvučalo kao izazov, baš kao i Janoševo oduševljenje. "Savršeno", rekoh. U toj maloj kancelariji, sa veličanstvenim pogledom, punoj prikaza napredovanja Osnog Grada, nasmešio sam se starom drugu. "Zainteresovan sam, naravno."
<BR>&nbsp;&nbsp;&nbsp;&nbsp;&nbsp;"Bojim se da mi to nije dovoljno", reče Janoš, prekrstivši ruke na leđima. "Treba mi odgovor. Ubrzo."
<BR>&nbsp;&nbsp;&nbsp;&nbsp;&nbsp;Moja prva reakcija je bila da odbijem zadatak. Uprkos nevoljama i zbrkama u poslednje vreme, imao sam svoje planove, i u njima je bilo izvesne elegancije. Takođe sam imao i neke odgovornosti... Što me je činilo mnogo značajnijim i vrednijim nego što sam izgledao, čak više nego što je Janoš ili iko u Neksusu mogao da zna.
<BR>&nbsp;&nbsp;&nbsp;&nbsp;&nbsp;Ali bio sam duboko svestan nedostatka iskustva. Vreme koje sam proveo među braniteljima Puta uglavnom je bilo protraćeno. Neću ništa postati ako ne prođem proveru i kaljenje. Protivrazlog je zvučao mnogo ubedljivije: Svakako nećeš ništa postati ako pogineš, ili ostaneš izgubljen i zaboravljen na svetu izolovanom od Puta.
<BR>&nbsp;&nbsp;&nbsp;&nbsp;&nbsp;Glas razuma samo što nije prevladao. No, drugi glas je iskočio i odgovorio umesto mene, glas na koji me je otac upozoravao i koji je moja majka osuđivala.
<BR>&nbsp;&nbsp;&nbsp;&nbsp;&nbsp;"Poći ću", rekoh.
<BR>&nbsp;&nbsp;&nbsp;&nbsp;&nbsp;Janoš me je oštro pogledao, a onda se nagnuo i čvrsto me uhvatio za rame. "Veličanstvena naglost. To sam i očekivao."
<BR>&nbsp;&nbsp;&nbsp;&nbsp;&nbsp;Postao sam prilično ciničan, rastrzan između različitih odanosti. Više nisam znao ko sam. Odlazak nekuda - sasvim drugde - činio mi se kao razložno rešenje. Tajna će ostati sačuvana, možda i bezbednija ukoliko odem.
<BR>&nbsp;&nbsp;&nbsp;&nbsp;&nbsp;Tako ponekad dejstvuje istorija. Jednostavne veze, jednostavne odluke, sa neizrecivim posledicama.
<BR>
<BR>&nbsp;&nbsp;&nbsp;&nbsp;&nbsp;Proučio sam tajni Dalgešov izveštaj, koji su napisala trojica istraživača neposredno po otkriću Lamarkije. Lamarkija je bila druga planeta žutog sunca, rođena u oblasti Galaksije srazmerno siromašnoj metalima, bez ikakve veze sa bilo kojim poznatim mestom u našoj Galaksiji. Istaživači su imali nepuna dva dana da obave posao pre zatvaranja kapije, i zato su njihovi nalazi bili nepotpuni. Ostavili su tri monitora na najvećem kontinentu, ali nisu lansirali satelite. Fotografije i dokumenta pokazivali su svet u isti mah i poznat i izuzetan.
<BR>&nbsp;&nbsp;&nbsp;&nbsp;&nbsp;Posebno me je zanimalo logističko planiranje Haime Kar Lenka. Dobri Lenk je namerno zanemario neka ograničenja divarikata kako bi omogućio useljavanje. Na Lamarkiji nije bilo ispitanih i odobrenih prehrambenih materija, a naravno ni mašinske pomoći, osim onoga što sami useljenici ponesu. Pohod je poneo hranu za šest meseci i lične sisteme za prečišćavanje vode. Takođe su poneli uobičajen odabir semena - žito, voće i drvo za građu, nešto lekovitog i ukrasnog bilja. Iako Lamarkija nije imala složeni kopneni ekosistem koji bi olakšao zemljoradnju, ovi usevi bili su tako genetski sazdani da im budu dovoljne samo hemikalije koje im ljudi pruže. Zapravo, ljudi su bili ekosistem za te monokulture. Hemikalije su, po uverenju useljenika, mogle da se na Lamarkiji nađu ili sintetišu.
<BR>&nbsp;&nbsp;&nbsp;&nbsp;&nbsp;Nisu poveli životinje. Što se tiče mašina, poneli su tri male fabrike alata i elektronike, i dvadeset višenamenskih traktora, sposobnih za samopopravke.
<BR>&nbsp;&nbsp;&nbsp;&nbsp;&nbsp;Lenk se u izvesnom smislu držao svojih divarikatskih uverenja: useljenici su odbacili nutrifore, visoko delotvorne veštačke organizme kojima su se mogli neograničeno hraniti. U Naderovo vreme nutrifori nisu postojali, a Dobri Čovek veoma je sumnjao u genetski inženjering.
<BR>
<BR>&nbsp;&nbsp;&nbsp;&nbsp;&nbsp;Janoš me je otpratio do stana u Osnom Naderu gde je sada živeo dostavljač. Zvao se Darou Jan Fima. Bio je sitan, veoma zabrinut, obučen u jednostavnu odeću boje peska. Sad kad mu se zdravlje popravilo - pod izuzetno naprednom medicinskom negom kakvu divarikati odbijaju - bio je spreman da ponovo ispriča svoju priču, da pruži sve pojedinosti koje je znao.
<BR>&nbsp;&nbsp;&nbsp;&nbsp;&nbsp;Pričao je Janošu i meni o Mesečini, selu sa trajektnim pristaništem blizu mesta odakle je prešao - što je bilo najverovatnije mesto pojavljivanja nove kapije; o gradovima i putnim pravcima, kopnenim i morskim, o kratkoj istoriji Lenkovih useljenika - oskudici, svađama tokom planiranja ovog putovanja u jednom smeru, o sukobima između klika koje su se brzo raspadale, o politici kakva se neizbežno javlja u tako brojnoj skupini... I još o biologiji Lamarkije, ono malo što su Lenkovi useljenici uspeli da shvate.
<BR>&nbsp;&nbsp;&nbsp;&nbsp;&nbsp;Na kraju je, grčevito plačući, možda tek napola priseban, ispričao o Adventistima, opozicionoj skupini osnovanoj da se protivi Lenkovoj vladavini. Nikada nisu bili naročito uspešni; čekali su da Heksamon pošalje ljude koji će ih vratiti na Čičak. U svakom selu, prema njegovim rečima, imali su po jednog operativca da utire put Heksamonu. Govorkanja o Heksamonovim istražiteljima postala su već narodno predanje. No, niko nije došao.
<BR>&nbsp;&nbsp;&nbsp;&nbsp;&nbsp;Darou Jan Fima posvađao se sa svojim Adventistima, prebegao, pretvarao se da služi Lenku, za godinu dana stigao u Lenkovo unutrašnje veće...
<BR>&nbsp;&nbsp;&nbsp;&nbsp;&nbsp;I ukrao je ključnjaču.
<BR>&nbsp;&nbsp;&nbsp;&nbsp;&nbsp;"Zašto vam je tako dugo trebalo?" žalosno upita obaveštajac. "Morao sam da lažem, toliko zla sam učinio." Konačno je šapatom priznao greh svog naroda. "Okaljali smo toliko majki života."
<BR>&nbsp;&nbsp;&nbsp;&nbsp;&nbsp;Potom se nasmešio kao da poklanja nešto. "Lamarkija nije loše mesto da se umre..."
<BR>&nbsp;&nbsp;&nbsp;&nbsp;&nbsp;To mu nisam poverovao. On je ipak otišao.
<BR>&nbsp;&nbsp;&nbsp;&nbsp;&nbsp;Počeo sam obuku. Janoš mi je obezbedio sve što je trebalo. Zakazao sam operacije uklanjanja svih implanta.
<BR>&nbsp;&nbsp;&nbsp;&nbsp;&nbsp;Moja majka bi time bila veoma zadovoljna, ali, naravno, nikada neće saznati.
<BR>
<BR>&nbsp;&nbsp;&nbsp;&nbsp;&nbsp;Vretenasti tokobrod hitao je središtem Puta, brzinom od tri stotine kilometara u sekundi. Sedeo sam u jednom od dva debelo tapacirana bela sedišta pred prednjim prozorom broda i gledao napred, u cevasti sjaj koji mi se činio pun jezivih obećanja. Obuzeli su me tupost, oduševljenje i najčistiji užas.
<BR>&nbsp;&nbsp;&nbsp;&nbsp;&nbsp;Opipao sam ružičaste delove kože na zadnjoj strani vrata i na doručju, osećajući se usamljeno. Otkako mi je otac umro, dao sam da mi ugrade niz mentalnih pomagala koja on nije odobravao; sićušne aparate u glavi i vratu koji ubrzavaju misli, poboljšavaju pamćenje, daju određene sposobnosti i znanja, i omogućavaju neposrednu vezu sa Gradskom memorijom i milionima pojedinaca i hiljadama biblioteka u njoj.
<BR>&nbsp;&nbsp;&nbsp;&nbsp;&nbsp;Da bih ostao neotkriven među Lenkovim divarikatima, koji ne koriste implante, morao sam da se lišim svih svojih dodatnih glasova, očiju i umova. U mojim mislima postojao sam samo ja. Osećao sam se nekako neprijatno: bio sam nag, mada to nije podrazumevalo odeću niti otkrivenu kožu.
<BR>&nbsp;&nbsp;&nbsp;&nbsp;&nbsp;Tokobrod je započeo dugo, blago usporavanje. Na jedva četiri metra od mesta gde sam sedeo tok je ružičasto svetlucao, blistajući na mestima gde su ga pritiskale hvataljke broda. Brod se nije usporavao trenjem, nego zarivanjem hvataljki u zabranjeno područje prostorvremena.
<BR>&nbsp;&nbsp;&nbsp;&nbsp;&nbsp;"Pozdravi, ser Olmi Ap Senone." Otvarač kapija, Frederik Raj Ornis, visok i mršav kao bogomoljka u lovu, protegnuo se i ušao da sedne kraj mene, ubacio se u sedište i pustio da mu meki, beli jastuci obmotaju kukove i grudi. "Koliko je vremena prošlo otkako ste poslednji put zagrlili tok?"
<BR>&nbsp;&nbsp;&nbsp;&nbsp;&nbsp;Ma koliko koristio naprednu gešelsku modu i tehnologiju, bar sam zadržao uobičajeni telesni oblik. Raj Ornis je pripadao novom tipu, ljudima koji ispituju radikalnije oblike.
<BR>&nbsp;&nbsp;&nbsp;&nbsp;&nbsp;"Nekoliko godina. I nisam išao ovako daleko na sever", rekoh.
<BR>&nbsp;&nbsp;&nbsp;&nbsp;&nbsp;"Malo ko je bio ovako daleko", reče Raj Ornis sa izgledom krivca. "Bar u poslednje vreme. Jarti su na manje od milion kilometara odavde." Ispružio je dugačak prst sa pet zglobova i elegantno pokazao napred.
<BR>&nbsp;&nbsp;&nbsp;&nbsp;&nbsp;Otvarači kapija kao Raj Ornis stiču ogromnu moć i ugled. Nešto u meni mu je zavidelo.
<BR>&nbsp;&nbsp;&nbsp;&nbsp;&nbsp;"Jedan sat do spuštanja na zid", reče on. "Ne radujem se ovome."
<BR>&nbsp;&nbsp;&nbsp;&nbsp;&nbsp;"Zašto?" upitah.
<BR>&nbsp;&nbsp;&nbsp;&nbsp;&nbsp;Raj Ornis me mračno pogleda. "Jedva čekate da počnete svoj prvi zadatak?"
<BR>&nbsp;&nbsp;&nbsp;&nbsp;&nbsp;"Valjda", osmehnuh se.
<BR>&nbsp;&nbsp;&nbsp;&nbsp;&nbsp;"Spremni da pokažete svoju odanost Neksusu Heksamona... Zreli ste za pustolovinu?"
<BR>&nbsp;&nbsp;&nbsp;&nbsp;&nbsp;Moj osmeh je izbledeo od tog ironičnog tona. Slegnuo sam ramenima, obasjan zelenim i crvenim sjajem vučnih polja.
<BR>&nbsp;&nbsp;&nbsp;&nbsp;&nbsp;"Vi ne morate da ponovo nađete to mesto", gunđao je Raj Ornis, opet se smešeći kao krivac. "Otvorili su ga amateri. Mogu zamisliti šta su sve radili da izoluju i izvuku pravu liniju sveta. Verovatno su sklepali embrion kapije i smanjili nam broj pristupa na najviše tri ili četiri. Dakle... nema mesta za greške. Ako ispreturam par linija sveta, za vas to znači put u jednom smeru, a Lamarkija nikome neće koristiti."
<BR>&nbsp;&nbsp;&nbsp;&nbsp;&nbsp;Raj Ornis mi se nije posebno dopao; unervozio bih se od prisustva većine otvarača kapija. Njihova nadarenost potpuno je drugačija od moje, kao i ličnost.
<BR>&nbsp;&nbsp;&nbsp;&nbsp;&nbsp;Minuti su sporo proticali. Raj Ornis kao da je bio opčinjen beskrajnim prizorom sa druge strane stakla. Nagnuo se prema mom sedištu. "Iskreno rečeno, članovi i administratori saveta imaju i previše posla. Da je Lamarkija zaista važna, zar ne bi trebalo da se potrude i pošalju malo više ljudi?"
<BR>&nbsp;&nbsp;&nbsp;&nbsp;&nbsp;Morao sam da se nervozno nasmejem. "To sam i ja pomišljao", priznah.
<BR>&nbsp;&nbsp;&nbsp;&nbsp;&nbsp;"Zašto ste pristali na ovo?"
<BR>&nbsp;&nbsp;&nbsp;&nbsp;&nbsp;"Odgovara mi", rekoh. "A vi?"
<BR>&nbsp;&nbsp;&nbsp;&nbsp;&nbsp;Raj Ornis je opet iskrivio lice, pa je izgledao kao cirkuska maska. "Otvarači kapija napreduju samo ako pokazuju dovoljno poslušnosti. Da li je tako i među braniteljima Puta?"
<BR>&nbsp;&nbsp;&nbsp;&nbsp;&nbsp;"Ne znam", rekoh, nedovoljno iskreno, "ja sam samo sedmi čin."
<BR>&nbsp;&nbsp;&nbsp;&nbsp;&nbsp;Raj Ornis se zapiljo u mene. "Svejedno."
<BR>&nbsp;&nbsp;&nbsp;&nbsp;&nbsp;"Možete li me odvesti na Lamarkiju?"
<BR>&nbsp;&nbsp;&nbsp;&nbsp;&nbsp;"Otvorena pitanja zaslužuju otvorene odgovore", reče on. Duboko je uzdahnuo. "Na žalost, ne znam." Tokobrod je usporio do nekoliko hiljada kilometara na sat; uskoro će se sasvim zaustaviti. "Ovo nije merljiva nauka. Svaki otvarač kapija ima privide. Moj privid jeste to da, što više znam o nekom mestu, bolje mogu da nanjušim njegove linije sveta."
<BR>&nbsp;&nbsp;&nbsp;&nbsp;&nbsp;"Ovaj, na neki način, liči na Zemlju", rekoh.
<BR>&nbsp;&nbsp;&nbsp;&nbsp;&nbsp;"Pročitao sam Dalgešov izveštaj. Znam mu veličinu i približne odlike. Tražio sam lično mišljenje. Zašto je tako zanimljiv?"
<BR>&nbsp;&nbsp;&nbsp;&nbsp;&nbsp;Nisam razumeo na šta cilja. "Sada tamo ima ljudi..."
<BR>&nbsp;&nbsp;&nbsp;&nbsp;&nbsp;"Priča kako umemo da nanjušimo humanoidne oblike sasvim je pogrešna. Otvarač kapija ne traga za tim. Mi tražimo zanimljivost."
<BR>&nbsp;&nbsp;&nbsp;&nbsp;&nbsp;"A šta mislite da je zanimljivo?" upitah.
<BR>&nbsp;&nbsp;&nbsp;&nbsp;&nbsp;Raj Ornis nagnu glavu u stranu. Vučna polja su se povukla. Sada smo išli sporije od sto kimlometara na sat i tok više nije blistao. "Lamarkija poriče sve što smo naučili o evoluciji i o poreklu života."
<BR>&nbsp;&nbsp;&nbsp;&nbsp;&nbsp;"Tako misli dostavljač. Zvao ju je 'Nova Mati'. On misli da će je useljenici uništiti."
<BR>&nbsp;&nbsp;&nbsp;&nbsp;&nbsp;"E, to je zanimlivo." Raj Ornis zadovoljno klimnu glavom. "Veliki događaji označavaju linije sveta. Ako će Lenkovi ljudi izmeniti istoriju planete... odvešću vas tamo."
<BR>&nbsp;&nbsp;&nbsp;&nbsp;&nbsp;Pilot tokobroda se nagnula napred i proturila glavu između nas. "Uživate u prizoru?" upitala je.
<BR>&nbsp;&nbsp;&nbsp;&nbsp;&nbsp;"Neizmerno", rekoh.
<BR>&nbsp;&nbsp;&nbsp;&nbsp;&nbsp;"Obojica smo nervozni", dodade Raj Ornis.
<BR>&nbsp;&nbsp;&nbsp;&nbsp;&nbsp;Pilot je nabrala usne i nakrivila glavu sa izrazom žaljenja. "Pa, ovo vas neće osokoliti. Jarti znaju da smo tu - nikakvo čudo - i imamo možda trideset minuta pre nego što počnu da pretražuju. Ovde su granice promenljive." Procenjivački nas je pogledala. "Ovo nije misija vrhunske važnosti, zar ne?"
<BR>&nbsp;&nbsp;&nbsp;&nbsp;&nbsp;Ustao sam i pošao pozadi. Raj Ornis je pošao za mnom, gledajući pilota sa lažnim prkosom. "Neki od nas se možda ne bi složili sa tim", oholo je rekao.
<BR>&nbsp;&nbsp;&nbsp;&nbsp;&nbsp;To mi je zvučalo klovnovski. Možda i ne zaslužujem nikog boljeg nego što je on. Ipak smo obojica izaslanici ograničene reakcije - kockanje. Nismo od vrhunske važnosti.
<BR>
<BR>&nbsp;&nbsp;&nbsp;&nbsp;&nbsp;Raj Ornis i ja spustili smo se iz tokobroda malim priručnim vozilom. To je trajalo manje od deset minuta. Deltoidno vozilo je oprezno, spiralno manevrisalo. Što se više približavalo zidu, bivalo je sve teže. A zid se, uprkos imenu, ponašao više kao pod - gravitaciona površina. Vozilo se lako spustilo, bez ikakvog trzaja.
<BR>&nbsp;&nbsp;&nbsp;&nbsp;&nbsp;Raj Ornis i ja obukli smo laka zaštitna odela. On je uzeo kutiju ne mnogo veću od ljudske glave i strpao je pod mišku. Klimnuli smo glavom oku koje je naše slike prenosilo pilotu u tokobrodu; potom smo izišli napolje.
<BR>&nbsp;&nbsp;&nbsp;&nbsp;&nbsp;Zid je pod našim đonovima bio čvrst kao stena. Raj Ornis je smesta pošao preko gole bronzane površine, prelazeći po dva metra svakim korakom dugačkih nogu. Izvadio je iz kutije ključnjaču, nemarno bacio kutiju i smesta uhvatio ručke na spravi, njišući je ispred sebe. Čitao sam o drevnim rašljarima na Zemlji; Raj Ornis upotrebljavao je ključnjaču baš kao ti tragači za vodom.
<BR>&nbsp;&nbsp;&nbsp;&nbsp;&nbsp;Pred nama je ležala jedna od čuvenih, strašnih oblasti nazvanih geometrijske naslage, mesto gde se fizika Puta nepredvidljivo menja - slično naboru kože mnogodimenzionog crva. Poređenje mi se nije dopalo.
<BR>&nbsp;&nbsp;&nbsp;&nbsp;&nbsp;"Čitavo ovo područje je učvoreno", reče otvarač kapija promuklim glasom, tonom negde između čuđenja i gađenja. "Kakve je boje? Bože moj, kako miriše?"
<BR>&nbsp;&nbsp;&nbsp;&nbsp;&nbsp;Zbunjen pitanjima, nisam mu odgovorio. Zaključio sam da je najbolje da mu ne smetam.
<BR>&nbsp;&nbsp;&nbsp;&nbsp;&nbsp;Raj Ornis je nastavio. "Znate li da geometrijske naslage bole? Dok ih pretražujemo? Ostavljaju stravične, teško izlečive glavobolje. No, jasno je da je ovde neko bio pre nas. Ostavili su svoje prljave otiske prstiju: ispupčenja; linije sveta izvučene iz tkanja; uništene prilaze. Bože, kakvi amateri."
<BR>&nbsp;&nbsp;&nbsp;&nbsp;&nbsp;Polako sam išao za njim. Nisam nosio ništa; poneću sa sobom samo odeću koju imam na sebi ispod zaštitne. Sav prtljag mi je bio unutra - nedelje obuke i učenja, pažljivo prenošenje bitnog znanja iz implanata u biološko pamćenje...
<BR>&nbsp;&nbsp;&nbsp;&nbsp;&nbsp;Pod kacigama smo začuli glas pilota. "Jarti nas skeniraju svakih nekoliko sekundi. Biće mi mnogo prijatnije kad krenemo nazad."
<BR>&nbsp;&nbsp;&nbsp;&nbsp;&nbsp;Raj Ornis mi se obrati. "Ne mogu da jemčim da ću vas prebaciti na Lamarkiju u neko određeno vreme." U glasu mu se osećalo gađenje. "Biće veoma teško ubaciti vas u onu deceniju u kojoj je dostavljač načinio svoju privremenu kapiju. Lenk mora da je ostavio neku bradavicu, čvor, inače dostavljač ne bi uopšte uspeo da se vrati. Ali to je sad nestalo."
<BR>&nbsp;&nbsp;&nbsp;&nbsp;&nbsp;Otvarač kapija je stajao potpuno uspravno, svetlucav u belom odelu, kao zapanjujući kontrast u okolini. Svetlo je izvodilo trikove u ovoj ogromnoj, bezličnoj cevi bez senki. Kad bih stajao i zurio u visoko zasvođenu tavanicu, to me je još više zbunjivalo. Začkiljio sam ka cevi plazme, prateći ka ošamućujućem sjaju na jugu tok koji je osvetljavao Put milionima kilometara... Ali završavao se malo severnije od mesta gde smo stajali, ostavljajući Jarte u njihovoj tami...
<BR>&nbsp;&nbsp;&nbsp;&nbsp;&nbsp;Spustio sam pogled da se ne bih ošamutio. U mom telu više nije bilo pomoći protiv vrtoglavice. Bio sam nag iznutra.
<BR>&nbsp;&nbsp;&nbsp;&nbsp;&nbsp;Otvarač kapija se sagnuo, jače stežući ručke ključnjače, prelazeći zaobljenim krajem na nekoliko centimetara iznad površine. "Našao sam nešto", objavio je. "Ponovo vezane čvorove. Očito nekakav pokušaj normalizacije, isceljenja."
<BR>&nbsp;&nbsp;&nbsp;&nbsp;&nbsp;"Isceljenja?" upitah.
<BR>&nbsp;&nbsp;&nbsp;&nbsp;&nbsp;Raj Ornis me nije čuo ili nije obraćao pažnju na mene. "Većina ovih linija se otvara u prazan prostor. Toliko praznine, toliko nezanimljivih mesta. To nas čini veoma usamljenim. Na jednom mestu usamljena zvezda, na drugom komad stene bez vazduha. Tako je lako naleteti na lažne svetove, na snove o budućnosti koja još nije dostupna, još nije sasvim stvarna. Deset godina, dvadeset... Možda dvadeset pet. Nema jemstava. Možda ću vas ostaviti pre dolaska Lenkovih useljenika. Ne bih to želeo. A neće biti načina da se vratite, niko od vas... moram paziti da ostavim još nekoliko pristupa."
<BR>&nbsp;&nbsp;&nbsp;&nbsp;&nbsp;"Molim vas", rekoh, stresajući se. Mislio sam da će ovo vreme biti mirna pauza, kratak trenutak posmatranja preciznog, možda čak i neljudskog rada jednog majstora u otvaranju kapija. Umesto toga, pomoćnici premijera odredili su ovu ukočenu priliku, ovog bubolikog čoveka sa dugačkim licem i sklonošću ka brbljanju. Možda zaista žele da me se otarase.
<BR>&nbsp;&nbsp;&nbsp;&nbsp;&nbsp;"Našao sam nešto. Hodite ovamo, ser Olmi." Raj Ornis mi je mahnuo da priđem i pogledam.
<BR>&nbsp;&nbsp;&nbsp;&nbsp;&nbsp;Došao sam do njega i zagledao se u nerazumljivu sliku na ekranu između ručki ključnjače.
<BR>&nbsp;&nbsp;&nbsp;&nbsp;&nbsp;Raj Ornis je prevukao prstom rukavice preko boja na ekranu. "Vidite ovo?" Video sam samo izuvijane linije, bleštanje plavih i zelenih mrlja. "Prilaz. Vidi se da je taj čvor izuzetno zanimljiv. Nema ničeg oko njega... Nesumnjivo je u pitanju Lamarkija. A hronološki je usledilo posle onoga što je morao biti Lenkov ulaz. Ali gde da je namestim? Gde da vas prebacim u liniji sveta Lamarkije? Odavde dovde", prešao je prstom preko ekrana, "srazmerna dosada, dosada, dosada... ali ovde." Blistavo se osmehnuo iza vizira. "Ovo su izuzetni čvorovi. Tražim stvari koje su zanimljive ljudima, ser Olmi, i nalazim ih. Ako je Lamarkija zanimljiva sama po sebi, onda su nam ove tačke na liniji sveta još zanimljivije. Vama i meni. Razumete?"
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;Raj Ornis je ponovo premestio prste, blago njišući ključnjačom. "Čvorovi velikih događaja koji uključuju i ljude. Lamarkija je veliki događaj u pozadini, nepoznat... Ali svakako je spremna za promene. Da li da vas smestim u jedan od najzanimljivijih čvorova, ser Olmi?"
<BR>&nbsp;&nbsp;&nbsp;&nbsp;&nbsp;"Samo me vodite tamo", rekoh. Ugrizao sam se za donju usnu, pokušavajući da savladam narastajuću strepnju. Hrabrost mi je izgledala kao bedno apstraktan pojam.
<BR>&nbsp;&nbsp;&nbsp;&nbsp;&nbsp;"Unutar deceniju-dve od Lenkovog dolaska. Ne mogu da budem siguran. To je zaista najbolje što mogu."
<BR>&nbsp;&nbsp;&nbsp;&nbsp;&nbsp;"Uradite to. Molim vas, samo uradite." Već sam osramotio svoju porodicu i uspomenu na svog oca, priklanjajući se naprednim Gešelima i ugrađujući neprirodne aparate u svoje telo, potom prijavivši se za branitelja Puta, odbacivši ženu kojoj sam obrečen. Nisam hteo da se ponovo osramotim time što bih se ovde slomio.
<BR>&nbsp;&nbsp;&nbsp;&nbsp;&nbsp;"Nemate razloga za nervozu. Kapija se uopšte neće otvoriti ako ne mogu da vas prebacim na mesto koje je zaista zanimljivo."
<BR>&nbsp;&nbsp;&nbsp;&nbsp;&nbsp;Poželeo sam da ga udarim.
<BR>&nbsp;&nbsp;&nbsp;&nbsp;&nbsp;"I zato širim ćilim ovde... I označavam ovu kapiju kao broj trideset dva, u geometrijskim naslagama dvanaest..." Raj Ornis je povukao blistavu crvenu liniju na zidu uz pomoć ključnjače. "Sklonite se u stranu."
<BR>&nbsp;&nbsp;&nbsp;&nbsp;&nbsp;Sklonio sam se.
<BR>&nbsp;&nbsp;&nbsp;&nbsp;&nbsp;Sa površine Puta podigla se kvrga, pet metara u prečniku, sa jamicom u sredini. Preko nove površine poigravale su crvene i zelene linije, brzo vibrirajući, a zatim je sve dobilo uobičajenu boju sveže bronze. Raj Ornis je širio kvrgu uzmičući, vukući ključnjaču za sobom. Preko nove kapije pojavio se krov u obliku diska.
<BR>&nbsp;&nbsp;&nbsp;&nbsp;&nbsp;Ustiju suvih kao pesak, glave hladne kao led, popeo sam se uz kvrgu na sve četiri, čučnuo na ivicu jamice i zagledao se unutra, u oluju tečne tame.
<BR>&nbsp;&nbsp;&nbsp;&nbsp;&nbsp;"Odvešće vas tamo gde treba", reče Raj Ornis. "A potom će nestati."
<BR>&nbsp;&nbsp;&nbsp;&nbsp;&nbsp;Uspravio sam se na ivici kapije, prikupljajući poslednje trunčice svoje ograničene hrabrosti. Poći ću napred, u pravoj liniji, i izići ću tamo gde je doušnik napustio Lamarkiju.
<BR>&nbsp;&nbsp;&nbsp;&nbsp;&nbsp;"Samo hodajte", reče otvarač kapija, a glas mu je pod mojom kacigom zvučao šuplje. "Ne zaboravite da na pola puta skinete zaštitno odelo. Tamo će već biti vazduha sa Lamarkije."
<BR>&nbsp;&nbsp;&nbsp;&nbsp;&nbsp;"U redu", rekoh.
<BR>&nbsp;&nbsp;&nbsp;&nbsp;&nbsp;"Čini mi se da su ostala još samo dva pristupa. Kako ćete se vratiti, pojma nemam. Srećno."
<BR>&nbsp;&nbsp;&nbsp;&nbsp;&nbsp;Pogledao sam preko ramena, ugledao mršavu, u belo obučenu priliku, i neprirodnu ujednačenost iza i iznad nje... okrenuo sam se, i suočio sam se sa novom opsenom, još neverovatnijom.
<BR>&nbsp;&nbsp;&nbsp;&nbsp;&nbsp;Ovde nije bilo pravih linija, nikada neće biti ravnih puteva. Unutar kapije moraću da pužem kroz rupu probušenu u svim mogućim svetovima, kroz kanal između Puta i nekog drugog mesta...
<BR>&nbsp;&nbsp;&nbsp;&nbsp;&nbsp;Morao sam da imam puno poverenje u Raja Ornisa. Moje telo je smatralo da to nije mudro. Stegao sam zube, provukao jednu nogu, pa drugu. Osetio sam da oko mene raste pritisak. Skinuo sam odelo i ostavio ga na kosini kapije iza sebe. Sada sam imao samo odeću kakvu nose Lenkovi useljenici.
<BR>&nbsp;&nbsp;&nbsp;&nbsp;&nbsp;Više nisam video ni Put ni Raja Ornisa.
<BR>&nbsp;&nbsp;&nbsp;&nbsp;&nbsp;"Kapija je pod pritiskom. Požurite." Glas otvarača kapija odjekivao je oko mene kao zujanje insekta, jer dopirao je iz odbačenog odela. Pred sobom sam video crveni, crni i purpurni kovitlac, trake plave i luk blistavo žute boje; moje odredište, viđeno kroz izobličujuće sočivo kapije.
<BR>&nbsp;&nbsp;&nbsp;&nbsp;&nbsp;Zatvorio sam oči, pružio ruke, načinio poslednji korak napred...
<BR>&nbsp;&nbsp;&nbsp;&nbsp;&nbsp;I dočekao se nogama na blatnjavom tlu, umazavši čizme i smeđe pantalone. Za trenutak mi se učinilo da ću pasti. Pružio sam ruke, kleknuo u blato i smirio se. Iza mene se kovitlac tame sveo na tačku, povukao me za kraj kaputa i ostavio me u sićušnom vazdušnom vrtlogu.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
