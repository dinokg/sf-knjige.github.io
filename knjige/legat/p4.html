<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Sunce je provirilo na istoku, bledožuto između ogromnih debala, suncobrana i lepezastog lišća iza pristaništa. Žena je otvorila oči, ugledala me i ponovo ih zatvorila, kao da se miri sa sudbinom.
<BR>&nbsp;&nbsp;&nbsp;&nbsp;&nbsp;"Niko nije došao", promrmljala je.
<BR>&nbsp;&nbsp;&nbsp;&nbsp;&nbsp;"Još ne", rekoh. "Je li ti bolje?"
<BR>&nbsp;&nbsp;&nbsp;&nbsp;&nbsp;"Danima nisam jela."
<BR>&nbsp;&nbsp;&nbsp;&nbsp;&nbsp;"I ja sam gladan. Ima li negde hrane?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Počistili su grad."
<BR>&nbsp;&nbsp;&nbsp;&nbsp;&nbsp;"Brionisti."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Očekuješ da će neko doći. Čamcem."
<BR>&nbsp;&nbsp;&nbsp;&nbsp;&nbsp;"Ne znam ko je živ. Bejs je poslao velike čamce prepune vojske. Možda su zauzeli i Kalkutu. Pucali su... kada su Nkvano, Genadija i Gana..." Podigla je glavu, stegnutih vilica i napetog vrata od samog sećanja. "Mene su promašili."
<BR>&nbsp;&nbsp;&nbsp;&nbsp;&nbsp;"Ima li u blizini čamaca? Neko drugo selo?" upitah.
<BR>&nbsp;&nbsp;&nbsp;&nbsp;&nbsp;Pokazala je bradom uzvodno. "Trebalo je da stignu juče. Čekala sam, a oni nisu došli." Prišla je obali. Ustao sam i pošao za njom. Pogledala me je preko ramena. "Odlazi, ko god da si", reče. "Umorna sam. Ja sam mrtva osoba."
<BR>&nbsp;&nbsp;&nbsp;&nbsp;&nbsp;"Kako se zoveš?" upitah, mada sam znao.
<BR>&nbsp;&nbsp;&nbsp;&nbsp;&nbsp;"Larisa", reče žena i opet se zaustavi, povijajući ramena kao da sam ja zujava buba koja bi mogla i da ujede.
<BR>&nbsp;&nbsp;&nbsp;&nbsp;&nbsp;"Ja se zovem Olmi", rekoh. "Iz trijadne porodice Dačetong."
<BR>&nbsp;&nbsp;&nbsp;&nbsp;&nbsp;"Čula sam za njih", reče Larisa. "Lenk ih je lišio građanskih prava." Protrljala je nos i pogledala me u lice. "Znam da lažeš", reče, začkiljivši. "Možda te je silva stvorila."
<BR>&nbsp;&nbsp;&nbsp;&nbsp;&nbsp;Odmahnuh glavom.
<BR>&nbsp;&nbsp;&nbsp;&nbsp;&nbsp;"Sad mogu sve da poverujem. Ništa nije važno", reče ona. Odmahnula je glavom i stresla se, a onda me povela dalje od reke, nazad ka selu.
<BR>&nbsp;&nbsp;&nbsp;&nbsp;&nbsp;Išao sam kraj nje. Hodala je raširenih očiju, s naporom, kao da primorava sebe na svaki korak. Nemo je micala usnama.
<BR>&nbsp;&nbsp;&nbsp;&nbsp;&nbsp;"Skoro smo stigli", reče.
<BR>&nbsp;&nbsp;&nbsp;&nbsp;&nbsp;Nad glavama nam se sklapao krov od širokih crvenih lepeza i crnih debala. Išli smo kroz senku. Nešto mi je - nekakva leteća traka - zalepršalo pred licem, zaustavilo se, ujelo me za obraz i odletelo pre nego što sam mogao da zamahnem na njega. Larisa me je ravnodušno gledala.
<BR>&nbsp;&nbsp;&nbsp;&nbsp;&nbsp;"Uzorkovači ujedaju samo jednom. Potom te Liz poznaje."
<BR>&nbsp;&nbsp;&nbsp;&nbsp;&nbsp;Obrisao sam kap krvi sa obraza.
<BR>&nbsp;&nbsp;&nbsp;&nbsp;&nbsp;Larisa je pošla dalje.
<BR>&nbsp;&nbsp;&nbsp;&nbsp;&nbsp;"Kada su tebe ujeli?" upitah.
<BR>&nbsp;&nbsp;&nbsp;&nbsp;&nbsp;"Kad sam bila sasvim mala, valjda. Zaboravila sam."
<BR>&nbsp;&nbsp;&nbsp;&nbsp;&nbsp;Približili smo se kuli. Sa reke je dopro zvuk motora. Larisa je usporila, izbuljenih očiju, jedva dišući. Zaustavio sam se i zgrabio je za ruku. Pogledala me je kao dete. "Vratili su se", rekla je.
<BR>&nbsp;&nbsp;&nbsp;&nbsp;&nbsp;"Ostani ovde. Idem da vidim", rekoh. Uhvatio sam je za ramena kao da time mogu da je ukopam u zemlju, ali bio sam siguran da će, čim se udaljim, pobeći i sakriti se. Pošao sam stazom nazad, osvrnuo se i ugledao je kako sedi kraj kule kao ošamućena životinja.
<BR>&nbsp;&nbsp;&nbsp;&nbsp;&nbsp;Stigao sam na pristanište i sakrio se iza debelog, crnog stabla lizbusa. Gledao sam na sever, nizvodno. Uz struju su se polako kretala četiri mala čamca, bleštavo beli na sivoplavoj rečnoj vodi. Na svakom je bilo deset-dvanaest putnika i svi su bili u uniformi. Namrštio sam se. Po meni je padala crna prašina, pokrivajući me kao čađ. Nesvesno sam je protrljao između prstiju. Činila mi se nalik na karmin i lepila mi se za kožu. Na čamcima je došlo do komešanja; čuo sam glasove preko vode, ljutite i zabrinute. Čamci su bili na stotinak metara od pristaništa i izviđači na pramcu već su videli leševe. Isključili su motore i čamci su prišli obali. Video sam da drže spremne puške.
<BR>&nbsp;&nbsp;&nbsp;&nbsp;&nbsp;Nisu izgledali kao vojnici u napadu. U čamcima je najverovatnije bila policija - disciplinci - iz Kalkute. Razmišljao sam da li da ih sačekam ovde ili u selu.
<BR>&nbsp;&nbsp;&nbsp;&nbsp;&nbsp;Larisa je odlučila umesto mene. Pojavila mi se iza leđa i izišla na dok. U jutarnjoj tišini, njeni koraci odjekivali su po daskama.
<BR>&nbsp;&nbsp;&nbsp;&nbsp;&nbsp;"Zakasnili ste", povika prema čamcima.
<BR>&nbsp;&nbsp;&nbsp;&nbsp;&nbsp;Krupan, proćelav muškarac sa tankom, kratko podšišanom bradom uspravio se na pramcu prvog čamca. "Ko si ti?" povikao je. Dobacio joj je uže i ona ga je prihvatila, prekoračivši rođakino telo da ga priveže. Potom se uspravila, brišući crnu prašinu sa dlanova o pantalone, i ponovila optužujućim glasom: "Zašto niste došli ranije?"
<BR>&nbsp;&nbsp;&nbsp;&nbsp;&nbsp;Izišao sam iz zaklona i došao na pristanište. Muškarci i žene iz čamaca oprezno su nas odmeravali. Svi su nosili uniforme, ali raznih boja i loše krojene; domaća izrada, zaključio sam, i ručno šivene.
<BR>&nbsp;&nbsp;&nbsp;&nbsp;&nbsp;Proćelavi bradonja prvi je izišao iz čamca. "Već dan i po nismo primali nikakve radio-poruke. Videli smo nepoznate čamce da idu uzvodno... pljačkaši, brionisti, najverovatnije. Građanski savet je zaključio da bi disciplinci trebalo da pogledaju šta se dešava." Prišao je i začkiljio na nju. "Larisa, zar ne? Larisa... Strik-Kašemu? Šta se ovde desilo?"
<BR>&nbsp;&nbsp;&nbsp;&nbsp;&nbsp;"Pobili su nas", odgovorila mu je. "Onda je došao ovaj." Pokazala je ka meni. Prišao sam i izvukao pištolj iza pojasa, držeći ga za cev. "Njen je", rekoh. Bradonja je uzeo pištolj i predao ga nekom od oficira, koji ga je ubacio u platnenu torbu. "Ja sam Olmi Ap Dačetong."
<BR>&nbsp;&nbsp;&nbsp;&nbsp;&nbsp;"Elevi Jar Tomas. Disciplinac u Kalkuti." Nije ni pokušao da se rukuje. "Ne poznajem te. Odakle si?"
<BR>&nbsp;&nbsp;&nbsp;&nbsp;&nbsp;"Bio sam u silvi, putovao sam i proučavao", rekoh. "Tek sam stigao."
<BR>&nbsp;&nbsp;&nbsp;&nbsp;&nbsp;"Laže", poverljivo saopšti Larisa, kao da će se time umiliti disciplincu. Ovaj ju je oprezno odmerio, osećajući da nešto ne valja.
<BR>&nbsp;&nbsp;&nbsp;&nbsp;&nbsp;"Jesi li video šta se desilo?" upita me on.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Samo je troje ljudi u sivom ostalo sa nama, ostali su odmarširali u selo. Muškarac sa teškom, dugocevnom puškom ostao je na straži kraj čamaca. Disciplinac je razgledao tela na doku. Jedna žena, kratka i čvrsto građena, sa kratkom kestenjastom kosom ispod labave sive kape, izvukla je iz čamaca nakatranisano platno i raširila ga kraj leševa. "Nismo poveli doktora", podsetila je Tomasa.
<BR>&nbsp;&nbsp;&nbsp;&nbsp;&nbsp;On nije mogao da odvoji pogled od leševa. Na njegovom širokom, mesnatom licu pojavile su se duboke, blede pruge. "Za ime Dobrog Čoveka, zašto?"
<BR>&nbsp;&nbsp;&nbsp;&nbsp;&nbsp;"Iz besa", reče Larisa, grčeći usne od mržnje. "Oni imaju mnogo besa."
<BR>&nbsp;&nbsp;&nbsp;&nbsp;&nbsp;U praznoj seoskoj trpezariji, gde su svi žitelji Mesečine mogli da se okupe za ručkom i večerom, disciplinac je obrnuo stolicu i seo nalakćen na naslon. Seo sam preko puta njega, sa druge strane okruglog stola.
<BR>&nbsp;&nbsp;&nbsp;&nbsp;&nbsp;"Imaš sreće što nisi bio umešan, zar ne?" Tomas nije čekao moj odgovor. "U čitavom selu bila su možda tri pištolja. Mirno su živeli ovde punih trideset devet godina. Imali su dvadeset sedmoro dece. Sva su nestala. Nismo našli nijedno." Zamišljeno se počešao po nosu. "Čuo sam da Bejs odvodi svu decu, da brionisti žele da ih odgaje na svoj način. Nadam se da je to tačno. Ne bi ih, valjda, pobili, zar ne? Prvo da ih odvedu, a onda da ih pobiju..."
<BR>&nbsp;&nbsp;&nbsp;&nbsp;&nbsp;Odmahnuo sam glavom. Nisam znao ništa o tome.
<BR>&nbsp;&nbsp;&nbsp;&nbsp;&nbsp;"Ne možeš ništa da mi kažeš?" tiho me je upitao.
<BR>&nbsp;&nbsp;&nbsp;&nbsp;&nbsp;Brzo sam procenjivao Tomasa: građansko veće i glave trijadnih porodica izabrali su ga da bude šef disciplinaca u ovom okrugu, neka vrsta pozornika. Disciplinac svake tri godine bira nove zamenike, što je tradicija u divarikatskoj zajednici. Stigao je prekasno, pomislio sam, zato da ne bi morao ništa da učini. Video je čamce, znao je odakle su, a ipak...
<BR>&nbsp;&nbsp;&nbsp;&nbsp;&nbsp;A možda sam ga pogrešno procenio.
<BR>&nbsp;&nbsp;&nbsp;&nbsp;&nbsp;"Stigao sam u selo tek sinoć", rekoh. "Larisa kaže da su imali sukob oko minerala."
<BR>&nbsp;&nbsp;&nbsp;&nbsp;&nbsp;"Šta im fali u njihovoj zoni? Bezopasno selo, nikakvog razloga nisu imali da ih istrebe. Sto dvadeset četvoro mrtvih." Lice mu se zgrčilo u ružnu girmasu i izgledalo je kao da će početi da pljuje. "Na Lamarkiji nema mnogo visoko kvalitetnih ruda, bar ne na otvorenom. Ovde ima nešto malo... Deset kilometara dalje, kroz silvu. Tek smo počeli da razmišljamo o otvaranju rudnika. Brion je gladan metala, toliko da je spreman i da ubija. Šta mi da radimo? Imamo malo oružja. Samo da sahranimo tela." Nagnuo se napred. "Žena kaže da si lažov. Nešto ti je odgrizlo komadić sa obraza. Uzorkovač?"
<BR>&nbsp;&nbsp;&nbsp;&nbsp;&nbsp;Nadao sam se da ću imati više vremena da se uklopim. Sad sam mogao samo da se držim svoje priče, ma koliko tanka bila - i da se nadam da ću stići do Kalkute.
<BR>&nbsp;&nbsp;&nbsp;&nbsp;&nbsp;"To mi nije bilo prvi put", rekoh. "Otkrio sam podzonu i proveo neko vreme u njoj. Tražio sam znake novog pretapanja." Podzone su, po Redhilovoj enciklopediji, bila podurčja izuzetne specijalizacije unutar ekosa, gde se ponekad pojavljuju neobični scioni. Neki naučnici su nagađali da promene u podzonama mogu biti predznaci pretapanja. Drugi su ih smatrali za male zasebne ekose, koji služe nekim posebnim potrebama većih zona u nekoj vrsti simbioze.
<BR>&nbsp;&nbsp;&nbsp;&nbsp;&nbsp;Nadao sam se da enciklopedija nije preterano zastarela.
<BR>&nbsp;&nbsp;&nbsp;&nbsp;&nbsp;Tomas je razmislio o mom odgovoru, a onda je slegnuo ramenima. "Pokušavam da se ne petljam u proučavnaja zona. Mene zanimaju ljudi." Podigao je svoju tablicu. "O tebi nemam podataka. Popis od pre pet godina. Nas dvadeset dve hiljade na Lamarkiji, od toga deset hiljada na Elizabetinoj Zemlji. Nemam upis osobe po imenu Olmi Dačetong. Doduše, imam podatak o Darou Jan Fimi iz proširene trijade Dačetong... ukrao je nešto veoma važno - ne kaže se šta - pre trideset sedam godina. Nikad nije uhvaćen. Slučaj zatvoren."
<BR>&nbsp;&nbsp;&nbsp;&nbsp;&nbsp;Moje poštovanje prema disciplincu poraslo je za nekoliko stepeni. Darou Jan Fima jeste onaj doušnik koji se vratio u Put. Tek sad sam povezao njegovu krađu ključnjače sa Larisinom primedbom da su Dačetongovi lišeni građanskih prava. Pogrešno ime, pomislih. Izopštili su čitavu trijadu.
<BR>&nbsp;&nbsp;&nbsp;&nbsp;&nbsp;Tomas se ljuljao na stolici, a onda je ustao i strpao tablicu u džep. "Dobro sam poznavao Nkvana. Bio je dobar i mudar čovek. Svakih nekoliko meseci dolazio je nizvodno, u Kalkutu, da drži predavanja. Našli smo i telo enciklopediste, Redhila. Jesi li znao da je on živeo ovde? On je smestio Mesečinu na kartu, tako reći. Pucali su mu u glavu." Podigao je pogled i pogledao me pravo u oči. "Priličan broj uglednih građana za tako malo selo."
<BR>&nbsp;&nbsp;&nbsp;&nbsp;&nbsp;Ćutke sam mu uzvratio pogled.
<BR>&nbsp;&nbsp;&nbsp;&nbsp;&nbsp;"Vreme je da se završi. Sahranićemo tela i odlazimo. Sve smo snimili. Više ništa ne mogu da uradim."
<BR>
<BR>&nbsp;&nbsp;&nbsp;&nbsp;&nbsp;"Silva će sve osvojiti za nedelju dana", reče Tomasov zamenik, punačka žena grubih crta lica, Bruni. Stajala je kraj kule i razgledala debla lizbusa i jednu nogu drveta-katedrale tik iza cevi. Jedan kapak joj se nervozno trzao. Okrenula se i radoznalo me odmerila, ali ostavila je Tomasu da postavlja pitanja.
<BR>&nbsp;&nbsp;&nbsp;&nbsp;&nbsp;Pošao sam ka reci sa Tomasom i još četvoro ljudi. Uzeo sam jedan kraj nosila, a Tomas drugi, pa smo poneli sa doka poslednje, Nkvanovo telo. Larisa nas je gledala dok samo prilazili ostalim leševima poređanim u pravougaoniku. "Hvala Logosu što nemam dece", mrmljala je dok nam se pridruživala.
<BR>&nbsp;&nbsp;&nbsp;&nbsp;&nbsp;Svi zajedno smo iskopali četiri dugačka groba u tvrdom tlu nasred trga, tako različitom od bogate, zrnaste gline u silvi. Ašovi su se zabijali u mrtvu prašinu uz kratak, lajav zvuk.
<BR>&nbsp;&nbsp;&nbsp;&nbsp;&nbsp;Do dolaska u Mesečinu nikada se nisam sreo sa ljudskom smrtnošću na tako divalj način, i u tolikom broju. Nikada nikoga nisam sahranio. Okršaji sa Jartima u Putu bili su mnogo brži i mnogo smrtonosniji, ne ostavljajući za sobom tragove...
<BR>&nbsp;&nbsp;&nbsp;&nbsp;&nbsp;Ubrzano disanje i dahtanje muškaraca i žena koji su radili oko mene, pečati jasne različitosti na njihovim licima, budili su maglovita, čudna osećanja, mešavinu užasa i ponosa.
<BR>&nbsp;&nbsp;&nbsp;&nbsp;&nbsp;Prilježno sam kopao.
<BR>&nbsp;&nbsp;&nbsp;&nbsp;&nbsp;Jedna žena je zastala da obriše suze. Prišao joj je muškarac, sa lopatom u ruci, zagrlio je oko ramna i pružio joj maramicu.
<BR>&nbsp;&nbsp;&nbsp;&nbsp;&nbsp;Završili smo rov predviđen za trideset mrtvih. Prvo telo bilo je sitno i mršavo. Sklonili su platno i ugledao sam ženu od šezdeset ili možda sedamdeset godina. Prirodnih godina, proživljenih bez izuzetne medicinske nege ili podmlađivanja. Projektilsko oružje pogodilo ju je u vrat i u grudi. Rane su bile ružne, purpurno crvene i naduvene kao bajato meso. Eto šta su načinili od nje: bajato meso. Ženino nateklo, smeđe i ljubičasto lice izgledalo je grubo, oholo mirno.
<BR>&nbsp;&nbsp;&nbsp;&nbsp;&nbsp;Pogledao sam ostale kopače: snažnog mladića sa širokim ramenima i punačkim obrazima, čvrsto građenu ženu kestenjaste kose, Bruni, vitkog sredovečnog muškarca sa večito zabrinutim izrazom lica, mladu ženu čije se lice rumenelo sve dok smo kopali. Pojedinci. Bez ustupaka veštačkoj lepoti; bez prepravki. Onaj mladić širokih ramena spustio je lopatu i zagledao se u mrtvu ženu. Kao da je oklevao sa onim što se moralo učiniti.
<BR>&nbsp;&nbsp;&nbsp;&nbsp;&nbsp;Sagnuo sam se i sa dva prsta zatvorio staričine oči. Jednom sam to video u programu o dalekoj prošlosti, na dalekoj Zemlji. Naježio sam se od dodira njene kože, hladne i vlažne, i lepljivog otpora kapaka na upalim očima. Mladić mi je klimnuo glavom u znak slaganja i zahvalnosti. Zajednički smo ponovo stavili ženu na platno, potom ga nagnuli i spustili je u grob. Ostali su donosili nova tela - mladića, starca, još dve starice. Spuštali su ih u rupu. Zajedničkim naporima smo ispunili grob. Pogledao sam lica oko sebe, mračna, pomalo izbezumljenih očiju; neki san je umirao u njima.
<BR>&nbsp;&nbsp;&nbsp;&nbsp;&nbsp;Veče. Kvadratni trg bio je zapljusnut narandžastim svetlom zbog jednog oblaka u prolazu, veličanstveno obasjanog suncem.
<BR>&nbsp;&nbsp;&nbsp;&nbsp;&nbsp;Kad smo završili, spuštao se mrak.
<BR>&nbsp;&nbsp;&nbsp;&nbsp;&nbsp;Tomas je nad nizom dugačkih grobova izgovorio nekoliko reči iz Molitve Opšteg Mesta. Ostali su dovršavali spiskove i mape onoga što je ostalo od sela. Jedna žena oficir savetovala se sa Tomasom o spisku nestale dece, uzete iz spiskova u gradonačelnikovoj kancelariji.
<BR>&nbsp;&nbsp;&nbsp;&nbsp;&nbsp;Potom me je Tomas poveo nazad do kule. Izvukao je iz džepa parče zaslađene gume, prelomio ga na pola i ponudio mi polovinu, pa sam primio, zainteresovan za uspostavljanje prijateljske veze sa tim čovekom.
<BR>&nbsp;&nbsp;&nbsp;&nbsp;&nbsp;Popeli smo se na kulu i pogledali u već mračnu silvu i selo, u prazne zgrade, u blede ožiljke svežih grobova na sivkastom trgu, u mali staklenik i velike rezervoare, u lopatice nepokretne usred smeđeg otpada - nisu više neposredno pretvarale otpad u hranu. Nisam mogao da vidim pristanšte, ali videla se druga obala reke. Suncobrani i lepeze savijali su se i sklapali, spremajući se za noć. Iz silve je na stotinak metara dalje izbio oblak crne prašine i odlebdeo. Osetio sam miris limuna i začina.
<BR>&nbsp;&nbsp;&nbsp;&nbsp;&nbsp;"Pričaj mi sad zašto si ovde", reče Tomas.
<BR>&nbsp;&nbsp;&nbsp;&nbsp;&nbsp;"Došao sam da se ukrcam na trajekt. Poslednjih nekoliko godina uglavnom sam proveo u silvi. Nisam navikao na nasilje. Ne znam šta još da kažem ili učinim."
<BR>&nbsp;&nbsp;&nbsp;&nbsp;&nbsp;Tomas je prljavim dlanom protrljao ćelavo teme. "Odavno govorim da bi građani morali da nose sa sobom dokumenta." Podigao je obrve i ljutito pogledao uvis. "'Oh, ne, nikako'", zakreštao je, oponašajući nečiji glas. "'Ovo je mesto na kome svi možemo da budemo slobodni.' Povešćemo te u Kalkutu. Ispričaćeš ono što znaš pred komisijom veća građana. Ako si brionista koga su slučajno ostavili ovde - ili namerno, kao uhodu - lično ću se postarati da se odvedem na porotno suđenje u Atinu."
<BR>&nbsp;&nbsp;&nbsp;&nbsp;&nbsp;Tome nisam imao šta da dodam.
<BR>
<BR>&nbsp;&nbsp;&nbsp;&nbsp;&nbsp;I dalje mi se nije spavalo. Niko nije hteo da spava unutar četiri zida. Ležao sam sa ostalima u uglu pravougaonog trga, gde nije bilo leševa, pa je tlo ostalo bez krvi, pod prostranim vedrim nebom, tražeći slike među zvezdama. Dvostruki jaram sad se nije video. Nebo je bilo puno sitnih oblačića u raznim bojama - uglavnom nijansama crvene. Velovi mrtvih sunaca. Za trenutak sam osetio vrtoglavicu potpune izgubljenosti. Ove zvezde verovatno se nalaze u istoj Vaseljeni, ali ne moraju biti u istoj galaksiji, čak ni u istom razdoblju. U geometrijskim naslagama Puta, razdaljina i vreme mogu se ispreplesti kao beskonačna količina konca nagurana u kutiju.
<BR>&nbsp;&nbsp;&nbsp;&nbsp;&nbsp;Nalazio sam se među ljudima, ali to me nije mnogo tešilo. Ako umrem ovde, ko će me dovoljno dobro poznavati da poveže tkanje moje pneume sa nekom pojmljivom prošlošću?
<BR>&nbsp;&nbsp;&nbsp;&nbsp;&nbsp;Sahrana i govor mnogo su me dublje dirnuli nego što sam mislio da je moguće. Uglavnom sam zanemario religijska uverenja otkako sam se pridružio braniteljima Puta, i usmerio sam se na drugi vid ličnog razvoja: na odanost smislu, na društvena, a ne metafizička pitanja. Predanost borbi protiv zlokobnih Jarta, čudovišta izvan moći poimanja bilo kog čoveka pre otvaranja Puta.
<BR>&nbsp;&nbsp;&nbsp;&nbsp;&nbsp;Sada sam bio suočen sa mnogo manjim problemom, ali daleko ličnijim, sa izazovom na ivici gotovo sigurnog poraza. Ono što sam sada video u zvezdama bila su lica mojih roditelja, i sve za šta su se zalagali iznenada je postalo nelagodno pogrešno.
<BR>&nbsp;&nbsp;&nbsp;&nbsp;&nbsp;Ma koliko umorni bili, malo ko je spavao te noći.
<BR>
<BR>&nbsp;&nbsp;&nbsp;&nbsp;&nbsp;Čamci su u zoru bili spremni za polazak. Nizvodno će se kretati mnogo brže, ali ipak će biti potreban čitav dan do Kalkute. Slušao sam oficire kako razgovaraju između sebe; izdvojili su me na krmi poslednjeg čamca, sa dva metra praznog prostora, kao da sam parija. Bez porodice, nepoznatog porekla, glasine se brzo pronose; majmuni se klone stranaca na zajedničkom drvetu. Zakratko sam bio besan zbog njihove gluposti; potom sam se upitao šta bih činio da sam na njihovom mestu.
<BR>&nbsp;&nbsp;&nbsp;&nbsp;&nbsp;No, pre nego što je Tomas stigao da izda naređenje za polazak, svi smo izdaleka začuli zvuk malog motora. Larisa, u kabini najvećeg čamca, glasno je zacvilela i probila se između začuđenih ljudi oko sebe. Iskočila je na obalu, neobično vešto, i otrčala putem ka selu.
<BR>&nbsp;&nbsp;&nbsp;&nbsp;&nbsp;Ono nekoliko zamenika koji su imali puške spremili su ih i uperili uzvodno, odakle je dopirao zvuk. Pojavio se osmometarski čamac, ploveći nizvodno uz dokono pućkanje motora sa unutrašnjim sagorevanjem, sekući pramcem slojeve jutarnje magle. U čamcu su čučala dva muškarca, po jedan na pramcu i krmi, i obojica su piljili u četiri čamca poređana duž pristaništa i obale. Izgledalo je da nisu naoružani.
<BR>&nbsp;&nbsp;&nbsp;&nbsp;&nbsp;Disciplinac je prišao boku čamca i stao kraj mene da bolje osmotri pridošlice. "To je Rendal", rekao je. "Ervin Rendal i još neko - Metju Šatro, čini mi se." Izgleda da je Tomas poznavao svakog živog na reci. Naredio je da se puške spuste. "Oni nisu brionisti. Istraživači su." Obratio se posadi drugog čamca. "Idite po ženu, prokleta bila."
<BR>&nbsp;&nbsp;&nbsp;&nbsp;&nbsp;Čamac je prišao pristaništu i visok, rasklaćen muškarac mršavog lica sa dugačkim nosom i ozbiljnim smeđim očima mahnuo je Tomasu, dodavši ravnodušan pokret u znak pozdrava ostalima. "Šta se ovde desilo?" upitao je.
<BR>&nbsp;&nbsp;&nbsp;&nbsp;&nbsp;"Mrtvi", reče Tomas.
<BR>&nbsp;&nbsp;&nbsp;&nbsp;&nbsp;"Sudbina i dah", reče Rendal. Šatro, na krmi, namrštio se i podigao okovratnik jakne. "Svi?"
<BR>&nbsp;&nbsp;&nbsp;&nbsp;&nbsp;"Svi sem nestalih", reče Tomas.
<BR>&nbsp;&nbsp;&nbsp;&nbsp;&nbsp;"Uzvodno smo videli sedam čamaca", reče Rendal, pokazavši rukom. "Mora da su to ti. Tri barže. Nisu se potrudili ni da pucaju na nas."
<BR>&nbsp;&nbsp;&nbsp;&nbsp;&nbsp;"Dobro je što ste ostali živi i zdravi", reče Tomas bez ironije.
<BR>&nbsp;&nbsp;&nbsp;&nbsp;&nbsp;"Poslao sam radio-poruku u Kalkutu", reče Rendal. Provukao je ruku kroz gustu kosu boje slame. "Poznaješ Metjua Šatra, mog pomoćnika. Istraživali smo Liz, dole oko jezera Mareotis."
<BR>&nbsp;&nbsp;&nbsp;&nbsp;&nbsp;Tomas je, izgleda, bio u nedoumici, i kao da nije bio zadovoljan što su se sreli. Stajao je oslonjen o gvozdenu krmu, za trenutak me zbunjeno pogledao, a onda je odmerio svoje čamce i pomoćnike. "Prošli su kraj Kalkute noću. Mora da negde imaju bazu... Trebalo bi da pođemo za njima."
<BR>&nbsp;&nbsp;&nbsp;&nbsp;&nbsp;"Prošli smo kraj logora na putu nizvodno. Sad su negde tridesetak kilometara uzvodno, i logor je prazan. Sve je počišćeno. Mislim da će se narednih dana uputiti nizvodno."
<BR>&nbsp;&nbsp;&nbsp;&nbsp;&nbsp;"Ako znamo gde su... onda moramo da uzvratimo." Tomasu kao da je bilo krivo.
<BR>&nbsp;&nbsp;&nbsp;&nbsp;&nbsp;Rendal ga je razumeo. "Svi su naoružani - ima ih preko pedeset. Idemo sa vama..." Pružio je prazne ruke. "Ali bez oružja nismo od neke koristi."
<BR>&nbsp;&nbsp;&nbsp;&nbsp;&nbsp;"Nema potrebe", reče Tomas. "Imam dvoje ljudi koje moramo prevesti nizvodno. Ovog ovde, zove se Olmi Ap Dačetong, i ženu iz sela. Svašta joj se desilo i lako se uplaši. Zove se Larisa Strik-Kašemu."
<BR>&nbsp;&nbsp;&nbsp;&nbsp;&nbsp;"Znam je", reče Rendal. Meni je klimnuo glavom i radoznalo me odmerio. Ovde su svi sve poznavali, a ja se nisam uklapao.
<BR>&nbsp;&nbsp;&nbsp;&nbsp;&nbsp;"Možete li da ih povezete u Kalkutu i predate ih građanskom veću?"
<BR>&nbsp;&nbsp;&nbsp;&nbsp;&nbsp;Činilo mi se da je Rendal navikao da neprekidno zuri u ono što ga zanima. "Naravno", rekao je. Šatro, mišićav, onizak momak blede kože i kratko ošišane plave kose, počeo je da premešta kutije i torbe po čamcu.
<BR>&nbsp;&nbsp;&nbsp;&nbsp;&nbsp;Rendal i Tomas nespretno su stajali svaki u svom čamcu, obojica svesni da je vest donela nedoumicu Tomasu i njegovim pomoćnicima. Pošto je Tomas disciplinac, dužnost mu je da se suprotstavi napadačima. No, ovako mala skupina, sa samo osam pušaka i nekoliko pištolja, nije mogla mnogo da naudi takvim protivnicima. Rendal je pocrveneo i zamucao. "Mislim da ne bi valjalo da ih napadnete..."
<BR>&nbsp;&nbsp;&nbsp;&nbsp;&nbsp;Tomas se zakašljao i odmahnuo rukom. "To je na meni da odlučim", reče. "Zvaćemo Kalkutu i tražićemo još čamaca, i da građani budu izvidnica. Niko ne želi da nam pobegnu posle svega što su uradili na severnoj obali. Ako budemo stražarili danju i noću, neće moći da se prokradu pored nas sa toliko čamaca."
<BR>&nbsp;&nbsp;&nbsp;&nbsp;&nbsp;"Mogu se podeliti i poslati prvo ukradenu robu", reče Rendal. "Jedna barža bila je duboko utonula."
<BR>&nbsp;&nbsp;&nbsp;&nbsp;&nbsp;"Puna traktora i metala", pretpostavio je Tomas. Oštro je odmahnuo glavom, ne želeći da čuje ništa od čega bi postao besniji, ili što bi ga čvršće gonilo na dužnost. "Priđite ovamo da primite ove ljude, pa da pođemo."
<BR>&nbsp;&nbsp;&nbsp;&nbsp;&nbsp;Larisa se vratila na pristanište u čvrstim rukama dve žene. Tomas joj je objasnio situaciju, a ona ga je slušala klimajući glavom kao ptica, raširenih očiju. Ukrcali smo se u Rendalov čamac i ja sam se zahvalio Tomasu za sve što je učinio.
<BR>&nbsp;&nbsp;&nbsp;&nbsp;&nbsp;"Za tebe nisam učinio ništa", reče Tomas prilično hladno. "Kad stigneš u Kalkutu, ispričaj istinu i reci im šta ja ovde radim. Ako niko ne pošalje pomoć, ili čak i ako je pošalju, možda se nećemo vratiti. Ne tražim sažaljenje. Hoću samo prokletu istinu."
<BR>&nbsp;&nbsp;&nbsp;&nbsp;&nbsp;Pomoćnici u čamcima netremice su piljili u nas dok smo se otiskivali dalje nizvodno. Šatro je raširio grubo ćebe za Larisu, a Rendal je uzeo krmu i usmerio nas u sredinu reke, izbegavajući grbe rečnih puzavica. Dno čamca bilo je puno kutija sa staklenim teglicama. U njima su bili delovi konzervisanog tkiva: uzorci.
<BR>&nbsp;&nbsp;&nbsp;&nbsp;&nbsp;"Znači, nisi bio u Mesečini kad se to desilo?" upita Rendal. Odmahnuh glavom. Larisa je počela da nervozno brblja, objašnjavajući njima dvojici sve što je rekla i Tomasu i meni, i dodavši svoje sumnje da sam ja lažov. Rendal ju je pažljivo slušao, ali izgleda da nije delio njene brige niti sumnju.
<BR>
<BR>&nbsp;&nbsp;&nbsp;&nbsp;&nbsp;Obale reke bile su potpuno jednolične, samo silva, gotovo bez promena boje ili visine. Crno i crveno, smeđe i purpurno, ništa zeleno. Desetinama kilometara od obala podizale su se planine, a baloni iz silve lebdeli su ka njima; no, izdaleka, sa stotinak metara od obe obale, video sam samo crna debla, suncobrane i lepeze, noge i ružičaste krune drveća-katedrala.
<BR>&nbsp;&nbsp;&nbsp;&nbsp;&nbsp;Reka je mirisala na čistu, svežu vodu, praznu ali ne i bezopasnu. Zagledan u tamnu bistrinu, primetio sam nejasne srebrne bleske kako hitaju kraj nas, prestižući i zaobilazeći nas. U Redhilovoj enciklopediji pisalo je da stvorenja iz Petenove zone, Zone Pet, vladaju Tera Novom još od izvora, duboko u Elizabetinoj Zemlji. Neki rečni scioni krupni su kao kitovi, i lako mogu da prevrnu čamac. Slika je prikazivala izuvijano čudovište, dugačko dvadeset metara, sa primitivnim očima poređanim unakrst na ravnom čelu, sa grubim kljovama na vrhu nosa, bez usta. Njegova uloga u reci, kao i u ekosu Zone Pet, nije bila poznata.
<BR>&nbsp;&nbsp;&nbsp;&nbsp;&nbsp;Zamislio sam to stvorenje kako klizi ispod našeg čamca u dubokoj plavoj vodi, i zaista sam uživao u drhtaju strepnje. Divljenje prirodi je mnogo čistije osećanje od svih koje sam u poslednje vreme doživeo.
<BR>&nbsp;&nbsp;&nbsp;&nbsp;&nbsp;Larisa je zaspala, klatareći glavom, otvorenih usta. Rendal je seo na klupu kraj mene, prepustivši krmu Šatru, i ponudio mi komad gume. Ovde je, izgleda, žvakanje gume spadalo u opšte običaje.
<BR>&nbsp;&nbsp;&nbsp;&nbsp;&nbsp;"Gospa Kašemu je poznata i uz i niz reku", tiho reče Rendal. "Glasna i glupa žena. Ako ju je muž napustio i otišao u Hsia, možda je imao bolje razloge od većine drugih." Iskrivio je lice. "Šta si ti radio u silvi?"
<BR>&nbsp;&nbsp;&nbsp;&nbsp;&nbsp;"Oduvek sam želeo da se bavim istraživanjima", rekoh. Divarikati su retko koristili reč 'nauka'. "Proveo sam poslednje dve godine proučavajući za svoj račun." Zazirao sam od ovog čoveka; verovatno je o silvi znao više od bilo koga duž reke, a svakako mnogo više nego što sam ja mogao da naučim od Jana Fime, Dalgešovog izveštaja i Redhilove enciklopedije. "Nije bilo lako. Trebalo je više da učim... Pre nego što sam se uputio u silvu."
<BR>&nbsp;&nbsp;&nbsp;&nbsp;&nbsp;Rendal se nasmeja. "Najverovatnije. Jesu li te zaista uzorkovali?"
<BR>&nbsp;&nbsp;&nbsp;&nbsp;&nbsp;Ranica na bradi mi je gotovo zarasla. "Ona tako kaže. Nešto je doletelo, udarilo me u mraku i popilo malo krvi, ali Liz to ne radi dvaput, zar ne?"
<BR>&nbsp;&nbsp;&nbsp;&nbsp;&nbsp;"Ne", reče Rendal. Nasmešio se i pošao napred da napravi zaklon za ženu.
<BR>&nbsp;&nbsp;&nbsp;&nbsp;&nbsp;Ostavljen sam, bez ikakvog posla sem da gledam reku i beskrajnu silvu, izvadio san Nkvanovu tablicu i nastavio učenje. I dalje nisam mogao da otvorim naučnikove lične fajlove, ali sudeći po pokazateljima u nekoliko manjih otvorenih fajlova, Nkvano je koristio nekoliko ključnih reči koje je menjao svakih nekoliko meseci. Pitao sam se zašto nije želeo da neko čita njegove lične zapise. Još nisam mogao da otkrijem prave reči, ali bar su mi bili otvoreni svi njegovi javni zapisi.
<BR>&nbsp;&nbsp;&nbsp;&nbsp;&nbsp;Dok smo plovili nizvodno, tragao sam za istorijom i našao sam nekoliko verzija, uglavnom nedovršenih, sve sa potpisom prilježnih amatera.
<BR>&nbsp;&nbsp;&nbsp;&nbsp;&nbsp;Useljenici su došli ovamo pre trideset sedam lamarkijskih godina, kroz kapiju blizu sadašnjeg grada Kalkute. Lenk je kopno na kome su se našli (a u tom trenutku nisu znali koliko je veliko) nazvao po svojoj ženi, Elizabeti. Bili su užasno nepripremljeni. Prošli su meseci dok nisu otkrili koje lamarkijske vrste se mogu koristiti za ishranu i za dobijanje sirovina. Prvih deset godina najveći problem bila im je glad.
<BR>&nbsp;&nbsp;&nbsp;&nbsp;&nbsp;Premotao sam desetine slika ispijenih doseljenika, upalih očiju, kako raskrčuju lizbuse, sade žito, voće i puzavice, kako obaraju katedralno drveće zbog njegovog čvrstog, lakog, drvenastog stabla. Lenkovi istoričari sačuvali su video snimke odlučnih majki i očeva kako drže prvu decu rođenu na Lamarkiji - bebe umotane u iznošenu odeću, roditelji u ritama.
<BR>&nbsp;&nbsp;&nbsp;&nbsp;&nbsp;Među njih dve hiljade bilo je sedam lekara, sa manje od tone lekova i opreme, a malo šta je bilo savremeno; Lenk je ovde zahtevao versku čistoću. Neki su, očito, zanemarili ili pogršeno protumačili njegova uputstva, ali ne u dovoljnoj meri da bi sprečili ozbiljne medicinske probleme, uključujući i smrtonosne alergijske reakcije na neke scione. Gladni, očajni ljudi jeli su mnogo šta bez odgovarjauće prethodne provere.
<BR>&nbsp;&nbsp;&nbsp;&nbsp;&nbsp;Lica na slikama i filmovima su me progonila; ispošćeni, uplašeni, ali smireni, sigurni u sebe. Svi građani Čička smatrali su sebe pionirima i istraživačima, ali Lenkovi ljudi su se upustili u pustolovinu potpuno drugačiju od putovanja Čičkom, i sa mnogo manje izgleda na uspeh.
<BR>&nbsp;&nbsp;&nbsp;&nbsp;&nbsp;Duž obe obale u reku su se spuštale crne i smeđe cevi prečnika nekoliko metara, napola potopljenih otvora. Preko vode su se pronosili bučni zvuci usisavanja: to su radile ogromne organske pumpe: uzimale su vodu iz reke i prenosile je u unutrašnjost kopna. Prolazili smo kraj takvih cevi svakih nekoliko metara. Bio je to hidraulični sistem, Lizin vodovod za sve njene scione.
<BR>
<BR>&nbsp;&nbsp;&nbsp;&nbsp;&nbsp;Posle deset sati putovanja, Rendal je podelio na nas četvoro veknu hleba. "Vino?" upitao je, nudeći mali keramički krčag. Larisa je jela svoj hleb u malim zalogajima, ali odbila je vino. Umesto toga je zagrabila vodu iz reke.
<BR>&nbsp;&nbsp;&nbsp;&nbsp;&nbsp;Ja sam primio piće. Vino je bilo gusto i slatko, sa blago gorkim prizvukom. Vodio sam računa o tome da ne iskrivim lice. Rendal, koji je pazio kako ću reagovati, izgledao je nezadovoljan.
<BR>&nbsp;&nbsp;&nbsp;&nbsp;&nbsp;"Nisi rekao gde si studirao... Mada verujem da si bio u Džakarti, jer je većina Dačetongovih živela tamo otkako nas je Lenk doveo."
<BR>&nbsp;&nbsp;&nbsp;&nbsp;&nbsp;"Učio sam sam", rekoh.
<BR>&nbsp;&nbsp;&nbsp;&nbsp;&nbsp;Rendal je začkiljio. "Ja volim Liz kao i svi ostali... ali ne mogu da zamislim da godinama ostanem sam u silvi. Otkačio bih. Kako ti je bilo?"
<BR>&nbsp;&nbsp;&nbsp;&nbsp;&nbsp;"Teško", rekoh i iscerih se. "Umalo da otkačim."
<BR>&nbsp;&nbsp;&nbsp;&nbsp;&nbsp;"Ti si oprezan čovek, ser Olmi."
<BR>&nbsp;&nbsp;&nbsp;&nbsp;&nbsp;"To mora kad si sam", rekoh.
<BR>&nbsp;&nbsp;&nbsp;&nbsp;&nbsp;Rendal je zaklonio oči od sunca i zagledao se u gusto obraslu obalu. "U ovom kraju postoji nekoliko logora. Tragači, mali farmeri, sakupljači. Individualci. Obećao sam da ću potražiti jednog. Zove se Kimon Đorđos. I on voli da bude sam."
<BR>&nbsp;&nbsp;&nbsp;&nbsp;&nbsp;Pratio sam njegov pogled po zapadnoj obali. Lizbusova stabla su bila puna narandžastih, kobasičastih mahuna, dugačkih i po dva metra, koje su lelujale nad vodom kao gusto pobodena ograda. Kroz ogradu sam ugledao svetlosmeđu mrlju skrivenu među sjajnim, crnim deblima. "Je li ono kuća?" upitah.
<BR>&nbsp;&nbsp;&nbsp;&nbsp;&nbsp;Rendal čučnu i položi ruke na kolena. "Da", promrmlja on. "Oštre oči, Olmi."
<BR>&nbsp;&nbsp;&nbsp;&nbsp;&nbsp;Čamac je polako skrenuo u rukavac reke. Između lizbusa i gustih gajeva fitida, pet stabala-katedrala okružavalo je malu čistinu. Nasred čistine nalazila se elegantno izrađena kućica. Prozorski kapci na šarkama, podignuti pomoću motki pobodenih u prašinu, davali su joj izgled stare, obogaljene ptice koja odvažno pokušava da leti.
<BR>&nbsp;&nbsp;&nbsp;&nbsp;&nbsp;Sa druge obale začuo se prodoran zvižduk, a prihvatila ga je i silva oko kuće. Zvuk nije uznemirio ni Rendala ni Šatra, pa sam i ja pazio da ne delujem iznenađeno.
<BR>&nbsp;&nbsp;&nbsp;&nbsp;&nbsp;Rendal je povikao pred kućom. Nije bilo odgovora. Dao je znak Šatru da priđe čamcem bliže. Nasukali smo se na obalu blizu čisitne.
<BR>&nbsp;&nbsp;&nbsp;&nbsp;&nbsp;"Đorđos već godinama šparta po reci", reče Rendal. "Poznaje je bolje od ma koga. Neko kome trba vodič... recimo Janošu Striku..." Nije završio rečenicu. Sišli smo sa pramca i pošli uz obalu, osluškujući kako odjeci zvižduka zamiru u dubinama silve. Larisa je ostala pod zaklonom koji joj je sklopio Rendal, vireći ka nama kao mala, uplašena životinja. Rendal i Šatro obišli su kuću, a Redal je pozvao Đorđosa po imenu. I dalje nije bilo odgovora.
<BR>&nbsp;&nbsp;&nbsp;&nbsp;&nbsp;Rendal je ušao u kuću kroz prednja vrata. Začula se uplašena psovka, a onda smeh pun olakšanja. Kroz vrata je izišao scion veličine mačke, cevastog crvenog tela na tri dugačke, tanke noge, polako i dostojanstveno, nakrivio prema obali ono što mu je mogla biti glava, a onda se okrenuo i pošao u džunglu.
<BR>&nbsp;&nbsp;&nbsp;&nbsp;&nbsp;Rendal je izišao iz kuće, odmahujući glavom. "Nema ga već danima. Liz počinje da osvaja." Popeo se u čamac. Šatro i ja smo ga pogurali sa obale i popeli se za njim. Rendal je uzeo krmu i usmerio čamac u maticu.
<BR>&nbsp;&nbsp;&nbsp;&nbsp;&nbsp;Klimao je glavom kao da sluša neku muziku. "Da je otišao po svojoj volji, dobro bi zatvorio kuću. Nikada je ne ostavlja otvorenu skitnicama. On je dobro poznat na reci. Svi znaju da je on najbolji vodič uzvodno."
<BR>&nbsp;&nbsp;&nbsp;&nbsp;&nbsp;"Zarobili su ga!" povika Larisa. Glas joj je odzvanjao preko reke, a odgovrilo joj je novo zviždanje sa obe obale.
<BR>&nbsp;&nbsp;&nbsp;&nbsp;&nbsp;"Ako su pametni, verovatno jesu", reče Rendal.
<BR>&nbsp;&nbsp;&nbsp;&nbsp;&nbsp;Šatro je sedeo na krmi i uglavom je ćutao, ali neprekidno je osmatrao reku.
<BR>
<BR>&nbsp;&nbsp;&nbsp;&nbsp;&nbsp;Na dvanaest kilometara od Kalkute obale Tera Nove postale su više i prbiližile su se, stvarajući duboki klanac širine jedva pedeset metara. Čamac je hitao neverovatnom brzinom. Rendal je preuzeo krmu, i bez nevolja smo izbegli nekoliko stena i virova.
<BR>&nbsp;&nbsp;&nbsp;&nbsp;&nbsp;Primetio sam velike ružičaste suncobrane kako mašu, nalik na krupne šake, sa ivice kanjona. Crni i plavi gmizavci visili su sa strmih, orošenih, crnih zidova, pulsirajući kao da pumpaju vodu iz reke u silvu nad sobom. Posle nekoliko kilometara zidovi kanjona opet su se spustili i zašli smo u ravan kraj, naseljen gustim šumama lizbusa, prošaranim sveprisutnim katedralnim drvećem.
<BR>&nbsp;&nbsp;&nbsp;&nbsp;&nbsp;"Jesi li video suncokrete ovako daleko na jugu?" upita Rendal. Ćutali smo otkako smo ostavili napuštenu kolibu, i izgleda da je želeo da nam popravi raspoloženje. Nisam imao pojma šta su suncokreti, pa sam odmahnuo glavom.
<BR>&nbsp;&nbsp;&nbsp;&nbsp;&nbsp;"Već nekoliko godina silaze sve južnije od Mesečine, ali u poslednje vreme nisam ih ivđao. Izgleda da preuzimaju neku drugu ulogu u sistemu Liz... mora da si zavisio od diospura."
<BR>&nbsp;&nbsp;&nbsp;&nbsp;&nbsp;"Uglavnom me je to održavalo u životu", rekoh. Jestiv ako se potopi u vodu i skuva, pun korisnih proteina i šećera, sladak i mesnat, diospur je bio jedna od fitida koje su se uspešno koristile za hranu. No, ako je rešio da me ispita, Rendal će me uskoro uhvatiti.
<BR>&nbsp;&nbsp;&nbsp;&nbsp;&nbsp;"Jesi li video bele-kape da se hrane diospurom?"
<BR>&nbsp;&nbsp;&nbsp;&nbsp;&nbsp;"Ne", rekoh. "Video sam da sisaju lizbus."
<BR>&nbsp;&nbsp;&nbsp;&nbsp;&nbsp;"To im je običaj ovde severno. Južnije odavde, gde im nismo smanjili brojnost, izgleda da više vole diospur." Rendal je izgledao zadovoljan ovim, pa je ćutao nekoliko kilometara.
<BR>&nbsp;&nbsp;&nbsp;&nbsp;&nbsp;Prijalo mi je sunce na rukama dok sam se držao za klupu. Nebo je uglavnom bilo prekriveno tankim, visokim oblacima, koji su sunčev vreli disk pretvarali u neugasivi dragulj. Zabacio sam glavu i zatvorio oči pod mlečnobelim sjajem. Vrat me je zaboleo... valjda od napetosti. Koliko sam se sećao, već godinama nisam bio napet - a možda ni uopšte. Implanti i dodaci kojih sam se odrekao zbog ovog zadatka ujednačavali su brojne reakcije unutar mog tela; kao da sam se našao u novom postojanju, ili bar u nekom davno zaboravljenom.
<BR>&nbsp;&nbsp;&nbsp;&nbsp;&nbsp;Vid mi se zamaglio i zapao sam u dremež, što je takođe bilo novo iskustvo.
<BR>&nbsp;&nbsp;&nbsp;&nbsp;&nbsp;Trgao sam se i podigao glavu, žmirkajući u senku što se našla nada mnom.
<BR>&nbsp;&nbsp;&nbsp;&nbsp;&nbsp;Šatro mi je ponudio konzervu keksa. Govorio je tiho i odsutno. "Za jedan sat ugledaćemo Kalkutu."
<BR>&nbsp;&nbsp;&nbsp;&nbsp;&nbsp;Reka se širila i struja je ponovo usporila. Larisa je izišla ispod zaklona i sela podalje od mene, zagledana u prazno, izvan čamca, nabranih usana, podignutih obrva kao da se neprekidno čudi. Da smo na Čičku, njena porodica primila bi je na mentalno osvežavanje. Čak i divarikati priznaju mentalne smetnje.
<BR>&nbsp;&nbsp;&nbsp;&nbsp;&nbsp;Rendal mi je prišao, držeći svoju konzervu keksa. "Znači, nisi čuo vesti u poslednje vreme."
<BR>&nbsp;&nbsp;&nbsp;&nbsp;&nbsp;Rendal mi se dopadao, osećao sam da je simpatičan, ali nisam želeo dalji razgovor. Trebalo mi je još mnogo vremena za učenje, kako ne bih bio uhvaćen u nekoj glupoj greški. "Da", rekoh. "Izvinjavam se zbog svoje neobaveštenosti."
<BR>&nbsp;&nbsp;&nbsp;&nbsp;&nbsp;Nasmešio mi se i odmahnuo glaovm. "Politička situacija se izmenila otkako si otišao iz... Kalkute?"
<BR>&nbsp;&nbsp;&nbsp;&nbsp;&nbsp;"Iz Kalkute", potvrdih.
<BR>&nbsp;&nbsp;&nbsp;&nbsp;&nbsp;"Prošao si kroz Mesečinu."
<BR>&nbsp;&nbsp;&nbsp;&nbsp;&nbsp;"Na putu uzvodno, da."
<BR>&nbsp;&nbsp;&nbsp;&nbsp;&nbsp;"Brion je lane poslao svoje pse da opljačkaju severnu obalu. Poharali su sedam sela i ukrali sve čega su se dočepali... uključujući i decu."
<BR>&nbsp;&nbsp;&nbsp;&nbsp;&nbsp;"Zašto uzima decu?" upita Šatro, odmahujući glavom. "Ne slaže se, gladuju, a kradu decu."
<BR>&nbsp;&nbsp;&nbsp;&nbsp;&nbsp;"Možda više ne gladuju, ako je verovati pričama. Više ne pričamo mnogo sa Nadervilom", reče Rendal. "Možda je neko u Nadervilu malo računao i shvatio da ćemo ih tokom narednog pokolenja prestići po broju i uticaju. Njihove žene su iscrpljene i više im ne rade mašine za bebe. Krađa dece u ovako malim populacijama kao što je naša sasvim ima smisla, ako možeš da ih hraniš i podižeš."
<BR>&nbsp;&nbsp;&nbsp;&nbsp;&nbsp;Nisam znao ništa o mašinama za bebe. Nisu bile pomenute ni u Nkvanovim beleškama. Divarikati nisu nikada verovali u vantelesno začeće i rođenje. "Niko se nije borio?" upitah.
<BR>&nbsp;&nbsp;&nbsp;&nbsp;&nbsp;Rendal me ponovo odmeri. "Lenk, izgleda, nema stomak za rat. Mislim da se nada da će Nadervil naprosto nestati. No, oni su protekle godine povratili dosta snage. Naravno, u onim retkim prilikama kad uopšte razgovaraju sa nama zvanično ne priznaju generala Bejsa... Ali on ipak isporučuje svoj plen Nadervilu."
<BR>&nbsp;&nbsp;&nbsp;&nbsp;&nbsp;Neko vreme smo ćutke sedeli. Potom je Rendal nastavio. "Imaš li gde da odsedneš u Kalkuti?"
<BR>&nbsp;&nbsp;&nbsp;&nbsp;&nbsp;"U svratištu", odgovorih. "Nemam novca."
<BR>&nbsp;&nbsp;&nbsp;&nbsp;&nbsp;"Ne moraš u svratište. Zašto ne bi bio kod mojih dok čekaš svedočenje? Može potrajati nekoliko dana."
<BR>&nbsp;&nbsp;&nbsp;&nbsp;&nbsp;"Hvala", rekoh. "Nisam baš mnogo društven. Toliko dugo sam bio sam..."
<BR>&nbsp;&nbsp;&nbsp;&nbsp;&nbsp;"Mi smo bili na južnom toku Tera Nove poslednje dve nedelje", reče Rendal. "Siguran sam da si video zanimljive stvari, čak i ako ne znaš kako da ih objasniš. Na ovoj planeti ima toliko malo istraživača da ne smemo propušteti priliku za razgovor."
<BR>&nbsp;&nbsp;&nbsp;&nbsp;&nbsp;Šest kilometara isped Kalkute geologija se naglo izmenila. Tlo je poslalo neravno i talasasto. Silva se proredila, ostavljajući drveće-katedrale i nešto malo rasutih lizbusa da stoje kao oznake za lov na niskom, ustalasanom prostiraču jarkopurpurne i nebeski plave boje. Na zapadu su se dizali bledosivi bregovi, prekriveni po vrhovima gustim, ljubičastim rastinjem.
<BR>&nbsp;&nbsp;&nbsp;&nbsp;&nbsp;"Pogledaj kakvu su boju bregovi dobili ovog prolća", reče Rendal. "Jarkija je nego što sam godinama viđao. Pitam se da li Liz nešto menja u sastavu."
<BR>&nbsp;&nbsp;&nbsp;&nbsp;&nbsp;Šatro je kroz dvogled razgledao bregove. Video je moje zanimanje, pa ga je ponudio i meni. Pogledao sam bregove, pa skupinu lizbusa na dvesta metara od obale, i ugledao skupinu dvovratih čistača kako brste suncobrane i štitove. Njihove bezoke glave njihale su se od lista do lista sporim, sigurnim pokretima, podsećajući me istovremeno na dinosauruse i mikroskopske crve. Vratio sam dvogled Šatru.
<BR>&nbsp;&nbsp;&nbsp;&nbsp;&nbsp;"Ser Rendal i ja našli smo još nekoliko oblika lizbusa, specijalizovane za različite mineralne uslove", reče Šatro. "Merili smo proizvodnju kiseonika u dubokoj silvi."
<BR>&nbsp;&nbsp;&nbsp;&nbsp;&nbsp;"Upečatljivo", rekoh.
<BR>&nbsp;&nbsp;&nbsp;&nbsp;&nbsp;"Zapravo, osnovno", reče Rendal. "Lenk nam je dao da proverimo hoće li se Liz ponovo pretakati. Silva, zapravo, nije važan izvor kiseonika. Pre će biti nebitna. Većina kiseonika potiče iz okeana. Pretpostavljamo da je u pitanju razlaganje vode - mada ne znamo kako. No, nivo kiseonika u silvi može da ukaže na promene u sastavu sciona. To je važan posao, ali prilično dosadan."
<BR>&nbsp;&nbsp;&nbsp;&nbsp;&nbsp;Počeo sam da se pitam koliko dugo ću izdržati ovaj razgovor, kao gost u Rendalovoj kući, a da ne budem razotkriven kao varalica.
<BR>&nbsp;&nbsp;&nbsp;&nbsp;&nbsp;Potom sam se upitao kada će se brionisti vratiti u Mesečinu da je zauzmu. Hoće li im se disciplinci i građani Kalkute protiviti? Pokušao sam da zamislim tog Briona, o kome kod Redhila nije bilo ni pomena; verovatno ambiciozan, smešan diktator u papagajskoj uniformi.
<BR>&nbsp;&nbsp;&nbsp;&nbsp;&nbsp;Šatro je isključiio motor i čamac je nastavio vučen maticom. Povetarac je nosio neobične mirise - sok od paradajza, đumbir.
<BR>&nbsp;&nbsp;&nbsp;&nbsp;&nbsp;S juga, uzvodno, začuo sam tiho, tanko brujanje drugih motora. Pristizale su nas tri velike barže. Držeći polupojeden keks, Rendal je prišao boku čamca i zagledao se u njih. S gađenjem je zdrobio keks i bacio ga u vodu. "Evo, dolaze, bezobrazna kopilad", zareža.
<BR>&nbsp;&nbsp;&nbsp;&nbsp;&nbsp;Uskoro su barže bile na stotinak metara od nas. Palube su vrvele od uniformisanih ljudi, bilo ih je oko stotinu. Svaka barža bila je dugačka petnaestak metara, a široka šest-sedam na najširem mestu, sa niskom ogradom i dugačkim, širokim kabinama dovoljno velikim za utovar sve moguće opreme. Na palubi nije bilo žena. Verovatno su sve ostale kod kuće da podižu još dece za Briona.
<BR>&nbsp;&nbsp;&nbsp;&nbsp;&nbsp;Muškarci između skladišta bili su uglavnom smeđi, tek poneki crn ili beo - uobičajeno za Čičak. Nosili su tamne pantalone i komotne bele košulje. Većina ih je upadljivo držala velike puške. Neki su se smešili i tiho razgovarali dok su prolazili kraj nas. Ostali su ćutali i samo piljili u nas, spremnih pušaka.
<BR>&nbsp;&nbsp;&nbsp;&nbsp;&nbsp;"Šta znate o selu uzvodno odavde, zvalo se Mesečina?" doviknuo im je Rendal. Pocrveneo je kad mu nisu odgovorili. Larisa se zavukla u svoj zaklon i legla, pokrivši lice dlanovima.
<BR>&nbsp;&nbsp;&nbsp;&nbsp;&nbsp;Na baržama je nastupilo nemirno meškoljenje. Bili smo veoma blizu. Mogli su lako da nas pobiju.
<BR>&nbsp;&nbsp;&nbsp;&nbsp;&nbsp;"A građanin po imenu Đorđos? Kimon Đorđos?"
<BR>&nbsp;&nbsp;&nbsp;&nbsp;&nbsp;Barže su isprednjačile. Sada smo gledali ljude na krmi, bilo ih je mladih i starih, i svi su izgledali ravnodušno.
<BR>&nbsp;&nbsp;&nbsp;&nbsp;&nbsp;"Gde su vam ostali?" povika Rendal, prilično glupo, po mom mišljenju. Sedeli smo, čekajući odgovor, ali niko nije odgovorio rečima. Umesto toga, ljudi na baržama podigli su puške i uperili ih tik iznad naših glava, a zubi su im se sjajili iza blistavih crnih cevi.
<BR>&nbsp;&nbsp;&nbsp;&nbsp;&nbsp;Potom se sa barži podigao visok, titravi uzvik. Svi ljudi na njima podigli su ruke i puške i ponovo zapevali, a glasovi su im odjekivali od ivice silve. Kad su zaćutali, električno brujanje motora zvučalo je kao nastavak pretnje.
<BR>&nbsp;&nbsp;&nbsp;&nbsp;&nbsp;"Proći će kroz Kalkutu usred bela dana, i to ispred nas", reče Šatro.
<BR>&nbsp;&nbsp;&nbsp;&nbsp;&nbsp;"Sad smo oko šest kilometara od Kalkute", reče Rendal. "A s nama neće ni da pričaju. Potpuni prezir. Kopilad."
<BR>&nbsp;&nbsp;&nbsp;&nbsp;&nbsp;Silva je ponovo postajala jedra, lizbusi sa čipkom od mahuna opet su popunili obe obale. Na severnoj strani, blistavi crni pesak stvarao je obalu koja se zavlačila u silvu i duž reke. Skupina izletnika izležavala se oko postavljenog ručka, gledajući nas. Muškarci su učtivo mahnuli. Možda su mahali i sivim baržama; nisu delovali zabrinuto. Troje golišave dece pljuskalo se u plićaku, a njihovi melodični uzvici i smeh dizali su se iznad pljuskanja reke do ivice čamca. Upitao sam se da li su decu pozvali da se sakriju dok su prolazile barže.
<BR>&nbsp;&nbsp;&nbsp;&nbsp;&nbsp;Svi su izgledali opušteni, bez ikakve brige...
<BR>&nbsp;&nbsp;&nbsp;&nbsp;&nbsp;Spustio sam ruku preko ivice i zagnjurio prste. Voda je bila hladna, ali ne ledena. Pre nego što sam stigao da reagujem, srebrnasto stvorenje veličine manje pastrmke sunulo je iz dubina i zarilo mi nešto oštro u palac. Trgao sam se i stegao vilice da sprečim izdajnički krik. Izvukao sam ruku, olizao kap krvi i brzo obrisao palac o tamne čarape. Samo običan ubod. Niko nije primetio. Sada me i reka poznaje, pomislih.
<BR>
<BR>&nbsp;&nbsp;&nbsp;&nbsp;&nbsp;Nebo je u zenitu blistalo kao uglačano srebro, a samo je duž obzorja bilo plavičasto. Kako smo odmicali nizvodno, bilo je sve više čistina sa kućama okruženim lizbusom; skladišta za čamce, nekakva mala fabrika sa zdepastim dimnjakom iz koga je kuljao crni dim, a pred njom su muškarci u crnim keceljama tovarili kolica. Video sam samo nekoliko traktora, a konja i volova, naravno, nije bilo; Lenkova skupina nije dovela sa sobom životinje.
<BR>&nbsp;&nbsp;&nbsp;&nbsp;&nbsp;Mala farma ugneždena između zidova lizbusa, kao smeđa poštanska marka na crvenom, purpurnom i crnom paketu. Silosi, ali ne i štale. Znao sam da joj ovde nije mesto, ali ipak je izlgedala sasvim ljupko, poznata nekako iznutra, mada nikada nisam izistinski video ništa slično. Zamišljao sam njive sa usevima - žitom i povrćem - i jezerca sa biomasom, dublje u kopnu, dalje od reke, možda rasute ili poređane po niskim zaravnima severoistočno od Kalkute, kao što je Redhil opisao; Liz je očito podnosila takve ljudske upade. Dok smo prolazili kraj farme, mladić u crnosmeđem radnom odelu - pantalone sa tregerima, drevnog kroja - izišao je na mali pristan i mahnuo nam. Rendal i Šatro su mu otpozdravili.
<BR>&nbsp;&nbsp;&nbsp;&nbsp;&nbsp;"Dole, pred Kalkutom, organizovan je doček", povika mladić, a glas mu je bio pun mladosti i uzbuđenja. "Bolje da pristanete i sačekate."
<BR>&nbsp;&nbsp;&nbsp;&nbsp;&nbsp;"Kakav doček?" upita Rendal.
<BR>&nbsp;&nbsp;&nbsp;&nbsp;&nbsp;"Dosta sam rekao. Možda ste i uhode."
<BR>&nbsp;&nbsp;&nbsp;&nbsp;&nbsp;Rendal odmahnu glavom i ponovo mahnu u znak zahvalnosti za nejasno upozorenje, ali nismo se zaustavili.
<BR>&nbsp;&nbsp;&nbsp;&nbsp;&nbsp;"Kakav doček?" nervozno upita Šatro.
<BR>&nbsp;&nbsp;&nbsp;&nbsp;&nbsp;"Mislim da hoće da kaže kako Kalkuta neće pustiti barže da prođu", reče Rendal.
<BR>&nbsp;&nbsp;&nbsp;&nbsp;&nbsp;"Šta mogu da im urade?"
<BR>&nbsp;&nbsp;&nbsp;&nbsp;&nbsp;"Voleo bih da vidim."
<BR>&nbsp;&nbsp;&nbsp;&nbsp;&nbsp;Šatro je zaustio da se pobuni, ali se predomislio i oborio glavu. Rendal je stajao na pramcu, gledajući nizvodno. Svi smo osluškivali. Larisa je ječala pod zaklonom.
<BR>&nbsp;&nbsp;&nbsp;&nbsp;&nbsp;"Treba da iskrcamo ženu", reče Šatro.
<BR>&nbsp;&nbsp;&nbsp;&nbsp;&nbsp;Rendal kao da ga nije čuo.
<BR>&nbsp;&nbsp;&nbsp;&nbsp;&nbsp;"Možda bi i ser Olmi želeo da se iskrca", dodade Šatro.
<BR>&nbsp;&nbsp;&nbsp;&nbsp;&nbsp;Odmahnuh glavom. Bio sam radoznao koliko i Rendal da vidim kakav je odgovor smislio grad.
<BR>&nbsp;&nbsp;&nbsp;&nbsp;&nbsp;Niz reku se začu nekoliko pucnjeva, nalik na lomljenje štapa. Svi poskočismo kao jedan.
<BR>&nbsp;&nbsp;&nbsp;&nbsp;&nbsp;Rendal reče Šatru da okrene čamac i da vozi četvrtinom brzine, puštajući da nas nosi matica. Na kilometar pred nama reku je gotovo napola delilo ostrvo gusto obraslo samim lizbusom. "Ja bih to tamo uradio", reče Rendal. "Kuda... levo ili desno?"
<BR>&nbsp;&nbsp;&nbsp;&nbsp;&nbsp;"Ja bih barže pustio sa obe strane", rekoh.
<BR>&nbsp;&nbsp;&nbsp;&nbsp;&nbsp;"Obe strane su plovne", reče Rendal. "Ali bolja je istočnija, leva strana. Šira je. Lenj i samouveren kapetan krenuo bi sa leve strane... I tu bih ja stavio klopke. Brionisti su uobražena kopilad, ser Olmi. Misle da znaju više od nas. Misle da smo postali ovce."
<BR>&nbsp;&nbsp;&nbsp;&nbsp;&nbsp;Ponovo retki pucnji, a potom niz krak-krak-krak-krak, panična paljba, pa eksplozija. Nad drveće se podigao pramen dima, polako se okrećući. "Levo", povika Rendal, i Šatro okrete krmu da nas skrene ka ostrvu.
<BR>&nbsp;&nbsp;&nbsp;&nbsp;&nbsp;U silvi duž leve obale stajali su muškarci i žene zagledani nizvodno i obuzeti pričom. Neki su nam mahali cereći se kao budale; drugi su dovikivali upozorenja. "Napred je bitka! Sklonite se!"
<BR>&nbsp;&nbsp;&nbsp;&nbsp;&nbsp;Rendal je samo odmahnuo glavom. Šatro je postajao sve uznemireniji, i na bledom licu izbijale su mu graške znoja. Mračno je zurio napred bledoplavim očima, kao da očekuje da će nam nešto progutati čamac.
<BR>&nbsp;&nbsp;&nbsp;&nbsp;&nbsp;Zaobišli smo skupinicu lizbusa na uzanom peščanom sprudu. Rendal je povećao broj obrtaja motora. Sa manje od kilometra na sat, spuštali smo se ka tri brionističke barže. Preko reke su bile razapete mreže i konopci, i barže su bile zarobljene u njima. Muškarci su poiskakali u vodu i sad su plivali oko čamaca, a glave su im se njihale na vodi. Jedan je visio sa opuštenog konopca, sa nogama u vodi, mrtav. Pucnji su odzvanjali sa istočne obale, iza zaklona od malih koliba i lizbusovih debala. Ljudi na baržama uzvraćali su vatru što su bolje mogli, ali bili su izloženi, i sve više i više ih je padalo na palubu ili u vodu. Vazduh je bio pun vike i pucnjave.
<BR>&nbsp;&nbsp;&nbsp;&nbsp;&nbsp;Sa obale su dopirali ratnički poklici i novi pucnji. Šištava, cevasta bomba preletela je preko reke i pala na palubu leve barže, otkotrlaja se u vodu i eksplodirala, podigavši oblak vodenih kapljica. Druga je pala pravo na skladište, otkotrljala se na desnu stranu, eksplodirala i podigla u vazduh masu iverja. Tek treća je pala na srednju baržu i jedan čovek ju je podigao da je baci. Eksplodirala mu je u ruci, koja je nestala zajedno sa glavom. Sa obale su to propratili uzvici užasa i oduševljenja, a zatim još oduševljenja kad se obezglavljeno telo skljokalo i palo u vodu.
<BR>&nbsp;&nbsp;&nbsp;&nbsp;&nbsp;Osetio sam mučno uzbuđenje. Želudac mi se zgrčio i stezao sam oznojene šake. Osećao sam barut i dim i još nešto - verovatno krv. Koža mi se ježila, a grlo mi se od pomisli na udisanje isparenja iz nečije krvi toliko steglo da sam počeo da se gušim.
<BR>&nbsp;&nbsp;&nbsp;&nbsp;&nbsp;Sve tri barže bile su beznadežno zarobljene. Sa paluba su sada dopirali uzvici predaje, i nekoliko ljudi stajalo je sa podignutim rukama, bacajući oružje u vodu.
<BR>&nbsp;&nbsp;&nbsp;&nbsp;&nbsp;"Imate pravo da ćutite!" povika neko sa obale, sigurno student istorije. Pucnjava se nastavila, ali sve slabije. Desna barža očito je bila probušena i sve se više naginjala u stranu. Začuli smo nove zvuke, prigušene, nalik na krike životinja u zamci. Rendal se uspravio na pramcu i namrštio se. "Sudbine mi i daha", reče. "U toj barži su zarobljenici."
<BR>&nbsp;&nbsp;&nbsp;&nbsp;&nbsp;Prišao je boku čamca, uzeo krmu od Šatra, ponovo okrenuo čamac i pošao nizvodno punom brzinom, pravo prema bici. Šatro se oteturao do sredine čamca. "Kuda idemo?" povika.
<BR>&nbsp;&nbsp;&nbsp;&nbsp;&nbsp;"Ona barža će potonuti", odgovori Rendal.
<BR>&nbsp;&nbsp;&nbsp;&nbsp;&nbsp;Šatro sede kraj Larise, koja je zurila u prazno kao lutka, izbezumljena od straha.
<BR>&nbsp;&nbsp;&nbsp;&nbsp;&nbsp;Krici iz unutrašnjosti barže sada su postali glasniji. Nekoliko metaka prozujalo nam je iznad glava, a onda su glasovi sa obale povikali da mi nismo brionisti. Reka se kovitlala ispred barži, koje su bile na petnaest metara od nas, i stigli smo do vira. Rendal ga je iskoristio da skrene udesno. Na desnoj barži, veoma nagnutoj na desni bok, iznenada su se otvorila vrata skladišta i kao da su eksplodirala. Glave, ruke, noge izlivale su se na palubu; bila su to deca, bilo ih je preko trideset.
<BR>&nbsp;&nbsp;&nbsp;&nbsp;&nbsp;Nisam mogao da zadržim krik, i Rendal je mračno klimnuo glavom, a suze su mu tekle niz obraze. Deca su skakala i padala u reku sa nagnute palube. Muškarac sa dve bebe u naručju izgubio je ravnotežu i takođe pao. Za trenutak je držao bebe što više, a onda ih je pustio i zaplivao da spase sebe.
<BR>&nbsp;&nbsp;&nbsp;&nbsp;&nbsp;Pomislio sam na mrave kako skaču sa lista koji plovi.
<BR>&nbsp;&nbsp;&nbsp;&nbsp;&nbsp;Voda je bila puna plutajućih glava; nekoliko su bili brionisti, ali većina su bila deca svih uzrasta. Naš čamac je dospeo među njih i Šatro i ja smo smesta počeli da grabimo ruke, noge, glave, da ubacujemo decu u čamac, pet, šest, osam, devet, izgubio sam račun. Larisa je ostala nepomična na svom sedištu, gledajući levo-desno kao starinska igračka. Mala devojčica sa mokrom, klizavom kosom bacila se na nju. "Tebe znam! Tebe znam!" vikala je i pokušala da je zagrli. Larisa ju je odgurnula sa gadljivim strahom.
<BR>&nbsp;&nbsp;&nbsp;&nbsp;&nbsp;Sa obale su pristizali novi čamci, kanui, kajaci i šajke. Reka ih je bila puna.
<BR>&nbsp;&nbsp;&nbsp;&nbsp;&nbsp;Jedan vojnik na barži mehanički je nanišanio i opalio na spasioce. Kao u snu, gledao sam ga kako nišani, puca i okrenuo se da vidim vodoskok kraj čamca, ili čoveka kako vrišti i drži se za grudi, teturajući se. Vojnikov izraz lica bio je smiren, ravnodušan. Činilo mi se da ga gledam minutima, mada su u pitanju mogle biti samo sekunde.
<BR>&nbsp;&nbsp;&nbsp;&nbsp;&nbsp;Rendal je podigao iz vode još jedno malo telo i dodao mi ga. Smesta sam ga položio na prednju klupu i počeo sa veštačkim disanjem. Bio je to mali dečak. Koža mu je bila topla, a oči otvorene; zurile su u prazno. Plašio sam se da je već mrtav. No, posle nekoliko mojih izdisaja čvrsto je zažmurio, iskašljao vodu i počeo da povraća, a potom je počeo da diše, pa da vrišti i otima se. Ispljunuo sam kiseli ukus onoga što mi je ubacio u usta povraćanjem i predao ga starijem dečaku, koji ga je uzeo u mršavo krilo.
<BR>&nbsp;&nbsp;&nbsp;&nbsp;&nbsp;Podigao sam pogled, preuzeo od Šatra sledeće dete, pa još jedno, i video da ih na našem čamcu već ima previše, da ćemo se uskoro i sami prevrnuti. Struja nas je pronela pored barži. Nekoliko ljudi još je čučalo po palubama, ali većina se povukla u skladišta.
<BR>&nbsp;&nbsp;&nbsp;&nbsp;&nbsp;Vojnik sa puškom već je bio ubijen i ležao je preko ograde, a krv mu je kapala u vodu iz zdrobljene glave.
<BR>&nbsp;&nbsp;&nbsp;&nbsp;&nbsp;Još se čuo pokoji pucanj, sa čamaca i sa obale, ali većini građana prva briga su bila deca.
<BR>&nbsp;&nbsp;&nbsp;&nbsp;&nbsp;Rendal je ponovo predao krmu Šatru i proderao se na Larisu da pomogne da umirimo decu. Nije se ni pomerila. U čamcu je bilo možda dvadeset petoro dečaka i devojčica, najmlađem su bile možda dve, a najstarijem dvanaest ili trinaest, i svi su bili prestrašeni, beli ili zeleni od šoka. Na dnu čamca ležalo je telo jednog dečaka, zureći uvis praznim pogledom mrtvaca. Čamac je zaudarao na strah, mokraću i povraćanje. "Kreni ka obali", reče Rendal Šatru. "Olmi, pomozi mi da prenesem decu na levu stranu." Pomogao sam mu da premesti nekoliko mališana, noseći ih u rukama ako su bili suviše ošamućeni ili uplašeni da poslušaju.
<BR>&nbsp;&nbsp;&nbsp;&nbsp;&nbsp;Čamac je naišao na malu plažu od crnog peska, gotovo me srušivši. Visok, mršav devojčurak pao je u vodu i sam se isteturao na obalu, sa kosom punom vode i peska, lica punog odlučnosti da ostane živa i da se spase od ovog ludila.
<BR>&nbsp;&nbsp;&nbsp;&nbsp;&nbsp;Iz silve su izišle tri žene i dva muškarca i pomogli nam da iskrcamo decu.
<BR>&nbsp;&nbsp;&nbsp;&nbsp;&nbsp;"Odakle su?" upita materinska, visoka žena prosede kose. Držala je u rukama dvoje dece. Jedno je počelo da se otima i vrišti.
<BR>&nbsp;&nbsp;&nbsp;&nbsp;&nbsp;"Ne znam", odgovori Šatro.
<BR>&nbsp;&nbsp;&nbsp;&nbsp;&nbsp;"Možda iz Mesečine", reče Rendal.
<BR>&nbsp;&nbsp;&nbsp;&nbsp;&nbsp;Iz koliko sela su ukrali decu?
<BR>&nbsp;&nbsp;&nbsp;&nbsp;&nbsp;Muškarac u mokrim, smeđim pantalonama i ispasanoj beloj košulji doplivao je do plaže i uspravio se u plićaku. Pogledao nas je, video da smo zauzeti decom i pokušao je da pobegne u silvu, ali put su mu preprečila dva mladića u radnim odelima, naoružana velikim štapovima. "Ko si ti?" upita ga jedan od njih.
<BR>&nbsp;&nbsp;&nbsp;&nbsp;&nbsp;"Predajem se", zadihano reče ovaj.
<BR>&nbsp;&nbsp;&nbsp;&nbsp;&nbsp;Odveli su ga, bockajući ga štapovima po ramenima i leđima.
<BR>&nbsp;&nbsp;&nbsp;&nbsp;&nbsp;Decu su poveli ili poneli u silvu, a čamac je ostao da se njiše na vodi, olakšan, i počeo je da se odmiče od obale. U čamcu je ostao samo jedan dečko, od pet ili šest godina. Obema rukama se držao za klupu i gledao me je preko ramena.
<BR>&nbsp;&nbsp;&nbsp;&nbsp;&nbsp;"Ja se zovem Danijel Harin", rekao je. "Moja porodica je mrtva. Kuda da idem?"
<BR>&nbsp;&nbsp;&nbsp;&nbsp;&nbsp;Osim mrtvog dečaka koji je još ležao na dnu, on je bio poslednji koji nam je ostao na brizi. Seo sam kraj njega i zagrlio ga oko ramena. "Naći ćemo ti mesto, Danijele", rekoh.
<BR>&nbsp;&nbsp;&nbsp;&nbsp;&nbsp;Larisa je nekako dospela do obale, i tu je čučnula na pesak, bespomoćna i beskorisna kao i do sada. Osetio sam mržnju i sažaljenje. Koliko primitivnih osećanja za jedan sat; bio sam iscrpljen.
<BR>&nbsp;&nbsp;&nbsp;&nbsp;&nbsp;Rendal je užetom izvukao čamac na pesak i usidrio ga, a onda je zastao u vodi kraj nas, zagledan u mene i dečaka.
<BR>&nbsp;&nbsp;&nbsp;&nbsp;&nbsp;"Gde smo toliko pogrešili?" upita.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
