<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Kalkuta je bila podignuta na bregovima i uvalama zapadne obale, nalik na veličanstvenu kulu od karata, lepša nego što sam očekivao. Žuti i beli zidovi izdizali su se iz crne, crvene i ružičaste silve. Pozno popodnevno sunce osvetljavalo je vrhove niskih, ravnih, četvorougaonih zgrada i pretvaralo ih u belo zlato. Zidovi su se stapali sa stepeništima koja su se spuštala kraj parkova i skladišta prema reci, gde su vode klizile i blago ih zapljuskivale.
<BR>&nbsp;&nbsp;&nbsp;&nbsp;&nbsp;Dok je čamac klizio ka ivičnim delovima grada - ako se to može nazvati gradom, pošto je imao manje od pet hiljada stanovnika - video sam da je većina zgrada načinjena od obojene ksile, verovatno od lizbusa ili katedralnog drveća. Uočio sam vrlo malo metala i plastike. Veliki stakleni prozori gledali su ka istoku i reci. To je značilo da imaju peći i fabrike.
<BR>&nbsp;&nbsp;&nbsp;&nbsp;&nbsp;Prošli smo kraj još nekoliko čamaca. Šatro i Rendal sedeli su pozadi, Larisa pod svojim zaklonom, a ja sam seo na klupu blizu pramca. Mrtav dečak je odnesen, a dno čamca očistili smo što smo bolje mogli, kofama vode i krpama.
<BR>&nbsp;&nbsp;&nbsp;&nbsp;&nbsp;Nisam mogao da očistim glavu od zvukova i mirisa. Povraćanje dečaka koga sam vratio u život upilo mi se u košulju i pantalone. Deo mene još je gledao i analizirao, ali u središtu misli ostala je tupost i sivilo. Nisam mogao da spavam, a želeo sam to. Najbliže snu što sam mogao da postignem bilo je da sedim na klupi, gledam i pokušavam da se ne prisećam suviše jasno.
<BR>&nbsp;&nbsp;&nbsp;&nbsp;&nbsp;Nikada nisam osećao snažan roditlejski nagon sve dok nisam ugledao decu u vodi. Sada su se kroz sivilo probijali blesci užasa, bezuslovne ljubavi prema deci, životinjske mržnje, želje da svojim rukama zadavim brioniste, i sve je to dolazilo i nestajalo kao munje iza oblaka.
<BR>&nbsp;&nbsp;&nbsp;&nbsp;&nbsp;Moraću ozbiljno da se potrudim da zadržim objektivnost. Moj zadatak je da proučavam Lamarkiju, a ne da se upuštam u politiku useljenika.
<BR>&nbsp;&nbsp;&nbsp;&nbsp;&nbsp;Najviša zgrada uzdizala se u središtu grada, na brežuljku; imala je četiri sprata, zaobljena, i svaki pomeren u odnosu na središnju osu, pod nagnutim pagoda-krovovima i tremovima koji su mi izgledali ljupki i drevni: Frenk Lojd Rajt, Ričard Neutra, pomislih, i malo Tibeta, Šangri-la; pokušavao sam da se prisetim delića istorije umetnosti Zemlje koje sam proučavao pre nego što su mi izvađeni svi memorijski implanti.
<BR>&nbsp;&nbsp;&nbsp;&nbsp;&nbsp;Smetalo mi je što nemam dovoljno podataka. Stresao sam se, jer sapleo sam se o nedostatak neke lične mudrosti zasnovane na sećanju koje mi više nije bilo dostupno, kao kad ti nedostaje kutnjak. Osećao sam se ograničeno, nedovoljno sposobno; to mi je smanjivalo pouzdanje. Šta ako u nekoj hitnoj situaciji naiđem na prazninu na ključnom mestu?
<BR>&nbsp;&nbsp;&nbsp;&nbsp;&nbsp;No, ništa od toga nije bilo istinski važno u poređenju sa onim što sam upravo iskusio.
<BR>&nbsp;&nbsp;&nbsp;&nbsp;&nbsp;Čamac je glatko skliznuo na pokriveni pristan. Dok ga je Šatro vezivao, iskrcao sam se i duboko udahnuo, okrenuo se i ugledao Rendala kako zuri u mene. Iznenada se nasmešio. Izgledao je kao vuk.
<BR>&nbsp;&nbsp;&nbsp;&nbsp;&nbsp;"Dobro smo radili tamo dole", reče on. "Sutra idemo na sud da kažemo da si ovde. Noćas možeš da ostaneš kod moje porodice."
<BR>&nbsp;&nbsp;&nbsp;&nbsp;&nbsp;Larisa je izišla ispod zaklona, kruta od dostojanstva, ili možda od iscrpljenosti. Jedva nas je pogledala. "Imam porodicu ovde", reče ona. "Ne treba mi tvoja pomoć."
<BR>&nbsp;&nbsp;&nbsp;&nbsp;&nbsp;"Tomas hoće da dođeš na sud", podseti je Rendal.
<BR>&nbsp;&nbsp;&nbsp;&nbsp;&nbsp;Ona klimnu glavom. "Doći ću." Prostrelila me je pogledom. Začkiljila je i lice joj za trenutak postade puno mržnje. "Ne treba mi tvoja pomoć."
<BR>
<BR>&nbsp;&nbsp;&nbsp;&nbsp;&nbsp;Na putu do Rendalove kuće prošli smo kroz središte Kalkute. Šatro se oprostio i otišao svojoj kući. On je bio slobodan, kako reče Rendal, i živeo je sa jednim starijim parom u delu grada po imenu Karpos. "Tamo gaje voće. Kruške i jabuke dobro uspevaju ako ih đubriš samlevenim suncobranima lizbusa. Oni sadrže prave materije. To su luksuzni usevi, ali nikom ne smetaju."
<BR>&nbsp;&nbsp;&nbsp;&nbsp;&nbsp;Sudnica, središte pravnog života okruga, nalazila se tik do elegantnog tornja na najvišem bregu Kalkute. Pošli smo dugačkim, krivudavim stepeništem okruženim kućama i radnjama. Kula je, po Rendalovim rečima, bila Lenkov Čvor, sedište okružne vlade i samog Lenka kada bi odlučio da poseti Kalkutu.
<BR>&nbsp;&nbsp;&nbsp;&nbsp;&nbsp;"Prilično skroman dom za takvog čoveka", reče Rendal.
<BR>&nbsp;&nbsp;&nbsp;&nbsp;&nbsp;"Poznaješ li ga?" upitah.
<BR>&nbsp;&nbsp;&nbsp;&nbsp;&nbsp;"Preko kapetana Kajzer-Baha."
<BR>&nbsp;&nbsp;&nbsp;&nbsp;&nbsp;Široko stepenište već je bilo u popodnevnoj senci, koja je izgledala bogato smeđa, gotovo zlatna pod srebrnim nebom. Grad je mirisao na kuvanu hranu, uglavnom na kvasac i bogatu melasu, na prašinu od kolica koja su hitala po prometnoj ulici u dubini, na narandže, paradajz i začine iz silve koji su stalno bili tu. Niz stepenice su oko nas protrčala deca, smejući se i cičeći, dečaci i devojčice od dve do desetak godina, svi u crvenim, kratkim pantalonama i belim jaknama sa zelenim okomitim prugama, a čuvao ih je mladić začuđenog lica, sigurno mlađi muž u trijadi. Osim njih, ulice su bile tihe, građani učtivi, odeveni u prigušene boje, uglavnom smeđu, sivu i zelenu, ali svako je imao na sebi ponešto jarko, šal, maramu ili pojas, što je označavalo staloženost u radovanju životu. Ta tradicija se dobro održala na Lamarkiji.
<BR>&nbsp;&nbsp;&nbsp;&nbsp;&nbsp;Bilo mi je milo što se nije sve pretvorilo u haos. Posle svega što sam čuo o teškoćama i problemima, začudio sam se što je Kalkuta izgledala uspešno, a njeni građani siti.
<BR>&nbsp;&nbsp;&nbsp;&nbsp;&nbsp;Na vrhu stepeništa, u senovitom dvorištu ukrašenom usamljenim zemaljskim drvetom - jasen, pomislih, golih grana, očito nije dobro uspevao - skrenuli smo u bočnu uličicu. Kuće sa obe strane bile su načinjene od isečene crvenkaste lave spojene tamnosivim cementom. Obična vrata od ksile, nimalo drugačija od ostalih, otvorila su se na Rendalov dodir, škripeći, i ušli smo u svežu senku.
<BR>&nbsp;&nbsp;&nbsp;&nbsp;&nbsp;"Rendale?" začuo se nestrpljiv ženski glas. "Ervine, jesi li to ti?"
<BR>&nbsp;&nbsp;&nbsp;&nbsp;&nbsp;"Ja sam", reče Rendal. Stidljivo se nasmešio, a vučji izgled je nestao. "To je moja žena, Rajta. Glava porodice. Ja sam ovde samo povremeni višak."
<BR>
<BR>&nbsp;&nbsp;&nbsp;&nbsp;&nbsp;Rendalova porodica brojala je sedmoro: četvoro dece, od dve do dvanaest godina, dve male devojčice i dva starija dečaka, koja su se sjatila oko njega sa širokim osmesima i krupnim očima, očito radosna što vide oca; njegova žena Rajta, punačka i lepa, istih godina kao on; i njena mati, Kajtai Kim-Jastro. Gospa Kim-Jastro bila je visoka, uspravna, siva i strašna, i nije zagrlila Rendala, nego se rukovala sa njim i ozbiljno mu poželela dobrodošlicu.
<BR>&nbsp;&nbsp;&nbsp;&nbsp;&nbsp;Deca su se okupila oko mene čim su završila pozdravljanje sa ocem. Pitali su odakle sam i da li sam oženjen i imam li dece, i zašto me je njihov otac doveo ovamo. Na to poslednje pitanje odgovorio je Rendal: "On je istraživač i biće naš gost. Nije navikao na veliko društvo, pa vas molim da mu date malo mira makar do posle večere."
<BR>&nbsp;&nbsp;&nbsp;&nbsp;&nbsp;Dečaci su ostali da slušaju Rendalove priče, ali devojčice su otišle sa majkom i bakom u drugu prostoriju, niže niz hodnik. Odande sam čuo i druge glasove: zajednička kuhinja. Danas su kuvali muškarci iz druge porodice u trijadi. "Ništa naročito", reče Rajta dok je prolazila hodnikom, okružena devojčicama. "Ali biće hrane."
<BR>&nbsp;&nbsp;&nbsp;&nbsp;&nbsp;"Opet sive kobajagi ribe i sos od rečne trave", reče Rendal čim je izišla, i poverljivo iskrivi lice. Poveo me je u sobu za koju reče da je samo njegova, ali nije se protivio kad su dečaci pošli za nama. Sobica je imala prozor visoko na spoljašnjem zidu, kroz koji je dopirao prohladni večernji povetarac. U jednom uglu visila je mala električna svetiljka, bacajući mutno žuto svetlo preko polica pretrpanih grubo uvezanim knjigama.
<BR>&nbsp;&nbsp;&nbsp;&nbsp;&nbsp;"Oče, šta se desilo na reci?" upita stariji dečak kad smo se smestili na fotelje sa tkanim sedištima. "Učitelj nas je danas rano raspustio i pošao na reku... Rekao je da učestvuje u odboru."
<BR>&nbsp;&nbsp;&nbsp;&nbsp;&nbsp;"Bilo je borbe", reče Rendal, a bore na licu postadoše mu dublje. Nije želeo da to opisuje svojim sinovima.
<BR>&nbsp;&nbsp;&nbsp;&nbsp;&nbsp;"Je li neko poginuo?" upita mlađi dečak. Ličio mi je na dečaka koga sam spasao veštačkim disanjem. Oči su mu poigravale od zanimanja. Stomak mi se zgrčio kad sam se ponovo setio ljubavi i mržnje.
<BR>&nbsp;&nbsp;&nbsp;&nbsp;&nbsp;"Poginulo je mnogo ljudi, uglavnom gusara", reče Rendal. Nije pomenuo decu u čamcima. Negde blizu ulaznih vrata začulo se zvono i Rendal je ustao da se javi. Posle nekoliko minuta razgovora, a dečaci su za to vreme ostali sa mnom u sobi, grizući usne i zgledajući se da se ohrabre, Rendal se vratio.
<BR>&nbsp;&nbsp;&nbsp;&nbsp;&nbsp;"Predstavnik građanskog odbora, došao je da me zvanično pozdravi", reče on. "Tomas se javio radiom sa reke. Zaista nas očekuju sutra."
<BR>&nbsp;&nbsp;&nbsp;&nbsp;&nbsp;"Ima li još vesti?" upita stariji dečak.
<BR>&nbsp;&nbsp;&nbsp;&nbsp;&nbsp;"Ser Olmi, dozvoli da ti predstavim ove brbljivce", reče Rendal, tepšući ih po glavi. "Ovo je Nebulon, a ovo je Karl. Karl je mlađi od svog brata godinu i po dana."
<BR>&nbsp;&nbsp;&nbsp;&nbsp;&nbsp;"Zbog mene je mama bila malo bolesna", reče Karl. "Zato su nam sestre tako male, a mi nismo."
<BR>&nbsp;&nbsp;&nbsp;&nbsp;&nbsp;"Ima još vesti, da", reče Rendal, očiju poluzatovrenih od umora. "Idite da pomognete mami i baki. Pričaću vam kasnije."
<BR>&nbsp;&nbsp;&nbsp;&nbsp;&nbsp;"Sada!" zahtevao je Karl, ali Rendal ih je blago i odlučno ispratio iz sobe i navukao zavese kad su se izgubili iz vida.
<BR>&nbsp;&nbsp;&nbsp;&nbsp;&nbsp;"U barži je bilo trideset sedmoro dece", reče mi. "Tridesetoro je spaseno. Većina ih je bila u našem čamcu. Poginulo je dvanaest brionista, a dvadeset je ranjeno. Imamo šezdeset zarobljenika. Niko ne zna šta da radimo sa njima. Verovatno će ih poslati u Atinu da Lenk odluči. Ne možemo dozvoliti sebi da ih držimo ovde." Duboko je uzdahnuo i podigao ruke. "Oprosti. Ponašam se kao da smo stari prijatelji."
<BR>&nbsp;&nbsp;&nbsp;&nbsp;&nbsp;"Mnogo toga smo prošli", rekoh.
<BR>&nbsp;&nbsp;&nbsp;&nbsp;&nbsp;"Ali ne poznajem te. To je ovde neobično. Većina sveta duž Tera Nove zna se bar iz viđenja."
<BR>&nbsp;&nbsp;&nbsp;&nbsp;&nbsp;"Čitavog života sam bio usamljenik."
<BR>&nbsp;&nbsp;&nbsp;&nbsp;&nbsp;"Zato što ti je porodica prokazana?"
<BR>&nbsp;&nbsp;&nbsp;&nbsp;&nbsp;Pravio sam se da ga nisam čuo, i Rednal je pretpostavio da je dodirnuo osetljivo mesto.
<BR>&nbsp;&nbsp;&nbsp;&nbsp;&nbsp;"Danas na reci pokazao si pravu hrabrost", reče. "Čak i više nego Šatro. Izgledaš navikut na takve događaje."
<BR>&nbsp;&nbsp;&nbsp;&nbsp;&nbsp;"Ne baš", iskreno rekoh. "I ne bih rekao da je to bila hrabrost."
<BR>&nbsp;&nbsp;&nbsp;&nbsp;&nbsp;"Hm." Rendal je ponovo seo i protegnuo se u maloj, tesnoj, smeđoj, senovitoj sobi. "Svejedno, ostavio si utisak na mene. Kakva ti je budućnost, šta planiraš dalje, ako smem da nastavim sa nezahvalnim propitivanjem?"
<BR>&nbsp;&nbsp;&nbsp;&nbsp;&nbsp;"Ranije ili kasnije moraću u Atinu", rekoh.
<BR>&nbsp;&nbsp;&nbsp;&nbsp;&nbsp;"Koliko brzo?"
<BR>&nbsp;&nbsp;&nbsp;&nbsp;&nbsp;"Nisam siguran."
<BR>&nbsp;&nbsp;&nbsp;&nbsp;&nbsp;"Pitam te zato što moj drug, kapetan Kajzer-Bah..." Zastao je da vidi kako ću reagovati na to ime. Nabrao sam usne i raširio oči, i to ga je, izgleda, zadovoljilo. "... i ja... planiramo vrlo ambiciozno putovanje brodom. Savladali smo mnogo teškoća i mnogo oklevanja, da bismo dobili odobrenje i materijalnu pomoć za putovanje, i da bismo našli prave ljude koji bi pošli sa nama."
<BR>&nbsp;&nbsp;&nbsp;&nbsp;&nbsp;Shvatio sam da je ime kapetana Kajzer-Baha trebalo da me zadivi, ali iako ga je jednom već pomenuo nisam znao ništa o toj osobi. Odlučio sam da se ponašam kao da se i dalje divim. "Putovanje, kuda?" upitah.
<BR>&nbsp;&nbsp;&nbsp;&nbsp;&nbsp;"Oko sveta", reče Rendal. "Nadamo se da ćemo završiti putovanje koje Bejker i Šulago nisu okončali. Prvo u Džakartu, pa na Valasovu Postaju da pokupimo ser Mansura Salapa i još neke istraživače, a zatim preko Darvinovog mora na severoistok do Martine Zemlje... To je tek početak. Put oko sveta, sa istoka na zapad. Završićemo u Atini, ali potrajaće možda i tri godine."
<BR>&nbsp;&nbsp;&nbsp;&nbsp;&nbsp;Osetio sam da mi se grudi stežu. "To je veličanstven put", rekoh. "Naučni pohod?"
<BR>&nbsp;&nbsp;&nbsp;&nbsp;&nbsp;Rendal se trgao, a ja sam prekasno shvatio grešku. "Kapetan suviše često koristi tu reč, i u pogrešnom društvu", reče on. "Za nas je to uvek istraživanje, a mi smo istraživači. No, svodi se na isto. Za sada smo dovoljno proučavali Liz. Ona je divan ekos, mirna i prijatna, sad kad smo je upoznali, ali je pomalo jednolična i obična za naš ukus. Vreme je da se vrše poređenja i izvode zaključci. Osim toga, i kapetan i ja čvrsto verujemo da će nas Lamarkija vremenom ubiti." Spustio je glas. "Došli smo ovamo kao neznalice i nespremni, i sve ovo vreme nam je trebalo da se uopšte izvučemo iz rupe." Sada je napeto zurio u mene, i njegove krupne, vodnjikave oči prodirale su u mene i odmeravale me, još prilično sumnjičavo.
<BR>&nbsp;&nbsp;&nbsp;&nbsp;&nbsp;"Kome ćete podneti izveštaj", upitah, "kada završite putovanje?"
<BR>&nbsp;&nbsp;&nbsp;&nbsp;&nbsp;"Samom Sposobnom Lenku", reče Rendal.
<BR>&nbsp;&nbsp;&nbsp;&nbsp;&nbsp;Zurio sam u svoje ruke, gotovo preumoran i suviše otupeo da bih shvatio koliko sreće imam. Raj Ornis me je zaista ubacio u veoma zanimljivom trenutku.
<BR>&nbsp;&nbsp;&nbsp;&nbsp;&nbsp;"Ako se to uklapa u tvoje planove, smatraj se pozvan na razgovor sa kapetanom, a ja ću te podržati. No, nema potrebe da odmah odgovoriš. Obojici nam treba odmor. A tebe sutra čeka svedočenje."
<BR>&nbsp;&nbsp;&nbsp;&nbsp;&nbsp;"Ponuda je veoma zanimljiva", rekoh.
<BR>&nbsp;&nbsp;&nbsp;&nbsp;&nbsp;"To je za sada dovoljno", reče Rendal i podiže ruke sa doručja fotelje. "Hajde sad da se operemo pre večere. Zaslužujemo obilan obrok i koju čašu vina."
<BR>
<BR>&nbsp;&nbsp;&nbsp;&nbsp;&nbsp;Dok sam se pljuskao po licu iz keramičke činije u tesnom kupatilu, ponovo sam jasno ugledao vojnika brionistu u onoj barži, kako kleči i pažljivo nišani u spasioce u kanuima i kajacima. Njegov izraz lica progonio me je više nego njegova smrt, koju nisam video. Izgledao je savršeno zadovoljan što ubija ljude, čak i one koji nisu pokušavali da ubiju njega. Zažmurio je na jedno oko i nišanio onom bednom puškom, kao da je to najmoćnije oružje u Vaseljeni.
<BR>&nbsp;&nbsp;&nbsp;&nbsp;&nbsp;Za ljude koje je ubio, zapravo je i bilo.
<BR>&nbsp;&nbsp;&nbsp;&nbsp;&nbsp;A ja sam video oružja koja mogu da sprže milion hektara i pretvore mateirju u plavoljubičastu plazmu...
<BR>&nbsp;&nbsp;&nbsp;&nbsp;&nbsp;Podigao sam pogled ka malom ogledalu bez okvira na zidu i upitao se otkud mi ta misao. Vojnik na barži postao je oruđe i bio je zadovoljan da bude oruđe. Nije razmišljao je li opravdano ubijati muškarce i žene u čamcima koji su pokušavali da spasavaju decu koju je on sam oteo.
<BR>&nbsp;&nbsp;&nbsp;&nbsp;&nbsp;Upitao sam se postoji li u meni nešto slično njemu. Šta bih ja učinio sa ovim gnevom, sa ovom željom da ga uhvatim oko vrata i zadavim, da gledam njegove mirne, zadovoljne oči kako postaju prazne i mlitave kao oči dečaka u dnu čamca?
<BR>&nbsp;&nbsp;&nbsp;&nbsp;&nbsp;"Nije to tvoj posao", šapnuh liku u ogledalu: crna kosa, oštre oči, oštar nos, pune usne koje su čak i meni izgledale malo preterane. "Samo nauči šta možeš, nađi ključnjaču, idi kući."
<BR>
<BR>&nbsp;&nbsp;&nbsp;&nbsp;&nbsp;Nas osmoro sedelo je za dugačkim stolom od lizbusa i služilo se iz više činija sa sosom od rečne trave i pečenih riba iz reke; imale su sivu kožu, nisu imale usta i pomalo su ličile na ribu zbog prozirnog, neravnog repa, tri crne očne tačke i tela dugačkog dvadesetak centimetara. Sastojale su se gotovo isključivo od žilavih proteina nalik na mišiće i bile su hranljive, ali bezukusne. Razni sosovi sa travama iz kućne bašte dodavali su nešto ukusa inače vrlo bljutavom obroku.
<BR>&nbsp;&nbsp;&nbsp;&nbsp;&nbsp;Već posle prvih nekoliko minuta za večerom postalo mi je jasno da gospa Kajtai Kim-Jastro smatra sebe glavom ovog ogranka trijade. Rendal i njegova žena bili su tihi i pomirljivi prema njoj, baš kao i deca; ali videlo se da gospa Kim-Jastro smatra da se ne ponašaju prema njoj onako kako zaslužuje. Dok smo sedeli za stolom, prevrtala je po hrani u tanjiru sa tužnim dostojanstvom, kao svrgnuta kraljica koja se priseća davnih gozbi. To, izgleda, nije smetalo Rajti, koja danas nije kuvala, nego je koristila porodični udeo u zajedničkoj kuhinji.
<BR>&nbsp;&nbsp;&nbsp;&nbsp;&nbsp;Vrlo malo se pričalo o događaju na reci. Umesto toga, Rajta se raspitivala kod muža o putovanju uz reku i šta su tamo našli. Rendal je opisao dvanaest dotad nepoznatih sciona. "Nisu novi - nemaju osobine prototipa ili probnih primeraka - naprosto ih nikada ranije nismo primetili i opisali. Izvršili smo mnoštvo merenja kiseonika. Nema znakova pretapanja."
<BR>&nbsp;&nbsp;&nbsp;&nbsp;&nbsp;"Je li vredelo truda, sve zajedno, čitav put?" upita Rajta.
<BR>&nbsp;&nbsp;&nbsp;&nbsp;&nbsp;"Mislim da jeste. Ne toliko kao veliko putovanje, naravno... ali bilo je dobra vežba."
<BR>&nbsp;&nbsp;&nbsp;&nbsp;&nbsp;"Moj muž postaje nemiran ako provede više od nekoliko dana mesečno kod kuće", vedro mi reče Rajta.
<BR>&nbsp;&nbsp;&nbsp;&nbsp;&nbsp;Rendal joj se nasmeši i nagnu glavu, kao da izražava skromnost zbog nekog komplimenta. "Moja žena postaje nemirna ako joj se motam pod nogama", odgovori.
<BR>&nbsp;&nbsp;&nbsp;&nbsp;&nbsp;"Mi volimo kad je tata kod kuće", reče mlađi dečak, Karl. Jeo je vrlo malo. Dečija lica su me opčinila. Pogotovo su devojčice bile očaravajuće - minijaturne kopije odraslih žena, a njihovo tepanje i dečiji naglasci zvučali su kao muzika. Deca u reci su me pogodila dublje nego što sam mislio.
<BR>&nbsp;&nbsp;&nbsp;&nbsp;&nbsp;"Zašto piljiš u nas?" upita starija devojčica, Sasti, posle nekoliko minuta.
<BR>&nbsp;&nbsp;&nbsp;&nbsp;&nbsp;"Tako dugo sam bio u silvi..." rekoh. "Tamo nema baš mnogo lepih, malih lica."
<BR>&nbsp;&nbsp;&nbsp;&nbsp;&nbsp;"Naša deca jesu veoma lepa", ponosno reče Rajta. "Nisu uvek dobra, ali jesu lepa."
<BR>&nbsp;&nbsp;&nbsp;&nbsp;&nbsp;"Hvala, mama", učtivo reče Sasti.
<BR>&nbsp;&nbsp;&nbsp;&nbsp;&nbsp;"Da li bi bilo učtivo da te upitam čime se baviš?" upita me Rajta.
<BR>&nbsp;&nbsp;&nbsp;&nbsp;&nbsp;"Uglavnom istim poslom kao i ser Rendal, samo sam manje obrazovan za to i imam manje ideja. Uglavnom sam protraćio dve godine, iskreno rečeno."
<BR>&nbsp;&nbsp;&nbsp;&nbsp;&nbsp;Rendal je upozoravajuće pogledao Rajtu, i ona smesta promeni temu. "A sadašnji planovi?"
<BR>&nbsp;&nbsp;&nbsp;&nbsp;&nbsp;"Treba da nađem posao. Mislio sam da pođem u Atinu."
<BR>&nbsp;&nbsp;&nbsp;&nbsp;&nbsp;Rajtina majka odmahnu glavom. "Snobovski grad. Svi se klanjaju Sposobnom Lenku. Došla sam ovamo iz Atine da pomognem kćeri kad su joj se rodila deca. Muž mi je još tamo."
<BR>&nbsp;&nbsp;&nbsp;&nbsp;&nbsp;"Kajtaini pogledi su malo preoštri", reče Rajta. "Predugo je živela blizu prestola."
<BR>&nbsp;&nbsp;&nbsp;&nbsp;&nbsp;"Budi ljubazna", poluglasno joj reče Rendal. "Seti se da imamo sredstva i odobrenje."
<BR>&nbsp;&nbsp;&nbsp;&nbsp;&nbsp;"Da, a Sposobnom Lenku trebalo je sedam godina da ti ih da", reče Kajtai. "Ne bojim se uhoda. Znam da im Lenk ne veruje - ovo nije policijska država, i tu mu odajem priznanje - a osim toga, ser Olmi ne izgleda kao dostavljač."
<BR>&nbsp;&nbsp;&nbsp;&nbsp;&nbsp;"Ne bih ni znao kome da se obratim", rekoh. "Ne znam mnogo o politici u Atini."
<BR>&nbsp;&nbsp;&nbsp;&nbsp;&nbsp;"To jeste politički grad, ali to je svakako normalno", nastavi Kajtai. "Malo ko sme da kritikuje Sposobnog Lenka, iako ima šta da se kritikuje. Da je u početku bilo više kritike, možda ne bi imali toliko teškoća i tragedija."
<BR>&nbsp;&nbsp;&nbsp;&nbsp;&nbsp;"Bilo je teško organizovati prelazak kroz Put", reče Rajta uz prizvuk tuge. "Tako su mi pričali, naravno. Ja se još nisam bila rodila."
<BR>&nbsp;&nbsp;&nbsp;&nbsp;&nbsp;"Pričaj nam opet o Čičku i Putu, bako", reče Nebulon, ali baka kao da ga nije čula.
<BR>&nbsp;&nbsp;&nbsp;&nbsp;&nbsp;"Bila sam odrasla", reče Kajtai. "Trebalo je da znam u šta se upuštam. Ali život u Čičku bio je kao san o bogatstvu, i nismo bili pripremljeni. Niko nije znao šta da očekuje. Najmanje smo očekivali da će nas pretvoriti u mašine za bebe."
<BR>&nbsp;&nbsp;&nbsp;&nbsp;&nbsp;Opet taj iraz.
<BR>&nbsp;&nbsp;&nbsp;&nbsp;&nbsp;"Zakon prirode", suvo reče Rendal.
<BR>&nbsp;&nbsp;&nbsp;&nbsp;&nbsp;"Lako je muškarcima da tako kažu", nastavi Kajtai, zagrevajući se. "I lako je bilo Lenku da to očekuje od nas. A mi smo pristale! Zvučalo je dramatično i moćno, da postanemo majke novog, čistijeg društva. Ali ono što se desilo danas na reci - je li to bilo čisto ili časno?"
<BR>&nbsp;&nbsp;&nbsp;&nbsp;&nbsp;"Bilo je časno ono što su učinili branitelji", reče Rajta, zarumenevši se. Pogledala je Rendala, ali on je očito bio navikao na svoju taštu i pazio je da se ne uvredi.
<BR>&nbsp;&nbsp;&nbsp;&nbsp;&nbsp;"Jesi li video čistu hrabrost, bez ikakvih gluposti, ser Olmi?" upita me Kajtai.
<BR>&nbsp;&nbsp;&nbsp;&nbsp;&nbsp;"Video sam hrabrost i mnogo gluposti", rekoh.
<BR>&nbsp;&nbsp;&nbsp;&nbsp;&nbsp;"Mnogo gluposti, to je sasvim tačno. Moramo biti hrabri kod toliko gluposti." Neko vreme je ćutala, i završili smo obrok slušajući dečje ćeretanje. Nebulon mi je opisivao Čičak i Put, a Karl je ubacivao pojedinosti. Smatrali su da je to bilo veličanstveno mesto, puno hladnih, bučnih mašina i ljudi koji ne liče na ljude.
<BR>&nbsp;&nbsp;&nbsp;&nbsp;&nbsp;Kajtai je nastavila tamo gde je stala kad je poslužen čaj. "Dobro se sećam Čička", reče. "Niko od vas ga se uopšte ne seća."
<BR>&nbsp;&nbsp;&nbsp;&nbsp;&nbsp;"Meni su bile tri godine", reče Rendal. "Sećanja mi baš nisu jasna."
<BR>&nbsp;&nbsp;&nbsp;&nbsp;&nbsp;"Nije bio onakav kako ga opisuje Lenk, niti onako kako zamišljaju Karl i Nebulon. Nije bio izopačeno mesto zagađeno tehnologijom. Bio je čudesno udoban. Tada to nisam shvatala. Bila sam mlada i puna ideala. Moj muž bio je odani sledbenik Dobrog Lenka. Sve što je verovao moj muž, verovala sam i ja. I prešla sam, njega radi. U prve tri godine umrlo mi je troje dece. Rađala sam ih u patnji i bolu, i umirala su. Na Čičku bi njihovo rođenje bilo mnogo lakše, i ne bi umrla..."
<BR>&nbsp;&nbsp;&nbsp;&nbsp;&nbsp;"Platili smo visoku cenu", tiho reče Rajta, otpijajući iz keramičke šoljice, zagledana u sto. "Ali dobili smo divan svet, mlad svet."
<BR>&nbsp;&nbsp;&nbsp;&nbsp;&nbsp;Izgledalo je da joj je neprijatno zbog majčinih reči, ali nije nameravala da je prekine. Pitao sam se koliko se ona slaže sa Kajtai - i koliko se slaže Rendal, i šta useljenici kao celina misle o teškoćama proteklih decenija.
<BR>&nbsp;&nbsp;&nbsp;&nbsp;&nbsp;"Koliko li je svetova dosad otvoreno u Putu? Skoro četrdeset godina! Mogli smo naći pravi raj..."
<BR>&nbsp;&nbsp;&nbsp;&nbsp;&nbsp;Kajtai je mislila da vreme na Čičku protiče isto kao ovde.
<BR>&nbsp;&nbsp;&nbsp;&nbsp;&nbsp;"Ali mrzeli smo tehnologiju. Plašili smo je se. Toliko smo je se plašili da smo je ostavili za sobom, čak i mašine koje bi nam održale decu u životu. Sve je palo na žene. Pravljenje beba i gledanje kako umiru. Stari način, koji smo svi bili zaboravili. Nismo bili spremni za to. Dobro se sećam."
<BR>&nbsp;&nbsp;&nbsp;&nbsp;&nbsp;"Put je bio užasan", reče Rajta.
<BR>&nbsp;&nbsp;&nbsp;&nbsp;&nbsp;"Lenk ga je upotrebio, zar ne?" upita Kajtai.
<BR>&nbsp;&nbsp;&nbsp;&nbsp;&nbsp;"Majko, naš gost je imao vrlo težak dan... a i Ervin. Treba da nađemo drugu temu."
<BR>&nbsp;&nbsp;&nbsp;&nbsp;&nbsp;"Teški dani su deo onoga o čemu sam... ne mogu čak ni da pokušam da se izrazim. Jednog dana će se sve srediti, ali ne znam kada. Izvinjavam se, ser Olmi, ako sam te uznemirila."
<BR>&nbsp;&nbsp;&nbsp;&nbsp;&nbsp;"Nisam uznemiren", rekoh.
<BR>&nbsp;&nbsp;&nbsp;&nbsp;&nbsp;Kajtai mi se nasmešila prvi put otkako sam je upoznao. "Volela bih da ti jednom pričam o Čičku", reče. "Suviše si mlad da se sećaš, a činjenice su toliko izobličene. Sećam se kakav je zaista bio. Kada sam bila devojka, pre nego što sam upoznala svog muža..."
<BR>
<BR>&nbsp;&nbsp;&nbsp;&nbsp;&nbsp;Rendal i Rajta su mi pripremili ležaj u radnoj sobi. "Slobodno razgledaj knjige", reče Rendal.
<BR>&nbsp;&nbsp;&nbsp;&nbsp;&nbsp;"Studenti često odsedaju kod nas", dodade Rajta. "Rendal voli da se hvali svojom bibliotekom."
<BR>&nbsp;&nbsp;&nbsp;&nbsp;&nbsp;"Malo je tako dobrih izvan Atine i Džakarte", reče Rendal. "Gotovo sve što se zna o Lamarkiji." Žalosno je domahnuo glavom. "Očito još mnogo treba da učimo."
<BR>&nbsp;&nbsp;&nbsp;&nbsp;&nbsp;Porodica se povukla posle nekoliko minuta, i stan je utonuo u tišinu. Moja iscrpljenost je uminula, pa sam seo na ležaj, potpuno budan. Imao sam pred sobom čitavo veče, dok porodica spava.
<BR>&nbsp;&nbsp;&nbsp;&nbsp;&nbsp;Neko je tiho kucnuo po dovratku kraj navučene zavese. Povukao sam zavesu. U hodniku je stajala Kajtai, sa prstom na usnama, a sive oči blistale su joj u mraku. "Izgledaš kao da razumeš", reče. "Ovde me tako malo razumeju. Oh, vole me, mnogo, ali izgleda da me niko ne razume."
<BR>&nbsp;&nbsp;&nbsp;&nbsp;&nbsp;Iznerviran time što ću imati manje vremena za proučavanje tablice i knjiga, potpuno sam povukao zavesu i pustio je da uđe.
<BR>&nbsp;&nbsp;&nbsp;&nbsp;&nbsp;"Osećam da imam nešto da ti kažem", kruto je rekla, potpuno nezainteresovano pogledavši nizove knjiga. "Ervin će te sutra odvesti i verovatno neću imati drugu priliku.
<BR>&nbsp;&nbsp;&nbsp;&nbsp;&nbsp;Proveo si dve godine u silvi. Svakako ti je bila fantastična, a možda čak i lepa. Zaista je lepa, to ne mogu da poreknem. Ali na Čičku su imali komore pune zemaljskih šuma, životinja, insekata... Bogate, guste i potpune. Kada sam bila devojka, provodili smo čitave nedelje u tim šumama, i ako ne bismo gledali u nebo, mogli smo da se pretvaramo da smo na Zemlji... divna, divna mesta.
<BR>&nbsp;&nbsp;&nbsp;&nbsp;&nbsp;Muž mi je rekao da će Lamarkija biti raj. Uveravao me je da Lenk sve zna, i da ćemo živeti u devičanskoj divljini nedirnutoj ljudskom rukom. Mislim da ni on nije shatao šta će to značiti. Lenk nam je rekao da se množimo. Prvih deset godina ovde provela sam rađajući decu i gledajući ih kako umiru. Rajta mi je bila četvrta beba, i prva koja je preživela. Tlo je bilo siromašno kobaltom, selenom i magnezijumom. Nijedan usev nije rastao kako treba. Nismo znali šta na Lamarkiji sme da se jede. Hrana je bila pogrešna. I odrasli su se razboljevali, ali ne tako često kao deca. Njihova mala tela nisu, izgleda, znala kako da se uklope. Bila su to užasna vremena... Patili smo od bolesti koje su na Čičku bile nepoznate. Nismo bili pripremljeni."
<BR>&nbsp;&nbsp;&nbsp;&nbsp;&nbsp;Na ulazu se pojavila Rajta. "Majko", blago je rekla. "Molim te. Naš gost je veoma umoran."
<BR>&nbsp;&nbsp;&nbsp;&nbsp;&nbsp;"Samo sam htela da mu kažem", reče Kajtai.
<BR>&nbsp;&nbsp;&nbsp;&nbsp;&nbsp;"Izvinjavam se, ser Olmi", reče Rajta, obgrlivši majku oko ramena. Okrenula se da me pogleda. "Nemoj misliti da se ne slažem sa svojom majkom, ali ima boljih trenutaka za razgovor. A nismo ni pitali kakva su tvoja gledišta."
<BR>&nbsp;&nbsp;&nbsp;&nbsp;&nbsp;"Mlad je", reče Kajtai. "Treba da zna. Ko će da mu kaže?"
<BR>&nbsp;&nbsp;&nbsp;&nbsp;&nbsp;Rajta je navukla zavesu i stan se opet utišao.
<BR>&nbsp;&nbsp;&nbsp;&nbsp;&nbsp;Izvukao sam iz ranca Nkvanovu tablicu. Zidovi knjiga bili su suviše zastrašujući. Udžbenici visokog nivoa, radovi naučnika za druge naučnike. Morao sam da steknem osnovno znanje pre nego što se upustim u to. Do jutra moram biti spreman za razgovore sa Rendalom i njegovim prijateljem, važnim i dobro poznatim kapetanom Kajzer-Bahom.
<BR>&nbsp;&nbsp;&nbsp;&nbsp;&nbsp;Ponovo sam pregledao Nkvanove lične fajlove, pokušavajući da otkrijem šifru. Mnogo puta je citirao Henrija Dejvida Toroa, kao i Henrija Plejsa, glavnog ekologa tokom izgradnje Čička. Isprobao sam kombinacije ta dva imena i različitih naslova, bez uspeha. Potom sam, gotovo slučajno, našao podvučen odlomak iz Toroa:
<BR>
<BR>&nbsp;&nbsp;&nbsp;&nbsp;&nbsp;Kakva je to zemlja bez prepelica i zečeva? Oni spadaju u najjednostavnije i samonikle životinjske stvorove; drevne i časne porodice poznate od davnina do danas; sama boja i srž Prirode, najbliži saveznici lišća i zemlje.
<BR>
<BR>&nbsp;&nbsp;&nbsp;&nbsp;&nbsp;Posle citata sledila je Nkvanova beleška: "Toro ima Zemlju u sebi. 'Ako ne znaš gde si, ne znaš ni ko si.'"
<BR>&nbsp;&nbsp;&nbsp;&nbsp;&nbsp;"Zemlja", razmišljao sam. "Zečevi, prepelice. Zemlja... mesto. Toro. Zečevi..."
<BR>&nbsp;&nbsp;&nbsp;&nbsp;&nbsp;Toro ima Zemlju u sebi. Ne imao, nego ima.
<BR>&nbsp;&nbsp;&nbsp;&nbsp;&nbsp;Lupnuo sam tablicu o koleno, sve više se nervirajući. Bilo mi je pred nosom. Znao sam...
<BR>&nbsp;&nbsp;&nbsp;&nbsp;&nbsp;Zemlja. Toro.
<BR>&nbsp;&nbsp;&nbsp;&nbsp;&nbsp;Pogledao sam slova i uporedio dva imena. Toro je zaista sadržao Zemlju, a ostajali su O i U. <EM>Neprevodiva igra reči: Toro se u originalu piše 'Thoreau', a Zemlja 'Earth' - prim. prem.</EM> UO. OU. Pretražio sam rečnike tablice potrazi za O i U, U i O. Uo, reče tablica, je francuska reč za gde. "Ako ne znaš gde si, ne znaš ni ko si. To je bio citat pisca iz dvadesetog veka po imenu Vendel Beri, koga su građani Čička često koristili.
<BR>&nbsp;&nbsp;&nbsp;&nbsp;&nbsp;Jednostavan kompjuter unutar tablice pratio je moje traganje, videlo se po maloj ikoni. Osećao sam se kao da mi Nkvano viri preko ramena dok sam rešavao njegovu malu zagonetku.
<BR>&nbsp;&nbsp;&nbsp;&nbsp;&nbsp;Počeo sam da kucam: "Zemlja. Gde. Mesto. Toro. Beri."
<BR>&nbsp;&nbsp;&nbsp;&nbsp;&nbsp;Na ekranu se iznenada pojavio okvir. "Znaš li mesto gde je sahranjen Toro?"
<BR>&nbsp;&nbsp;&nbsp;&nbsp;&nbsp;"Zemlja", odgovorih.
<BR>&nbsp;&nbsp;&nbsp;&nbsp;&nbsp;U okviru se pojavio nov tekst:
<BR>&nbsp;&nbsp;&nbsp;&nbsp;&nbsp;"Toro je u Zemlji. Zemlja je u Torou. Ali gde je Toro sahranjen?
<BR>&nbsp;&nbsp;&nbsp;&nbsp;&nbsp;Prešao sam na staru Veću kosmičku enciklopediju koja je uvek bila ugrađivana u ovakve tablice prilikom sklapanja - kopija starine iz dvadesetog stoleća - naročito za divarikate na Čičku. Tablica je potrajala tolike godine; pitao sam se koliko su useljenici poneli baterija iz dvadesetog veka, za svoje naročite skromne tablice, ali nije bilo mesta odakle bi se baterije izvadile radi zamene. Dok sam pretraživao enciklopediju u potrazi za Toroom, shvatio sam da su tablice svakako opremljene sasvim savremenim izvorom energije, koji može da traje vekovima. Divarikati su često pravili takve kompromise, pošto bi filozofske vođe pažljivo razmotrile stvar. Uobičajeni izuzeci u korist savremene tehnologije odobravani su uz frazu: 'Dobri Čovek bi ovo odobrio, jer je podređeno čoveku i ne čini nas manjim nego što jesmo.'
<BR>&nbsp;&nbsp;&nbsp;&nbsp;&nbsp;Nisam mogao poreći da je Nkvanova tablica podređena čoveku.
<BR>&nbsp;&nbsp;&nbsp;&nbsp;&nbsp;U enciklopediji nije bilo izričito rečeno gde je Toro sahranjen, ali pisalo je da je pred kraj života obitavao u Bostonu. Zato sam upisao: "Boston, Masačusets."
<BR>&nbsp;&nbsp;&nbsp;&nbsp;&nbsp;"Pristup otvoren", odgovori tablica.
<BR>&nbsp;&nbsp;&nbsp;&nbsp;&nbsp;Znao sam da sad imam na raspolaganju Nkvanov lični dnevnik. Setio sam se njegovog tečnog, melodičnog govora, kad sam ga sreo dok sam bio dete na Čičku, i kako me je čak i tada zadivio njegov oštri um. Znao sam da ću tu naći ključeve i perspektivu koji su mi potrebni.
<BR>&nbsp;&nbsp;&nbsp;&nbsp;&nbsp;Počeo sam sa dnevničkim zapisima od pre više od trideset lamarkijskih godina:
<BR>
<BR>&nbsp;&nbsp;&nbsp;&nbsp;&nbsp;Prelazak 4. Jesen 67.
<BR>&nbsp;&nbsp;&nbsp;&nbsp;&nbsp;Danas je bilo mnogo rasprave zbog Lenkovog plana da propiše način potrage za jestivim scionima. Na svom prestolu u Džakarti, Lenk sluša razne poručnike i iznenada shvata koliko smo gladni mi na granici ljudskih teritorija... Svi su gladni. Usevi ne rastu dovoljno brzo, niti u dovoljnoj količini. Žetve su slabe. Tlo je siromašno metalima, uključujući i mikroelemente. Jedemo scione iz očajanja, i neki ljudi su se razboleli i umrli. Znamo da su bele-kape - tako smo nazvali spore, pljosnate, trouglaste scione koji koračaju na uglovima povijenim naniže - nisu jestive, pa ipak je prošle nedelje dvoje dece u Mesečini umrlo jer su pokušali da ih jedu.
<BR>&nbsp;&nbsp;&nbsp;&nbsp;&nbsp;Ima i nekih uspeha. Odavno uzimamo vlakna iz pseudo žbunja lepezastog lišća, koje uspeva blizu Mesečine, i koristimo ga za čaj i tkanine. Žvakanje vlakana pruža delimično zadovoljstvo - sadrže blago stimulativno sredstvo koje naši hemičari još nisu uspeli da izdvoje - ali malo hrane. Najbolja hrana koju smo dosad otkrili jeste gumasta masa načinjena od guste unutrašnjosti crvenih i purpurnih izdanaka takozvanog asparagusa. Masa se brzo obnavlja, a ima ukus na ribu i obezbeđuje osnovne proteine. Niko još nije analizirao sve fitide, i verovatno će nam nešto od ovoga što sada jedemo nauditi kasnije - ali za sada glad nalaže pravila, naročito na mestima kao što je Mesečina, na ivici Lenkovog carstva.
<BR>
<BR>&nbsp;&nbsp;&nbsp;&nbsp;&nbsp;Prelazak 7. Proleće 78.
<BR>&nbsp;&nbsp;&nbsp;&nbsp;&nbsp;Sećam se da je, prve dve godine pošto nas je Lenk doveo ovamo, silva pevala svake noći. Bila je to tiha pesma od zviždanja i šištanja, jer arboridi su uvlačili vazduh kroz pore na lišću-suncobranima, a i drugi scioni su stvarali svoje jedinstvene zvuke, kao instrumenti u orkestru. Niko nije znao zašto silva peva. Naprosto je pevala, i mi smo to prihvatili i navikli se.
<BR>&nbsp;&nbsp;&nbsp;&nbsp;&nbsp;No, kako su godine proticale, noćna pesma je jenjavala. Silva je ponekad proizvodila samo pokoji isprekidani zvuk, dalek i usamljen. Nekih noći uopšte ne bi bilo pesme. Sada silva peva možda jednom u deset dana. Mislim da razumem zašto peva, ali ne znam zašto to čini sve ređe.
<BR>&nbsp;&nbsp;&nbsp;&nbsp;&nbsp;Ekosi svakako imaju mnogo načina da prate svoje scione. Videli smo brzane kako kruže kroz silvu uobičajenim putanjama, nalik na tronoge hrtove, kako jure između fitida i arborida brzinom i do trideset kilometara na sat. Znamo neke putanje klizača i pticolikih, koji lete iznad silve. Verujem (a nisam jedini) da sva ta stvorenja imaju ulogu u unutrašnjoj komunikaciji silve. Kao glasnici, nose podatke... možda o uslovima na jugu, ili severu, o upadima iz drugih zona, ili samo obične tračeve. Nose ih nekuda. Nešto sluša, razmatra, premišlja...
<BR>&nbsp;&nbsp;&nbsp;&nbsp;&nbsp;Ili se samo nadam tome. Voleo bih da sretnem srce i um ekosa. Imam mnogo pitanja za njega - ili nju.
<BR>
<BR>&nbsp;&nbsp;&nbsp;&nbsp;&nbsp;Prelazak 8. Proleće 43.
<BR>&nbsp;&nbsp;&nbsp;&nbsp;&nbsp;Danas sam video krdo brstača suncobrana, nalik na dvoglave žirafe, kako se probijaju kroz silvu na pola kilometra od Mesečine i na desetak metara od reke. Retko se viđaju danju, i nikada u tolikom broju, niti toliko veliki - jedan je bio dovoljno visok da dosegne granje katedralnog drveta! Upitao sam se da li ih je ekos dodelio nekoj drugoj oblasti. Kreću se na tri uporedna koloseka, kao stopala golaća. Gledano izbliza (kada je Hilar jedne noći slučajno traktorom oborio jednog), vidi se da svaki kolosek predstalvja niz od hiljada nožica sa sisaljkama na vrhu, svaka ima možda tri centimetra dužine, a ipak drže težinu stvorenja velikih kao zemaljski dinosaurusi... a ima i izvesne sličnosti sa njima.
<BR>&nbsp;&nbsp;&nbsp;&nbsp;&nbsp;Ne uzimaju - ne volim da kažem 'jedu' - suncobrane niti lepeze osim ako im je drška oštećena (možda od vetra) ili su na neki drugi način izgubili funkciju. Kad smo tek stigli, neki od nas su mislili da su u pitanju biljojedi, kakvi bi se mogli očekivati u savani ili džungli na Zemlji. Sada znamo mnogo više o njima, ali ipak ni blizu dovoljnog.
<BR>&nbsp;&nbsp;&nbsp;&nbsp;&nbsp;Video sam danas i mnogo belih-kapa kako se hrane iz lizbusa, kao stenice na peteljki ruže. Ostale su tamo satima, mada se obično hrane nekoliko sekundi, a onda odu. Niko ne zna čemu služe bele-kape.
<BR>&nbsp;&nbsp;&nbsp;&nbsp;&nbsp;Dobio sam iz Džakarte paket dokumenata. Ponovo sazvana komisija za istraživačke standarde konačno je donela zaključke o klasifikaciji i nomenklaturi lamarkijske biologije. Moramo znatno da se udaljimo od starih zemljanskih merila, iz očitih razloga.
<BR>&nbsp;&nbsp;&nbsp;&nbsp;&nbsp;Izgleda da je najviši oblilk klasifikacije ekos. Ekosi se opisuju i definišu po geografskom položaju ili po imenu onoga ko ih je otkrio, i po broju zone (na primer, Elizabetina zona ili Zona Jedan). Određivanje granica i dokazivanje odnosa sa ekosom zavise od posmatranja i genetske analize, koje su nam još grube i nesigurne. Posmatranje je, izgleda, zasad osnovni i najpouzdaniji metod.
<BR>&nbsp;&nbsp;&nbsp;&nbsp;&nbsp;Potom dolaze klade unutar ekosa. Arboridi ili drvolike klade, fitide, anulide, poligonide i tako dalje, definišu ove skupine sciona. Potom dolaze odgovarajući scioni, ili oblici, koji vrlo malo variraju po izgledu. Prema tome, bele-kape su svrstane kao Elizabethae Polygonon Trigonichos.
<BR>&nbsp;&nbsp;&nbsp;&nbsp;&nbsp;Klasifikacija i nomenklatura će se nesumnjivo menjati i poboljšavati, ali bar smo postigli nekakav dogovor odakle da počnemo.
<BR>
<BR>&nbsp;&nbsp;&nbsp;&nbsp;&nbsp;Preskočio sam deo, brzo prelistavajući stotine stranica teksta:
<BR>
<BR>&nbsp;&nbsp;&nbsp;&nbsp;&nbsp;Prelazak 22. Zima 34.
<BR>&nbsp;&nbsp;&nbsp;&nbsp;&nbsp;Žena mi je umrla pre skoro dvadeset godina, i nisam se ponovo ženio. Počeo sam ovaj dnevnik kada je umrla. Žene su podnele najveći teret našeg dolaska na Lamarkiju. Sada živimo svoju filizofiju sa odmazdom, i bol i tuga su duboki. Neki kažu da je zadovoljstvo još dublje. Sećam se svoje žene, i njenog blagog ponašanja, i straha na njenom licu od bola dok je rađala naše prvo dete. I sam sam tada osećao toliko bola, što ju je moja požuda, moja upornost, dovela u takvo stanje. Naravno, potom je usledio njen oporavak i radost... ali i dalje mislim da su žene mogle da se sećaju života na Čičku i da žale za onim što su tamo ostavile. Samo zbog svoje istinske hrabosti ne žale se mnogo više.
<BR>&nbsp;&nbsp;&nbsp;&nbsp;&nbsp;Mojoj ženi je čas kucnuo suviše rano. Nešto se ugasilo u njoj, i naprosto je umrla. Smrt može da dođe kao dobar prijatelj onima koji umiru. Nikada nije dobra onima koji ostanu.
<BR>
<BR>&nbsp;&nbsp;&nbsp;&nbsp;&nbsp;Prelazak 23. Leto 7.
<BR>&nbsp;&nbsp;&nbsp;&nbsp;&nbsp;Šetao sam kroz silvu sa decom iz seoske Lenkove Škole. Hvatali smo scione i nosili ih u školu da ih proučimo, uvek ih oslobađajući za koji sat. Prošle nedelje smo imali zarobljenika koji je na mene ostavio veliki utisak. Vilijem Tas Feni, star osam godina, našao je malog šestonogog nosača sa sedam mladih fitida. U toj ranoj fazi razvoja, Elizabetine fitide - pogotovo one sitnije, koje zovemo izdanci - jedva da su išta više od tamnosivih i purpurnih želatinskih kuglica veličine prsta, punih sićušnih belih niti. Vilijem je doneo nosača na kolicima. Razgledali smo lelujavu činiju sa kožastom ivicom, i mlade fitide u njoj, i zapisali smo šta treba. Potom sam rekao Vilijemu da vrati nosača tamo gde ga je našao, a on je rekao: "Ali ne sećam se gde je to bilo."
<BR>&nbsp;&nbsp;&nbsp;&nbsp;&nbsp;Pokušali smo da se vratimo istim putem u silvu, ali Vilijem je ostavio vrlo malo tragova, a otisci točkova kolica nestali su u gipkom tlu. Konačno, pošto je dan opasno odmicao, a uskoro su počinjali časovi iz drugih predmeta, spustili smo nosača i njegov teret na tlo. Nekoliko minuta se okretao u krug, tiho je uzdahnuo i pao na zemlju. Potom je istovario sve fitide. Ležale su kao crvi veličine prsta, vijugajući na tamnom, neravnom tlu.
<BR>&nbsp;&nbsp;&nbsp;&nbsp;&nbsp;Anđela nas je zvala iz školske zgrade, pa sam poveo decu nazad, ali zarekao sam se da ću se vratiti što pre uzmognem. Nekoliko sati kasnije našao sam nosača očito mrtvog, a mlade fitide isušene i izmrvljene.
<BR>&nbsp;&nbsp;&nbsp;&nbsp;&nbsp;Upleli smo se u jednostavna nosačeva uputstva, ili smo ga odvojili od putanje obeležene mirisom ili na neki drugi način, i vratili ga negde gde mu nije bilo mesto.
<BR>&nbsp;&nbsp;&nbsp;&nbsp;&nbsp;Često mislim na tog nosača. Šta će biti sa našom decom, odvojenom od putanje?
<BR>
<BR>&nbsp;&nbsp;&nbsp;&nbsp;&nbsp;Prelezak 25. Zima 15.
<BR>&nbsp;&nbsp;&nbsp;&nbsp;&nbsp;Ponovo Džozef Vizal u poseti preko Kalkute. Došao je iz Atine i stigao u Kalkutu tek juče, a onda je smesta krenuo za Mesečinu čamcem koji ide sredom. Proveli smo mnoge sate i večeri prisećajući se. On danju putuje sa svojim prijateljima istraživačima, daleko rekom na jug, ali uvek se vraćaju do večeri. Bojim se da su svi oni samo amateri. No, šale se na račun svojih malih otkrića, od kojih će neka možda ipak biti vredna...
<BR>&nbsp;&nbsp;&nbsp;&nbsp;&nbsp;Doneo mi je nove pojedinosti o pokušaju ubistva Sposobnog Lenka, vesti koja nas je sve užasnula pre dve nedelje, kada smo je prvi put čuli na radiju. Atentator pripada Geancima, skupini o kojoj se mnogo govorka i o kojoj se vrlo malo zna, pa nehotice pomišljam da su oni pre legenda nego činjenica; no, taj atentator, Dou Ton Kunsler, koga nikada nisam sreo, tvrdi da pripada njima. Džozef kaže da su Geanci aktivni svuda i da se prepoznaju po tajnim znacima.
<BR>&nbsp;&nbsp;&nbsp;&nbsp;&nbsp;Čudno. Napustili smo Čičak da bismo stvorili novu vrstu raja, a umesto toga našli smo se na putu ka starim, otužnim paklovima.
<BR>&nbsp;&nbsp;&nbsp;&nbsp;&nbsp;Džozef je doneo i vest da Lenk odobrava novi istraživački program, uprkos onome što su mu rekli savetnici, pogotovo Alrika Fasid, sitna ženica i užasan pomoćnik. Bar jednom je Lenk nije poslušao. Program će se zvati Godina Lamarkije, i učestvovaće sve zajednice - zbog čega će sredstva svakako biti dodeljivana iz nekog centralnog fonda. Tu će biti mnogo protivljenja. Sredstva su nam i dalje oskudna, mada je glad prošla.
<BR>&nbsp;&nbsp;&nbsp;&nbsp;&nbsp;Pretpostavljam da možemo da žrtvujemo jedan traktor i pošaljemo ga u Atinu.
<BR>&nbsp;&nbsp;&nbsp;&nbsp;&nbsp;Počeće nov istraživački pohod, vodiće ga Bejker i Šulago, dvojica mojih nekadašnjih studenata u Džakarti. Oni su sjajni, ali skloni raspravama i bojim se da neće biti dobre vođe.
<BR>
<BR>&nbsp;&nbsp;&nbsp;&nbsp;&nbsp;Posle desetak zapisa u Nkvanovom dneniku, prišao sam policama sa knjigama i našao dva debela toma, početničke udžbenike koji nisu bili prepuni tehničkih izraza i reči koje ne bih mogao lako da shvatim. Dobro će mi poslužiti kao uvod za ono što useljenici znaju o Lamarkiji, ili bar o Liz.
<BR>&nbsp;&nbsp;&nbsp;&nbsp;&nbsp;Čitao sam čitave noći, sve do pred zoru, kada sam postao nemiran a mišići su počeli da mi se grče. Kao i na Čičku, na vratima nije bilo brava. Tiho sam se iskrao i pošao uličicom na sever. Želeo sam da sam razgledam Kalkutu i da razmislim o onom što sam pročitao.
<BR>&nbsp;&nbsp;&nbsp;&nbsp;&nbsp;Nisam računao na potpunu tamu u Kalkuti pred jutro. Ni u uličici ni u glavnim ulicama nije bilo električnog svetla, a na okolnim bregovima videla se tek poneka svetiljka. Sa rečne delte navukli su se oblaci, te nije bilo pomoći čak ni od zvezda. Pošao sam nazad pipajući, brojeći vrata, opipavajući grube cigle od lave i zrnastu strukturu lizbusa na kapijama i vratima, sve dok nisam stigao do jednih za koja sam mislio da su sigurno Rendalova.
<BR>&nbsp;&nbsp;&nbsp;&nbsp;&nbsp;Uz dosta olakšanja spustio sam se na svoj ležaj u biblioteci i pomislio na sve jednostavne stvari koje ću još morati da naučim.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
