<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Naravno da nisam prihvatio takvu ponudu. Sasvim nevezano za teška pitanja posvećenja, nadam se da znam svoje skromno mesto u životu. Bilo kako bilo, u tom trenutku to je bila samo na rečima. Imali smo mnogo toga drugog da uradimo, i da ponudimo Bogu više od jedne mise zahvalnosti.
<BR>&nbsp;&nbsp;&nbsp;&nbsp;&nbsp;Pustili smo na slobodu gotovo sve ponovo zarobljene Versgore. Moćnim dalekogovornikom ser Rodžer je odaslao proglas Tariksanu. Ponudio je svakom velikom zemljoposedniku, u oblastima koje još nisu opustošene, da dođe i pokori se, i sa sobom nazad povede nekoliko beskućnika. Lekcija koju je pružio bila je toliko oštra da je sledećih nekoliko dana sve vrvelo od plavih posetilaca. Nužno, ja sam morao da se bavim njima, te sam gotovo zaboravio i kako san izgleda. Ali, većinom su bili veoma ponizni. Zaista, ova rasa bila je toliko dugo nadmoćna među zvezdama da su samo njihovi ratnici imali prilike da razviju muški prezir prema smrti. Kad su se ovi predali, građani i sitni zemljoposednici brzo su ih sledili... Bili su tako naviknuti da imaju svemoćnu vladu iznad sebe, da nisu ni sanjali da je moguće pobuniti se.
<BR>&nbsp;&nbsp;&nbsp;&nbsp;&nbsp;U tom razdoblju, ser Rodžer je najviše pažnje posvećivao uvežbavanju svojih ljudi u garnizonskim dužnostima. S obzirom na to da su mašine u zamku, baš kao i veći deo versgorške opreme, bile jednostavne za upotrebu, uskoro su žene, deca, kmetovi i starci vodili Darovu. Oni bi trebalo da budu sposobni da se bar neko vreme suprotstave napadu. One koji su delovali beznadežno nesposobni za đavoljske veštine očitavanja brojača, pritiskanja dugmića i okretanja dugmadi, naš gospodar beše postavio na jedno bezbedno, udaljeno ostrvo da brinu za našu stoku.
<BR>&nbsp;&nbsp;&nbsp;&nbsp;&nbsp;Kada je presađeni Ensbi na ovaj način bio osposobljen da se brani, baron okupi svoje slobodne sadrugove za još jedan pohod u nebo. Još ranije mi je objasnio svoju zamisao: i dalje sam jedino ja mogao da donekle tečno govorim versgorški, mada je Branitar (uz pomoć oca Simona) žurno podučavao i druge.
<BR>&nbsp;&nbsp;&nbsp;&nbsp;&nbsp;"Do sada nam je dobro išlo, brate Parvuse", saopšti mi ser Rodžer. "Ali, sami nikada nećemo moći da odbijemo versgorške vojske dignute na nas. Nadam se da si do sada ovladao njihovim pismom i numerologijom. Bar dovoljno dobro da nadgledaš domaćeg navigatora i paziš da nas ne vodi tamo gde ne bismo želeli."
<BR>&nbsp;&nbsp;&nbsp;&nbsp;&nbsp;"Malo sam proučavao načela njihovih zvezdanih karata, sire", odgovorio sam, "iako, u stvari, oni ne koriste nacrte, već obične nizove brojki. A nemaju ni smrtne kormilare na svemirskim brodovima. Oni pre daju uputstva veštačkom kormilaru da započne putovanje, a zatim homunkulus upravlja čitavim vozilom."
<BR>&nbsp;&nbsp;&nbsp;&nbsp;&nbsp;"To mi je dobro poznato!" progunđa ser Rodžer. "Tako nas je Branitar i prevario. Opasan je to stvor, ali suviše koristan da bismo ga ubili. Bilo bi mi drago da ne krene na ovaj put, a ipak mi se ne mili da ga ostavim u Darovi..."
<BR>&nbsp;&nbsp;&nbsp;&nbsp;&nbsp;"Ali, kuda ste se namerili, sire?" prekinuh ga ja.
<BR>&nbsp;&nbsp;&nbsp;&nbsp;&nbsp;"A.... Da. To." On protrlja oči, žućkasto-crvene od umora. "Ima još kraljeva, osim Versgora. Manjih zvezdanih nacija, koje se užasavaju dana kada će ovi njuškoliki đavoli rešiti da svrše s njima. Nameravam, dakle, da potražim saveznike."
<BR>&nbsp;&nbsp;&nbsp;&nbsp;&nbsp;Bio je to sasvim prirodan korak, ali sam se ja i dalje nećkao.
<BR>&nbsp;&nbsp;&nbsp;&nbsp;&nbsp;"Dakle?" Ser Rodžer kao da postade nestrpljiv. "Šta te sad tišti?"
<BR>&nbsp;&nbsp;&nbsp;&nbsp;&nbsp;"Ako već do sada nisu krenuli u rat", odgovorio sam slabašnim glasom, "zašto bi ih pojava nekoliko zaostalih divljaka, kao što smo mi, navela na tako nešto?"
<BR>&nbsp;&nbsp;&nbsp;&nbsp;&nbsp;"Počuj me, brate Parvuse", reče ser Rodžer. "Umoran sam već od tog cviljenja zbog našeg neznanja i slabosti. Mi znamo za istinsku veru, zar ne? Možda je bliže istini da, mada se oruđa rata menjaju tokom vekova, suparništvo i spletke ne deluju ništa prefinjenije ovde nego kod kuće. Sama činjnica da koristimo različito oružje ne čini od nas divljake."
<BR>&nbsp;&nbsp;&nbsp;&nbsp;&nbsp;Teško da sam mogao da osporim njegovu tvrdnju, jer nam je to bila jedina nada, sem nasumičnog leta u potrazi za Zemljom.
<BR>&nbsp;&nbsp;&nbsp;&nbsp;&nbsp;Najbolji svemirski brodovi bili su oni koji su ležali u podrumima Darove. Upravo smo ih opskrbljivali, kada sunce zatamni od pojave jednog još većeg vozila. Dok je lebdelo tamo gore, nalik na olujni oblak, izazivalo je strah među našim ljudima. Ali ser Oven Monbele je dotrča, tegleći jednog versgorškog inženjera, zgrabi usput mene da prevodim i povede nas do dalekogovornika. Stojeći van domašaja zaslona, sa isukanim mačem, ser Oven natera zarobljenika da razgovara s gospodarem broda.
<BR>&nbsp;&nbsp;&nbsp;&nbsp;&nbsp;Ispostavilo se da je u pitanju bio trgovački brod, u uobičajenoj poseti ovoj planeti. Pogled na Ganturat i Stularaks, pretvorene u zgarišta, beše užasnuo njegovu posadu. Mi smo lako mogli da oborimo brod, ali je ser Oven iskoristio svoju versgoršku lutku da izvesti kapetana da je došlo do napada iz svemira, koga je osujetio garnizon iz Darove, i da mogu mirno da slete. I ovaj je poslušao. Kada su se spoljašnji otvori na brodu otvorili, Oven povede hrpu ljudi unutra i bez muke ga zarobi.
<BR>&nbsp;&nbsp;&nbsp;&nbsp;&nbsp;U slavu toga, pirovali čitave noći i narednog dana. A i on je postao hrabar, slikovit lik, uvek spraman da dobaci nešto šaljivo ili ljubazno. Ser Rodžer, neprestano kinjeći sebe, postajao je, međutim, još čudniji. Ljudi su ga se bojali, a neki i pomalo mrzeli, jer ih beše naterao na takve napore. Ser Oven mu je bio sušta suprotnost, kao Oberon prema medvedu. Mora da je polovina žena bila zaljubljena u njega, mada su njegove pesme bile posvećene jedino ledi Katarini.
<BR>&nbsp;&nbsp;&nbsp;&nbsp;&nbsp;Plen iz džinovskog broda bio je bogat. Najbolje od svega bile su nebrojene tone žita. Probali smo da damo nešto od toga našoj stoci na ostrvu, koja je mršavila na odvratnoj plavoj travi. Prihvatila je hranu tako rado, kao da je u pitanju bila engleska zob. Kada je za ovo čuo, ser Rodžer izjavi: "Sledeća planeta koju ćemo zauzeti, biće upravo ta planeta."
<BR>&nbsp;&nbsp;&nbsp;&nbsp;&nbsp;Prekrstio sam se i požurio negde drugde.
<BR>&nbsp;&nbsp;&nbsp;&nbsp;&nbsp;Međutim, imali smo malo vremena za gubljenje. Nije bila tajna da je Huruga odaslao svemirske brodove na Versgoriksan odmah posle druge bitke za Ganturat. Njima će biti potrebno neko vreme da stignu do te udaljene planete, a i caru će biti potrebno nešto vremena da okupi flotu iz svoje široko raspršene carevine, a posle će trebati vremena i da flota stigne ovamo. Međutim, dani su nam već izmicali.
<BR>&nbsp;&nbsp;&nbsp;&nbsp;&nbsp;Za poglavnika darovskog garnizona žena, dece, starih i kmetova ser Rodžer beše odredio svoju ženu. Meni je, pak, bilo rečeno da je praksa naših hroničara da izmišljaju razgovore velikih ličnosti o čijim životima pišu - nenaučna. Ipak, dobro sam poznavao to dvoje, ne samo njihovu oholu spoljašnjost, već (letimice, jer saznanje beše stečeno kradom) i njihovu dušu. Gotovo da mogu da ih vidim u toj zabitoj odaji tuđinskog zamka.
<BR>&nbsp;&nbsp;&nbsp;&nbsp;&nbsp;Ledi Katarina bila je u njoj postavila svoje tapiserije, po podu prostrla rogozinu, dok je zidove ostavila zatamnjene, samo sa svetlošću sveća, kako bi joj to mesto delovalo manje jezovito. I ona čeka, zaogrnuta ponosom, dok joj se njen muž oprašta sa njihovom decom. Mala Matilda otvoreno plače. Robert zadržava suze, manje-više uspešno, sve dok za njim ne zatvori vrata; jer, on je od jedan Turnevilovih.
<BR>&nbsp;&nbsp;&nbsp;&nbsp;&nbsp;Polako, ser Rodžer se ispravlja. Beše prestao da se brije, jer za to nema vremena, i brada se sada kao žica kovrdža na njegovom orlovskom licu. Sive oči deluju ugaslo, dok jedan mišić na njegovom obrazu ne prestaje da se trza. Pošto vruća voda slobodno teče iz slavina, bio se okupao; međutim, i dalje nosi svoj uobičajeni grubi, stari kožni haljetak i zakrpljene dugačke čarape. Opasač njegovog velikog mača škripi dok prilazi svojoj ženi.
<BR>&nbsp;&nbsp;&nbsp;&nbsp;&nbsp;"Pa", nespretno kaže on, "moram da krenem."
<BR>&nbsp;&nbsp;&nbsp;&nbsp;&nbsp;"Da." Leđa su joj vitka i vrlo prava.
<BR>&nbsp;&nbsp;&nbsp;&nbsp;&nbsp;"Verujem..." On pročišćava grlo. "Verujem da si naučila sve što je potrebno." Ona ništa ne odgovara. "Imaj na umu, najvažnije je da oni što uče versgorški nastave da vredno rade. U protivnom, bićemo gluvonemi među našim neprijateljima. Ali, nikad ne veruj našim zarobljenicima. Dva naoružana čoveka uvek moraju da budu kod svakoga."
<BR>&nbsp;&nbsp;&nbsp;&nbsp;&nbsp;"Razumem." Ona klima glavom. Neočešljana je, i svetlost sveća klizi joj niz ukovrdžanu kestenjastu kosu. "Takođe ću pamtiti da svinje ne treba hraniti ovim novim žitom, koje dajemo ostaloj stoci."
<BR>&nbsp;&nbsp;&nbsp;&nbsp;&nbsp;"To je najvažnije! I postaraj se da dobro opskrbiš ovo uporište. Oni naši ljudi koji su jeli domaću hranu još su zdravi, tako da možeš da uzimaš i iz versgorških ambara."
<BR>&nbsp;&nbsp;&nbsp;&nbsp;&nbsp;Tišina se zgušnjava oko njih.
<BR>&nbsp;&nbsp;&nbsp;&nbsp;&nbsp;"Pa", kaže on, "moram da krenem."
<BR>&nbsp;&nbsp;&nbsp;&nbsp;&nbsp;"Bog s vama, gospodaru moj."
<BR>&nbsp;&nbsp;&nbsp;&nbsp;&nbsp;On zastaje za tranutak i proučava svaki, i najmanji prizvuk u njenom glasu. "Katarina..."
<BR>&nbsp;&nbsp;&nbsp;&nbsp;&nbsp;"Da, gospodaru moj?"
<BR>&nbsp;&nbsp;&nbsp;&nbsp;&nbsp;"Zgrešio sam prema tebi", nateruje on sebe da kaže. "A i zanemarivao sam te, da bude još gore."
<BR>&nbsp;&nbsp;&nbsp;&nbsp;&nbsp;Njene ruke se pružaju, kao da izražavaju sopstvenu volju. Njegovi grubi dlanovi sklapaju se oko njih.
<BR>&nbsp;&nbsp;&nbsp;&nbsp;&nbsp;"Tu i tamo, svaki čovek može da pogreši", dahće ona.
<BR>&nbsp;&nbsp;&nbsp;&nbsp;&nbsp;On se najzad usuđuje da pogleda u plave oči. "Hoćeš li mi dati zalog?" pita je.
<BR>&nbsp;&nbsp;&nbsp;&nbsp;&nbsp;"Za bezbedan povratak..."
<BR>&nbsp;&nbsp;&nbsp;&nbsp;&nbsp;On spušta ruke na njen struk, privlači je i veselo kliče:
<BR>&nbsp;&nbsp;&nbsp;&nbsp;&nbsp;"I za moju konačnu pobedu! Daj mi zalog i ja ću ti ovo carstvo položiti pred noge!"
<BR>&nbsp;&nbsp;&nbsp;&nbsp;&nbsp;Ona se oslobađa. Užas joj ophrvava usne. "Kada ćeš početi da tražiš našu Zemlju?"
<BR>&nbsp;&nbsp;&nbsp;&nbsp;&nbsp;"Gde tu ima časti, odšunjati se kući i ostaviti zvezde našim neprijateljima?" Ponos odjekuje u njegovim rečima.
<BR>&nbsp;&nbsp;&nbsp;&nbsp;&nbsp;"Bog nek' mi je u pomoći", šapće ona i odmiče se. On dugo stoji, sve dok zvuk njenih stopala ne nestane niz hladne hodnike. Onda se okreće i izlazi napolje do svojih ljudi.
<BR>
<BR>&nbsp;&nbsp;&nbsp;&nbsp;&nbsp;Mogli smo se natrpati u jedan od velikih brodova, ali smo mislili da je najbolje da se raštrkamo na jednake delove. Ove je iznova oslikao, koristeći se versgorškim zalihama, jedan momak koji je donekle poznavao heraldiku. Sad su bili grimizni, zlatni i ljubičasti, sa turnevilskim grbom i engleskim leopardima postavljenim na admiralski brod.
<BR>&nbsp;&nbsp;&nbsp;&nbsp;&nbsp;Tariksan je ostao za nama. Uranjajući i izranjajući iz više dimenzija od tri redovne Euklidove, ušli smo u to čudno stanje koje su Versgori zvali 'nadsvetlosni pogon'. Ponovo su zvezde plamsale sa svih strana, a mi smo se zabavljali dajući imena novim sazvežđima - Vitez, Orač, Arbuza i druga, uključujući i neka koja ne priliči staviti u zabeleške.
<BR>&nbsp;&nbsp;&nbsp;&nbsp;&nbsp;Putovanje nije dugo trajalo: samo nekoliko zemaljskih dana, koliko smo mogli da procenimo prema satovima. To nas je odmorilo, pa smo bili britki kao lovački psi kada smo doputovali u planetarni sistem Bodavant.
<BR>&nbsp;&nbsp;&nbsp;&nbsp;&nbsp;Do sada već bejasmo razumeli da sunaca ima raznih boja i veličina, izmešanih. Versgori, kao i ljudi, najviše su voleli mala, žuta. Bodavant je bio crveniji i hladniji. Samo jedna od njegovih planeta bila je naseljiva (što je obično i bio slučaj); i premda su na tom Bodavantu mogli obitaviti i ljudi, ili Versgori, i jedni i drugi verovatno bi ga smatrali mračnim i hladnjikavim. Stoga se naši neprijatelji nisu ni trudili da porobe domaće Žaire, već su ih samo sprečavali da ne zadobiju više kolonija nego što ovi behu ranije otkrili, i terali ih u većinom nepovoljne trgovačke ugovore.
<BR>&nbsp;&nbsp;&nbsp;&nbsp;&nbsp;Planeta je lebdela nalik na ogroman štit, pegav i boje rđe, na pozadini zvezda, kada su nas presreli domaći ratni brodovi. Mi smo poslušno zaustavili našu flotilu. U stvari, prestali smo da ubrzavamo i naprosto jurili svemirom po hiperboličnoj podsvetlosnoj putanji, koju je pratio žairski brod. Ali od tih nevolja svemirske navigacije mene uvek zaboli moja jadna glava; stoga bih ih rado ostavio astrolozima i anđelima.
<BR>&nbsp;&nbsp;&nbsp;&nbsp;&nbsp;Ser Rodžer pozva žairskog admirala na naš brod. Naravno, koristili smo versgorški jezik, i ja sam prevodio. Ipak, preneću samo srž razgovora, ne i zamornu nemu igru koja se u stvari zbivala.
<BR>&nbsp;&nbsp;&nbsp;&nbsp;&nbsp;Doček je bio pripremljen sa ciljem da ostavi utisak na posetioce. Hodnik od ulaza do trpezarije bio je oivičen ratnicima. Strelci iz dugačkih lukova behu zakrpili svoje zelene prsluke i duge čarape, ukrasili kape perjem i svoje smrtonosno oružje oslonili pored sebe. Obični oklopnici uglačali su pancire i ravne kacige koje su imali, i napravili luk od kopalja. Iza njih, tamo gde je prolaz bio dovoljno viši i širi da to dopusti, dvadest konjanika blistalo je u punom oklopu od metalnih ploča, zastava i štitova s grbovima, perja i kopalja, jašući naše najveće bojne konje. Kod poslednjih vrata, ser Rodžerov vrhovni lovac stajao je sa sokolom na ručnom zglobu i čoporom mastifa pored nogu. Trube su treštale, bubnjevi tutnjali, konji se propinjali, psi lajali, dok smo mi kao jedan učinili da brod odjekne poklikom iz dubine grla:
<BR>&nbsp;&nbsp;&nbsp;&nbsp;&nbsp;"S Bogom i svetim Đorđem za sreću Engleske! Napred!"
<BR>&nbsp;&nbsp;&nbsp;&nbsp;&nbsp;Žairi su delovali prilično uplašeno, ali su nastavili ka trpezariji. U njoj su bile okačene naše najkićenije zaplenjene tkanine. Na kraju dugačkog stola, ser Rodžer, u vezenoj odeći, okružen ljudima koji su držali halebarde i samostrele, sedeo je na prestolu koji behu na brzinu sklepali naši tesari. Kada su Žairi ušli, on podiže zlatni versgorški pehar i ispi u njihovo zdravlje englesko pivo. Hteo je da upotrebi vino, ali otac Simon beše odlučio da ga sačuva za svetu pričest, ističući da strani đavoli neće primetiti razliku.
<BR>&nbsp;&nbsp;&nbsp;&nbsp;&nbsp;"Waes haeil!", svečano izreče ser Rodžer, engleski izraz koji je voleo čak i kada je govorio na svom češće korišćenom francuskom.
<BR>&nbsp;&nbsp;&nbsp;&nbsp;&nbsp;Žairi su oklevali sve dok ih paževi nisu odveli do njihovih mesta, svečano kao na kraljevskom dvoru. Posle toga sam ja izgovorio brojanicu i blagoslovio naš sastanak. Priznajem, ovo nije učinjeno iz čistih religioznih pobuda. Već smo bili shvatili da Žairi primenjuju određene formule reči da dozovu skrivene moći tela i mozga. To što su bili dovoljno neprosvećeni da prihvate moj zvučni latinski kao još moćniju verziju iste stvari, nije bio naš greh, zar ne?
<BR>&nbsp;&nbsp;&nbsp;&nbsp;&nbsp;"Dobro došli, gospodaru", reče ser Rodžer. I on je izgledao mnogo smirenije. Bilo je kod njega i iskre nečeg đavolskog. Samo oni koji su ga dobro znali mogli su da pretpostave kakva se praznina beše u njega naselila. "Oprostite zbog mog skromnog ulaska u vaš posed, ali novosti koje nosim teško su mogle da čekaju."
<BR>&nbsp;&nbsp;&nbsp;&nbsp;&nbsp;Žairski admiral se napeto naže unapred. Bio je nešto viši od običnog čoveka, mada vitkiji i skladniji, sa mekom sivom dlakom po telu i belom grivom oko glave. Na licu je imao mačje brkove i ogromne grimizne oči, ali po svemu ostalom delovao je ljudski. To jest, delovao je onoliko ljudski koliko i lice na triptihu što ga beše naslikao neki ne baš vešt umetnik. Nosio je pripijenu smeđu odeću, sa oznakama čina. Međutim, u poređenju sa raskoši koju smo mi bili navukli na sebe, njegova odeća i odeća osmorice njegovih saradnika delovala je zaista jednolično. Zvao se, kasnije smo to ustanovili, Beljad sor Van. Naša očekivanja da neko ko je zadužen za međuplanetarnu odbranu ima visok položaj i u vladi pokazala su se posve osnovanim.
<BR>&nbsp;&nbsp;&nbsp;&nbsp;&nbsp;"Nismo imali pojma da će Versgori ukazati dovoljno poverenja nekom narodu da ga naoruža kao saveznika", primeti on.
<BR>&nbsp;&nbsp;&nbsp;&nbsp;&nbsp;Ser Rodžer se nasmeja. "Teško, plemeniti sire! Ja stigoh sa Tariksana, koga samo što sam zauzeo. Koristimo zaplenjene versgorške brodove samo kao dopunu našim vlastitim."
<BR>&nbsp;&nbsp;&nbsp;&nbsp;&nbsp;Beljad se ukruti na stolici; krzno mu se bilo nakostrešilo od uzbuđenja. "Onda ste vi još jedna rasa koja putuje među zvezdama?" uzviknu on.
<BR>&nbsp;&nbsp;&nbsp;&nbsp;&nbsp;"Zovu nas Englezima", izbeže odgovor ser Rodžer. Nije želeo da moguće saveznike laže više nego što je morao, jer bi njihova srdžba prilikom otkrivanja istine mogla doneti nevolje. "Naši vladari imaju mnoge strane posede, kao to su Alster, Lenster, Normandija... ali vas neću mučiti nabrajanjem planeta." Samo sam ja primetio da on, u stvari, nije rekao da su ove oblasti i vojvodstva zaista planete. "Da skratim... Naša civilizacija je veoma stara. Podaci govore o više od pet hiljada godina. Upotrebio je odgovoarajući versgorški pojam, što je bliže bilo moguće. A ko je taj ko će poreći da Sveto pismo teče tačno od vremena Adama?
<BR>&nbsp;&nbsp;&nbsp;&nbsp;&nbsp;Ovo je, međutim, na Beljada ostavilo manji utisak nego što smo očekivali. "Versgori se razmeću samo sa dve hiljade godina jasno ustanovljene istorije, jer je njihova civilizacija obnovljena posle konačnog krvavog rata", primeti on. "Ali mi, Žairi, imamo pouzdanu hronologiju za poslednjih osam milenijuma."
<BR>&nbsp;&nbsp;&nbsp;&nbsp;&nbsp;"Koliko dugo ima kako ste ovladali svemirskim letovima?" upita ser Rodžer.
<BR>&nbsp;&nbsp;&nbsp;&nbsp;&nbsp;"Oko dva veka."
<BR>&nbsp;&nbsp;&nbsp;&nbsp;&nbsp;"Ah. Naši najraniji opiti te vrste bili su... šta bi ti rekao, brate Parvuse, pre koliko godina?"
<BR>&nbsp;&nbsp;&nbsp;&nbsp;&nbsp;"Oko tri hiljade petsto godina, na mestu zvanom Vavilon", odgovorih ja.
<BR>&nbsp;&nbsp;&nbsp;&nbsp;&nbsp;Beljad proguta knedlu. Ser Rodžer mirno nastavi: "Ova vaseljena je tako velika da je englesko kraljevstvo, prilikom svog širenja, tek sada naišla na sve širi versgorški posed. Oni nisu shvatili naše stvarne moći, već su nas bez povoda napali. Poznata vam je njihova pokvarenost. Mi sami, vrlo smo miroljubiva rasa." Zarobljenici su nam s prezirom govorili da Žairska republika ne odobrava rat i da nikada nije kolonizovala planetu na kojoj je već neko živeo. Ser Rodžer prekrsti ruke i prevrnu očima. "Zaista", reče on, "jedna od naših najosnovnijih zapovesti je: 'Ne ubij'. Ipak, čini se da je još veći greh dopustiti da jedna tako okrutna i opasna sila kao što je Versgoriksan nastavi da pustoši bespomoćan narod."
<BR>&nbsp;&nbsp;&nbsp;&nbsp;&nbsp;"Hm". Beljad protrlja svoje krzneno čelo. "Gde leži ta vaša Engleska?"
<BR>&nbsp;&nbsp;&nbsp;&nbsp;&nbsp;"Polako, polako", preo je ser Rodžer. "Ne očekujete valjda da ćemo, makar i najpoštovanijim strancima, to reći, bar dok se ne postigne bolje razumevanje. Ni sami Versgori to ne znaju, jer smo im zarobili izviđački brod. Pošao sam na ovaj pohod da ih kaznim i prikupim obaveštenja. Kao što sam vam rekao, sa malim gubicima zauzeli smo Tariksan. Ali to nije način na koji naš vladar ima običaj da dela kada su u pitanju odnosi sa ostalim razumnim bićima - da ne poštuje ono što ona žele. Kunem se da kralj Edvard III nikada nije ni sanjao o tome. Ja bih daleko radije da mi se vi, Žairi, a i ostali koji su trpeli pod Versgorima, pridružite u krstaškom pohodu da ih ponizimo. Tako ćete steći pravo da sa nama podelite njihovo carstvo pošteno i na ravne časti."
<BR>&nbsp;&nbsp;&nbsp;&nbsp;&nbsp;"Jeste li vi... vođa ove jedne jedine vojne sile... opunomoćeni da pregovarate na taj način", sumnjičavo upita Beljad.
<BR>&nbsp;&nbsp;&nbsp;&nbsp;&nbsp;"Sire, nisam vam ja nikakav sitan plemić", krajnje kruto odvrati baron. "Moje poreklo je jednako uzvišeno kao i bilo čije u vašem kraljevstvu. Jedan moj predak, po imenu Noje, bio je admiral združenih flota moje planete."
<BR>&nbsp;&nbsp;&nbsp;&nbsp;&nbsp;"Ovo je tako nenadano", zamuca Beljad. "Nečuveno. Mi ne možemo... ja ne mogu... to se mora raspraviti, i..."
<BR>&nbsp;&nbsp;&nbsp;&nbsp;&nbsp;"Naravno." Moj gospodar podiže glas za dve oktave, dok sva prostorija ne zaječa. "Ali, nemojte gubiti vreme, plemeniti. Nudim vam da vam pomognem da uništite versgorške varvare, čije postojanje Engleska ne može više da podnosi. Ako budete hteli da podelite teret rata, podelićete voće pobede. U protivnom, mi Englezi bićemo prinuđeni da zauzmemo čitav versgorški posed: jer neko u njemu mora da održava red. Zato vam kažem, pridružite se krstaškom ratu pod mojim vođstvom i napred u pobedu!"
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
