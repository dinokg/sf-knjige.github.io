<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Napravili smo logor u gotovo netaknutom manjem utvrđenju. Naši ljudi nasekli su drva u šumi i, kad su se podigla dva meseca, njihove vatre suknuše naviše. Ljudi su sedeli jedni uz druge, lica izdvojenih iz tame poznatom, nestalnom svetlošću, i čekali da hrana u loncima bude gotova. Konji su brstili domaću travu ne uživajući u njenom ukusu. Zarobljeni Versgori behu se skupili zajedno pod stražom kopljanika. Bili su zapanjeni; ovo im se, naprosto, nije činilo mogućim. Gotovo da mi ih je bilo žao, tih bezbožnih i okrutnih tlačitelja.
<BR>&nbsp;&nbsp;&nbsp;&nbsp;&nbsp;Ser Rodžer me pozva da se pridružim njegovim zapovednicima, koji su logorovali blizu jedne topovske kule. Opremili smo raspoložive odbrambene snage, protiv očekivanog protivnapada, i pokušavali da se ne brinemo zbog novih užasa koje je neprijatelj mogao imati u svom arsenalu.
<BR>&nbsp;&nbsp;&nbsp;&nbsp;&nbsp;Za dame boljeg porekla bili su podignuti su šatori. Većinom su bile u postelji, ali ledi Katarina je sedela na stolici na rubu svetlosti vatre. Slušala je naš razgovor, i usta joj se behu pretvorila u sumorne crte.
<BR>&nbsp;&nbsp;&nbsp;&nbsp;&nbsp;Zapovednici se, umorni, behu ispružili na zemlju. Video sam ser Ovena Monbelea kako dokono prebira po harfi; starog ser Brajana Fic-Vilijema, žestokog i punog ožiljaka, trećeg od trojice vitezova na ovom putovanju; velikog Alfreda Edgarsona, najčistijeg od saksonskih sitnih zemljoposednika; mrzovoljnog Tomasa Balarda, kako opipava goli mač u svom krilu; Crvenog Džona Hejmvorda, stidljivog jer je bio najnižeg porekla od svih njih. Nekoliko paževa sipalo je vino.
<BR>&nbsp;&nbsp;&nbsp;&nbsp;&nbsp;Moj gospodar, ser Rodžer, nedodirljiv na umor, bio je na nogama, ruku skupljenih iza leđa. Skinuvši oklop kao i drugi, ali ostavivši svečanu odeću sa grudnjakom, mogao je biti i najponizniji od njegovih ličnih narednika. Ali, onda bi čovek ugledao krepko lice istaknutog nosa i čuo mu glas. I mamuze kako zveckaju na njegovim čizmama.
<BR>&nbsp;&nbsp;&nbsp;&nbsp;&nbsp;Klimnuo mi je glavom kada me je ugledao. "A, tu si, brate Parvuse. Sedi i uzmi pehar. Glava ti je na ramenima, a večeras su nam potrebni svi dobri saveti."
<BR>&nbsp;&nbsp;&nbsp;&nbsp;&nbsp;Još neko vreme je šetkao, prepuštajući se mračnim mislima. Nisam se usuđivao da ga uznemirim svojim užasnim vestima. Zbrka šumova u tami, potpomognuta parnjačkim mesecima, kao da je još većma isticala njenu različitost. Nije bilo engleskih žaba, cvrčaka i leganja: ovde je to bilo zujanje, testerasto brujanje, neljudski skladna muzika, kao neke čelične lutnje. I mirisi su bili tuđinski, što me je još više uznemiravalo.
<BR>&nbsp;&nbsp;&nbsp;&nbsp;&nbsp;"Pa", oglasi se najzad moj gospodar, "uz Božju milost dobili smo ovu prvu bitku. Sad moramo da odlučimo šta nam je sledeće."
<BR>&nbsp;&nbsp;&nbsp;&nbsp;&nbsp;"Mislim..." Ser Oven pročisti grlo, a onda žurno reče: "Ne, plemeniti gospodaru, ne mislim; siguran sam. Bog nam je pomogao protiv nepredvidljive izdaje. Ali On neće biti sa nama ako pokažemo neprikladan ponos. Zadobili smo vredan plen, oružje s kojim bismo kod kuće mogli da postignemo velike stvari. Stoga smesta pođimo nazad."
<BR>&nbsp;&nbsp;&nbsp;&nbsp;&nbsp;Ser Rodžer je češkao bradu. "Ja bih radije ostao ovde", odgovori on, "mada ima mnogo toga dobrog u tome što zboriš, prijatelju moj. Uvek se možemo vratiti, pošto oslobodimo Svetu zemlju, da satremo ovo đavolje gnezdo."
<BR>&nbsp;&nbsp;&nbsp;&nbsp;&nbsp;"Svagda", klimnu glavom ser Brajan. "Sada smo tako sami, i opterećeni ženama, decom, starima i stokom. Tako je malo boraca protiv celog cerstva, to je ludo."
<BR>&nbsp;&nbsp;&nbsp;&nbsp;&nbsp;Ipak, voleo bih da slomijem još jedno koplje o te Versgore", primeti Alfred Edgarson. "Ovde još ne zadobih zlato."
<BR>&nbsp;&nbsp;&nbsp;&nbsp;&nbsp;"Zlato je beskorisno, osim ako ga ne donesemo kući", podseti ga zapovednik Balard. "Vojevati po toploti i u žeđi Svete zemlje dovoljno je loše. Ovde, ne znamo čak ni koje su biljke otrovne, ili na šta liči zima. Najbolje bi bilo da već sutra krenemo nazad."
<BR>&nbsp;&nbsp;&nbsp;&nbsp;&nbsp;Razleže se žamor slaganja.
<BR>&nbsp;&nbsp;&nbsp;&nbsp;&nbsp;Slabašno pročistih grlo. Branitar i ja upravo bejasmo proveli najneprijatniji sat. "Gospodaru moj..." počeh.
<BR>&nbsp;&nbsp;&nbsp;&nbsp;&nbsp;"Da? Šta je?" Ser Rodžer se netremice zagleda u mene.
<BR>&nbsp;&nbsp;&nbsp;&nbsp;&nbsp;"Gospodaru moj, mislim da ne možemo naći put kući!"
<BR>&nbsp;&nbsp;&nbsp;&nbsp;&nbsp;"Šta?" Svi glasovi kao da zaurlaše. Nekolicina ih čak skoči na noge. Čuo sam i kako ledi Katarina užasnuto uvlači vazduh kroz stisnute zube.
<BR>&nbsp;&nbsp;&nbsp;&nbsp;&nbsp;Potom sam im objasnio da iz upravljačke kule nedostaju versgorške beleške o putu do našeg sunca. Izvršio sam pretragu, preturivši sve živo da bih ih našao, ali bez uspeha. Unutrašnjost kule bila je poprilično nagorela, na nekim mestima bila je čak i rastopljena. Samo sam mogao da zaključim da je zalutali vatreni zrak prošao kroz otvor, prešao preko ladice koju je nasilno otvorila silina našeg sletanja i sagoreo papire.
<BR>&nbsp;&nbsp;&nbsp;&nbsp;&nbsp;"Ali, Branitar zna put!" pobuni se Crveni Džon. "On je dojedrio njime! Ja ću to iscediti iz njega, gospodaru moj."
<BR>&nbsp;&nbsp;&nbsp;&nbsp;&nbsp;"Ne žuri toliko", pokušah da ga smirim. "Nije to kao jedrenje pored obale, gde je svaka oznaka poznata. Postoje nebrojeni milioni zvezda. Na ovom izviđačkom pohodu krivudali su između njih i tražili pogodne planete. Bez brojki koje je kapetan zapisivao dok su plovili, čovek bi čitav život mogao da provede u potrazi i da ne naleti na naše sunce."
<BR>&nbsp;&nbsp;&nbsp;&nbsp;&nbsp;"Ali, zar se Branitar ne seća?" zavapi ser Oven.
<BR>&nbsp;&nbsp;&nbsp;&nbsp;&nbsp;"Da se seća stotina stranica brojeva?" odvratih ja. "Ne, niko to ne može, a to je utoliko više istina što Branitar nije bio kapetan tog broda, niti onaj koji je beležio put njihovih lutanja, merio brzinu broda i obavljao ostale navigacijske dužnosti; naš zarobljenik pre je bio niži plemić koji je više bio s posadom i radio s demonskim mašinama nego..."
<BR>&nbsp;&nbsp;&nbsp;&nbsp;&nbsp;"Dovoljno." Ser Rodžer je grickao usne i zurio u zemlju. "Ovo menja stvari. Da... Zar put Krstaša nije bio unapred poznat? Recimo, po nalogu vojvode koji ga je poslao?"
<BR>&nbsp;&nbsp;&nbsp;&nbsp;&nbsp;"Nije, gospodaru moj", odgovorih ja. "Versgorški izviđački brodovi naprosto idu kamo god njihovi kapetani požele i upućuju se ka bilo kojoj zvezdi koja im se učini da obećava. Sve dok se ne vrate i predaju izveštaj, njihov vojvoda ni ne zna gde su bili."
<BR>&nbsp;&nbsp;&nbsp;&nbsp;&nbsp;Začu se sveopšti uzdah. To jesu bili očvrsli ljudi, ali ovo je bilo dovoljno da zastraši i Devetoricu Najvrlijih. Ser Rodžer krutim koracima priđe svojoj ženi i položi joj ruku na mišicu.
<BR>&nbsp;&nbsp;&nbsp;&nbsp;&nbsp;"Žao mi je, draga moja", promrmlja on.
<BR>&nbsp;&nbsp;&nbsp;&nbsp;&nbsp;Ona, međutim, okrenu lice od njega.
<BR>&nbsp;&nbsp;&nbsp;&nbsp;&nbsp;Ser Oven ustade. Zglavci mu behu pobeleli na ruci kojom je stiskao svoju harfu. "Dakle, dovde ste nas doveli!" uzviknu on. "Do smrti i prokletstva pod nebesima! Jeste li sad zadovoljni?"
<BR>&nbsp;&nbsp;&nbsp;&nbsp;&nbsp;Ser Rodžer spusti ruku na balčak. "Miruj!" zaurla on. "Svi ste se složili s mojom zamisli. Niko od vas nije se usprotivio. Niko vas nije terao da pođete. Sad svi moramo da delimo ovaj teret, il' nek nam se Bog smiluje!"
<BR>&nbsp;&nbsp;&nbsp;&nbsp;&nbsp;Mlađi vitez zagunđa, bunljivo, ali ponovo sede.
<BR>&nbsp;&nbsp;&nbsp;&nbsp;&nbsp;Naprosto je zapanjujuće kako je brzo moj gospodar prešao iz očaja u stanje srčanosti. Naravno, bila je to maska, koju beše stavio zarad drugih; ali, ipak, koliko je ljudi sposobno za tako nešto? Zaista je bio vođa kome nema ravnog. Pripisujem to krvi kralja Vilijema Osvajača, čiji se vanbračni unuk oženio nepriznatom kćerkom grofa Godfrija, kasnije stavljenog van zakona zbog pljačke, i tako ustanovio plemenitu kuću Turnvilovih.
<BR>&nbsp;&nbsp;&nbsp;&nbsp;&nbsp;"'Ajde, sad", reče baron, s tračkom veselja. "Nije sve tako loše. Međutim, moramo da delamo nepokolebljivog srca i doći će i naš dan. Setite se, držimo veliki broj zarobljenika, koje možemo da upotrebimo za nagodbu. Ako se ponovo budemo morali boriti, već smo dokazali da nam ne mogu ništa pod bilo kakvim jednakim uslovima. Priznajem da ih je više i da su veštiji sa ovim kukavičkim paklenim oružjem. Pa, šta onda? Neće to biti prvi put da dobro vođeni hrabri ljudi poraze naizgled jaču vojsku.
<BR>&nbsp;&nbsp;&nbsp;&nbsp;&nbsp;U najgorem slučaju, možemo se povući. Imamo dovoljno nebeskih brodova i možemo da pobegnemo pred poterom u dubine svemira, gde nas ne mogu slediti. Ali, ja sam pre rad da ostanemo ovde, da se lukavo pogađamo, borimo kad je neophodno i ne gubimo veru u Boga. Sigurno je da On, koji je zbog Jošue zaustavio Sunce, može da zbriše milion Versgora, ako Mu je to po volji; Njegova milost večna je. A kada ih sredimo, nateraćemo ih da nam nađu put do kuće i napune brodove zlatom. Kažem vam, ne dajte se! Za slavu Boga, čast Engleske i bogatstvo sviju nas!"
<BR>&nbsp;&nbsp;&nbsp;&nbsp;&nbsp;Zahvatio ih je, poneo na talasu sopstvenog duha i naterao ih da na kraju zaklikću. Okupili su se na kraju na gomilu, s rukama preko njegovih ruku iznad velikog blistavog mača, i zakleli se da ostanu verni dok opasnost ne prođe. Sledeći sat prošao je u žudnom iznošenju zamisli - većinom, avaj, beskorisnih, jer Bog retko sprovodi ono što ljudi očekuju. Na kraju, svi su pošli na počinak.
<BR>&nbsp;&nbsp;&nbsp;&nbsp;&nbsp;Ugledao sam svog gospodara kako uzima svoju ženu pod ruku da je povede u veliki šator. Obratila mu se, međutim, grubim šapatom - nije htela da čuje za njegovo protivljenje, već je stajala tamo javno ga prekorevajući u neprijateljskoj noći. Veći mesec, već zalazeći, bojio ih je hladnom vatrom.
<BR>&nbsp;&nbsp;&nbsp;&nbsp;&nbsp;Ramena ser Rodžera se opustiše. Okrenuo se i polako se udaljio od nje, umotao se u ćebe ispod sedla i zaspao u rosnom polju.
<BR>&nbsp;&nbsp;&nbsp;&nbsp;&nbsp;Bilo je zaista neobično kako je taj izuzetni čovek delovao tako bespomoćno naspram žene. Dok je tako ležao tamo, u njemu je bilo nečeg potučenog i vrednog sažaljenja. Mislio sam da nam to svima sluti na zlo.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
