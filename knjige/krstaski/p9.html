<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Tokom dugog čekanja da Tariksan dostigne zenit, moj gospodar sazvao je zapovednike na većanje. Sto na nogarama bio je postavljen ispred središnje zgrade i svi smo posedali oko njega.
<BR>&nbsp;&nbsp;&nbsp;&nbsp;&nbsp;"Božjom milošću", ser Rodžer, "pošteđeni smo na neko vreme. Primetićete da sam čak uspeo da ih navedem da spuste sve brodove. Boriću se da dobijem što je moguće više vremena, i to vreme moramo da iskoristimo na najbolji način. Najpre, moramo da ojačamo odbranu. Takođe, pročešljaćemo ovo utvrđenje, posebno da bismo našli karte, knjige i ostale izvore obaveštenja. Oni naši ljudi koji su iole vešti u mehanici moraju da prouče i isprobaju sve mašine koju nađemo, da bismo naučili kako da podignemo zaslone sile, da letimo i u svakom drugom pogledu budemo ravni s našim neprijateljima. Ali, sve ovo se mora obaviti u tajnosti, na mestima skrivenim od njihovih očiju. Jer, ako im pođe za rukom da saznaju da ništa ne znamo o takvim alatima..." On se nasmeja i prevuče prstom preko grla.
<BR>&nbsp;&nbsp;&nbsp;&nbsp;&nbsp;Dobri otac Simon, njegov kapelan, malčice pozelene. "Morate li?" upita on slabašnim glasom.
<BR>&nbsp;&nbsp;&nbsp;&nbsp;&nbsp;Ser Rodžer mu potvrdno klimnu glavom. "I za vas imam posao. Brat Parvus će nam biti potreban da mi tumači versgorški. Ali, imamo i jednog zarobljenika, Branitara, koji govori latinski..."
<BR>&nbsp;&nbsp;&nbsp;&nbsp;&nbsp;"Ne bih tako rekao, sire", upadoh mu u reč. "Njegove deklinacije su grozne, a ono što čini snepravilnim rečima ne može se opisati u pristojnom društvu."
<BR>&nbsp;&nbsp;&nbsp;&nbsp;&nbsp;"Bez obzira na to, sve dok dovoljno ne savlada engleski, biće potrebno da jedan sveštenik razgovara s njim. Vidite, on će morati da objasni sve ono što neće biti u stanju da shvate oni koji budu proučavali zaplenjene mašine - a moraće i da posluži kao prevodilac svakom versgorškom zatvoreniku koga se odlučimo da ispitamo."
<BR>&nbsp;&nbsp;&nbsp;&nbsp;&nbsp;"Da, ali da li će to hteti?" upita otac Simon. "On vam je jedan zadrti paganin, sine moj, ako uopšte ima dušu. Ma, pre samo nekoliko dana, na brodu, u nadi da ću ublažiti njegovo tvrdo srce, stajao sam u njegovoj ćeliji i glasno čitao rodoslovlje od Adama do Noja, i jedva da sam prešao polovinu kada sam primetio da je zaspao!"
<BR>&nbsp;&nbsp;&nbsp;&nbsp;&nbsp;"Neka ga dovedu 'amo", zapovedi moj gospodar. "I, takođe, nađite Jednookog Huberta i recite mu da dođe sa svim regalijama."
<BR>&nbsp;&nbsp;&nbsp;&nbsp;&nbsp;Dok smo čekali, pričajući prigušenim glasom, Alfred Edgarson primeti da samo sedim i ćutim. "Šta je sad, brate Parvuse", zagrme on, "šta te ždere? Ja bi' rek'o da nema mnogo toga što bi tebe mučilo, božji čoveče. Čak i mi ostali, ako se dobro budemo držali, nema čega da plašimo, sem malo znojenja u čistilištu. A onda ćemo se pridružiti svetom Mihajlu na straži pred nebeskim zidovima. Nije l' tako?"
<BR>&nbsp;&nbsp;&nbsp;&nbsp;&nbsp;Nisam bio voljan da ih obeshrabrim izražavanjem onoga što mi je palo na pamet, ali pošto su stali navaljivati, odlučih da im kažem.
<BR>&nbsp;&nbsp;&nbsp;&nbsp;&nbsp;"Avaj, dobri ljudi, zlo se već možda sručilo na nas."
<BR>&nbsp;&nbsp;&nbsp;&nbsp;&nbsp;"Zar?" zalaja ser Brajan Fic-Vilijem. "A šta to? Nemoj samo da sediš tuna i da sliniš!"
<BR>&nbsp;&nbsp;&nbsp;&nbsp;&nbsp;"Na putu 'amo nismo mogli da pratimo vreme", prošaptah ja. "Peščani satovi suviše su netačni, a otkad stigosmo na ovo đavolje mesto zaboravili smo čak i da ih okrećemo. Koliko je ovde dug dan? Koliko je sada sati na našoj Zemlji?"
<BR>&nbsp;&nbsp;&nbsp;&nbsp;&nbsp;Svi stadoše uzdisati i pogledati jedan drugog izbečenih očiju.
<BR>&nbsp;&nbsp;&nbsp;&nbsp;&nbsp;"Kada je nedelja?" povikah. "Recite mi datum Božića? Kako ćemo znati kad je uskršnji post, kad ova dva meseca ovde izvode ples zbunjivanja?"
<BR>&nbsp;&nbsp;&nbsp;&nbsp;&nbsp;Tomas Balard zagnjuri lice u šake. "Upropašćeni smo!"
<BR>&nbsp;&nbsp;&nbsp;&nbsp;&nbsp;Ser Rodžer ustade. "Nismo!" dreknu on žučno. "Ja nisam sveštenik, pa čak ni nešto naročito pobožan. Ali, zar sam naš Gospod nije rekao da je sabat stvoren za čoveka a ne čovek za sabat?"
<BR>&nbsp;&nbsp;&nbsp;&nbsp;&nbsp;Otac Simon sumnjičavo ga je posmatrao. "Ja mogu da dam oprost pod posebnim okolnostima", složi se on, "ali nisam baš siguran dokle mogu da protegnem te moći."
<BR>&nbsp;&nbsp;&nbsp;&nbsp;&nbsp;"Meni se ovo ništa ne sviđa", promrmlja Balard. "Ja bi' rek'o da je ovo znak da nam je Bog okrenuo leđa, uskraćujući nam obavezno vreme za svetkovine i žrtve."
<BR>&nbsp;&nbsp;&nbsp;&nbsp;&nbsp;Ser Rodžer pocrvene. Stajao je još jedan tren, gledajući kako hrabrost curi iz ljudi kao vino iz polomljenog pehara. A onda se smiri, glasno se nasmeja i uzviknu:
<BR>&nbsp;&nbsp;&nbsp;&nbsp;&nbsp;"Zar naš Gospod nije zapovedio svojim sledbenicima da idu dokle god uzmognu, pronoseći Njegovu reč, a da će On uvek biti s njima? Ali, ne razbacujmo se navodima iz Svetog pisma. Možda nam ovi gresi i nisu tako teški. Pa, ako i jesu, čovek ni u tom slučaju ne bi trebalo da sebe samo osuđuje, već i da se trudi da se popravi. Ponudićemo vredne poklone za iskupljenje. A da bismo mogli da tako nešto učinimo... pa, zar nemamo pred sobom čitavo versgorško carstvo, da ga stišćemo da se otkupe sve dok im ne iskoče one njihove žute oči? To dokazuje da nam je sam Bog naložio da vodimo ovaj rat!" On poteže mač, zaslepljujuće blistav na dnevnoj svetlosti, i postavi ga ispred sebe, balčakom naviše. "Ovim, mojim viteškim pečatom i grbom, koji je takođe znak Krsta, zaklinjem se da ću voditi borbu u slavu Boga!"
<BR>&nbsp;&nbsp;&nbsp;&nbsp;&nbsp;On hitnu oružje, tako da se u vrelom vazduhu zavrtelo, svetlucajući, i ponovo ga uhvati i zamahnu tako da je zapištalo. "Boriću se ovim sečivom!"
<BR>&nbsp;&nbsp;&nbsp;&nbsp;&nbsp;Ljudi ga podržaše, ali ne s preteranim oduševljenjem. Samo je mrzovoljni Balard oklevao. Ser Rodžer se saže do tog svog zapovednika i ja začuh kako je prošištao: "Nepobitan dokaz moga razmišljanja je da ću svakoga ko se dalje bude sporio pretvoriti u meso za pse."
<BR>&nbsp;&nbsp;&nbsp;&nbsp;&nbsp;U stvari, osetio sam da je moj gospodar na svoj grubi način dosegao istinu. U slobodno vreme, da bih se uverio, prebaciću njegovu logiku u odgovarajući silogistički oblik; međutim, u međuvremenu, bio sam istinski obodren, a ni ostali bar nisu bili obeshrabreni.
<BR>&nbsp;&nbsp;&nbsp;&nbsp;&nbsp;Tada stražar dovede Branitara, koji je stajao i besno zurio u nas. "Dobar dan", blago mu se obrati ser Rodžer, mojim posrdstvom. "Želimo da ispitate zatvorenike i uputite nas kako da izučimo zaplenjene mašine."
<BR>&nbsp;&nbsp;&nbsp;&nbsp;&nbsp;Versgor se isprsi, ratnički ponosno. "Čuvajte dah", lanu on. "Pogubite me i svršite s tim. Jednom sam pogrešno ocenio vaše sposobnosti i to je mnogo mojih ljudi stajalo života. Neću ih i dalje izdavati."
<BR>&nbsp;&nbsp;&nbsp;&nbsp;&nbsp;Ser Rodžer klimnu glavom. "Očekivao sam takav odgovor", reče on. "Šta je sa Jednookim Hubertom?"
<BR>&nbsp;&nbsp;&nbsp;&nbsp;&nbsp;"Ovde sam, sire, ovde sam, evo dobrog starog Huberta". I baronov dželat dohrama, nameštajući svoju kukuljicu. Imao je sekiru zataknutu ispod jedne koščate ruke, a oko grbe bio mu je smotan konopac s omčom. "Samo sam lut'o naokolo, sire, i brao cveće za moje najmlađe unuče, sire. Znate je, ona devojčica sa zlatnim uvojcima, što voli krasuljke više od svega na svetu. Nad'o sam se da ću da joj nađem neki od ovi' paganski' cvetova koji bi mog'o da je podseti na naše drage linkolnšajrske krasuljke, pa da zajedno napravimo venac..."
<BR>&nbsp;&nbsp;&nbsp;&nbsp;&nbsp;"Imam pos'o za tebe", prekinu ga ser Rodžer.
<BR>&nbsp;&nbsp;&nbsp;&nbsp;&nbsp;"Ah, da, sire, da, da, biće." Jedno jedino starčevo sluzavo oko zatrepta pri tom; on obrisa ruke i zakikota se. "Ah, fala vam, sire! Nije da sam ja 'teo da se bunim, to ne liči na starog Huberta, a on zna di mu je mesto, on koji je služio čoveka i dečaka, i njegovog oca, i dedu pre njega, i bio dželat plemenitim Turnevilovim. Ne, sire, ja znam di mi je mesto i držim ga se, kako nalaže i Sveto pismo. Ali, tako mi Boga, zbog vas je jadni stari Hubert sve ove godine bio besposlen. A vaš otac, sire, ser Rejmond - zvali smo ga Rejmond Crvenoruki - e, to vam je bio čovek koji je cenio veštinu! Mada se sećam i njegovog oca, vašeg plemenitog dede, gospodaru moj, starog Nevila Rip-Talona, o čijoj pravdi se naširoko pričalo. U njegovo vreme, narod je znao svoje mesto i plemići su mogli da dobiju pristojnog slugu za pristojne pare, a ne k'o sad, kad ih pušćate s globom ili možda jednim danom u okovima. Ma, to je sramota..."
<BR>&nbsp;&nbsp;&nbsp;&nbsp;&nbsp;"Dosta", uzviknu ser Rodžer. "Ovaj plavoliki je tvrdoglav. Možeš li da ga urazumiš?"
<BR>&nbsp;&nbsp;&nbsp;&nbsp;&nbsp;"Možem, sire! Možem, možem, možem!" Hubert je sisao bezube desni uz čisto i jednostavno ushićenje, a potom stade obilaziti našeg ukočenog zarobljenika, proučavajući ga iz svih uglova. "E, pa, sire, ovo je druga stvar, ovo je k'o u dobrim starim danima, da, da, da. Neka nebesa blagoslove mog dobrog, dragog gospodara! Sad, naravno, pon'o sam samo malo opreme, par vijaka za palčeve, klješta, i tak'ih stvari, al' mi neće dugo trebati da sklepam lestve za mučenje. A možda možemo da nađemo i neki fin kotlić ulja. Uvek kažem, sire, da u hladne sumorne dane nema ničeg prijatnijeg od usijane posude za žeravicu i lepog, vrelog kotlića ulja. Mislim na svog dragog taticu i suze mi navru na oči, da, sire, tako je to. Da vidimo, da vidimo, tam-ti-tam- ti-tam." I on poče da konopcem premerava Branitara.
<BR>&nbsp;&nbsp;&nbsp;&nbsp;&nbsp;Versgor ustuknu. Ono malo engleskog što je natucao bilo mu je dovoljno da shvati tok razgovora. "Ne smete!" dreknu on. "Nijedan civilizovan narod nikada..."
<BR>&nbsp;&nbsp;&nbsp;&nbsp;&nbsp;"Sad da ti vidim ruku, ako nemaš ništa protim." Hubert izvuče vijak za palčeve iz vrećice i stavi ga pored plavih prstiju. "Da, da, će da paše k'o saliveno." On potom otpakova i niz nožića. "Sumer is icumen in", stade on pevušiti, "thude sing cucu."
<BR>&nbsp;&nbsp;&nbsp;&nbsp;&nbsp;Branitar proguta knedlu. "Ali, vi niste civilizovani", primeti on slabašnim glasom. "Dobro, uradiću to, prokleti bili", dodade on jedva suzdržavajući bes i režeći. "čoporu zveri! Kada vas moji ljudi razbiju, doći će red i na mene!"
<BR>&nbsp;&nbsp;&nbsp;&nbsp;&nbsp;"Spremni smo i na to", dobacih mu.
<BR>&nbsp;&nbsp;&nbsp;&nbsp;&nbsp;Ser Rodžer je blistao. Ali, iznenada, lice mu se opet snuždi. Stari, gluvi dželat još je petljao oko svoje opreme. "Brate Parvuse", reče moj gospodar, "hoćeš li... možeš li... da preneseš zarobljenikovu odluku Hubertu? Priznajem da nemam srca da mu kažem da od svega neće biti ništa."
<BR>&nbsp;&nbsp;&nbsp;&nbsp;&nbsp;Utešio sam starog momka rečima da će Branitar, ako ga uhvatimo da laže, ili da na bilo koji način izvrdava da nam iskreno pomaže, biti kažnjen. Posle toga veselo je odskakutao da sagradi lestve za mučenje. Branitarevom čuvaru, opet, rekao sam da se pobrine da Versgor vidi rezutat Hubertovog rada.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
