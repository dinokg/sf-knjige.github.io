<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Naši ljudi dobro su iskoristili dugo jutro da se odmore. Do tada sam već bio naučio da gledam na versgorške satove, mada nisam bio potpuno siguran kako se njihove jedinice za vreme odnose prema zemaljskim satima. Tačno u podne uzjahao sam svog konja i našao se sa ser Rodžerom da bismo otišli na pregovore. Bio je sam.
<BR>&nbsp;&nbsp;&nbsp;&nbsp;&nbsp;"Mišljah da treba da se pokažemo", zamucao sam.
<BR>&nbsp;&nbsp;&nbsp;&nbsp;&nbsp;Lice mu je bilo drveno. "Više nema razloga za to", odvrati on kratko. "Ovaj susret mogao bi da pođe na gore po nas, ukoliko Huruga sazna za napad. Žao mi je što moram da te dovodim u opasnost."
<BR>&nbsp;&nbsp;&nbsp;&nbsp;&nbsp;I meni je bilo žao, ali nisam želeo da gubim vreme na samosažaljenje, vreme koje se moglo bolje iskoristiti na očitavanje molitvi.
<BR>&nbsp;&nbsp;&nbsp;&nbsp;&nbsp;Isti versgorški oficiri sačekali su nas ispod sedefastih zastora. Huruga je delovao iznenađeno kada smo stupili unutra. "Gde su vaši ostali pregovarači?" oštro upita on.
<BR>&nbsp;&nbsp;&nbsp;&nbsp;&nbsp;"Mole se", odvrati ser Rodžer, što je bilo prilično tačno.
<BR>&nbsp;&nbsp;&nbsp;&nbsp;&nbsp;"Opet ta reč", progunđa jedan od plavokožaca. "Šta ona znači?"
<BR>&nbsp;&nbsp;&nbsp;&nbsp;&nbsp;"Ovo." Prikazao sam to izgovorivši jednu Ave Maria i obeleživši je na brojanicama.
<BR>&nbsp;&nbsp;&nbsp;&nbsp;&nbsp;"Mislim da je to nekakva mašine za računanje", primeti jedan drugi Versgor. "A možda i nije tako primitivna kao što izgleda."
<BR>&nbsp;&nbsp;&nbsp;&nbsp;&nbsp;"Ali, šta ona to računa", prošapta treći, ušiju podignutih od nelagode.
<BR>&nbsp;&nbsp;&nbsp;&nbsp;&nbsp;Huruga je streljao pogledom. "Ovo je otišlo predaleko", procedi on. "Čitave noći ste tamo nešto radili. Ukoliko nameravate da izvedete neku smicalicu..."
<BR>&nbsp;&nbsp;&nbsp;&nbsp;&nbsp;"A zar i vi ne želite da nešto smislite?" prekinuh ga ja svojim najumilnijim hrišćanskim glasom.
<BR>&nbsp;&nbsp;&nbsp;&nbsp;&nbsp;Kao što sam se i nadao, ova drskost ga je uzdrmala. Seli smo.
<BR>&nbsp;&nbsp;&nbsp;&nbsp;&nbsp;Pošto se na trenutak premišljao, Huruga izjavi:
<BR>&nbsp;&nbsp;&nbsp;&nbsp;&nbsp;"O vašim zarobljenicima. Ja sam odgovoran za bezbednost stanovnika ove planete. Nikako ne mogu da pregovaram sa stvorenjima koja Versgore drže u zarobljeništvu. Prvi uslov za nastavak pregovora je njihovo trenutno puštanje."
<BR>&nbsp;&nbsp;&nbsp;&nbsp;&nbsp;"Šteta što onda ne možemo da pregovaramo", odvrati ser Rodžer, služeći se mnome kao posrednikom. "Zaista ne želim da vas uništim."
<BR>&nbsp;&nbsp;&nbsp;&nbsp;&nbsp;"Nećete napustiti ovo mesto dok mi ne predate svoje zatvorenike", nastavi Huruga. Ja naglo udahnuh, i on se hladno nasmeši. "Moji vojnici su spremni u slučaju da ste i vi doneli nešto ovako." Potom poseže u tuniku i izvuče ručnu pušku za izbacivanje kuglica. Ja pogledah u otvor cevi i progutah knedlu.
<BR>&nbsp;&nbsp;&nbsp;&nbsp;&nbsp;Ser Rodžer zevnu i stade glačati nokte na svilenom rukavu. "Šta je rekao?" upita me.
<BR>&nbsp;&nbsp;&nbsp;&nbsp;&nbsp;Ispričao sam mu. "Izdaja", zavapio sam. "Trebalo je da svi budemo nenaoružani."
<BR>&nbsp;&nbsp;&nbsp;&nbsp;&nbsp;"Jok, seti se da se ničim nismo zakleli. Ipak, reci njegovoj nečasti vojvodi Hurugi da sam ovo predvideo i da nosim sopstvenu zaštitu." Baron pritisnu ukrašeni pečatni prsten koji je nosio i stisnu pesnicu. "Sad sam je uključio. Ako se moja šaka iz nekog razloga raširi pre nego što je isključim, stena će se rasprsnuti sa dovoljno sile da nas sve pošalje da proletimo pored svetog Petra."
<BR>&nbsp;&nbsp;&nbsp;&nbsp;&nbsp;Kroz stisnute zube, izneo sam ovu laž. Huruga skoči na noge. "Je li to istina", zaurla on.
<BR>&nbsp;&nbsp;&nbsp;&nbsp;&nbsp;"J-j-jeste, stvarno", odgovorih ja. "Tako mi Muhameda."
<BR>&nbsp;&nbsp;&nbsp;&nbsp;&nbsp;Plavi oficiri se zbiše. Iz njihovih mahnitih šapata razabrao sam da su tako majušne bombe teorijski moguće, mada Versgori nisu poznavali nijednu rasu toliko veštu da ih naprave.
<BR>&nbsp;&nbsp;&nbsp;&nbsp;&nbsp;Mirnoća je najzad prevladala. "Dobro", reče Huruga, "izgleda da je nerešeno. Ja lično mislim da lažete, ali ne bih da rizikujem sopstveni život." On nabi malu pušku nazad pod tuniku. "Međutim, morate da shvatite da je ovo nemoguća situacija. Ako ne budem sam mogao da obezbedim oslobađanje ovih zatvorenika, moraću da čitavu stvar iznesem carstvu na Versgoriksanu."
<BR>&nbsp;&nbsp;&nbsp;&nbsp;&nbsp;"Ne morate toliko da žurite", dobaci mu ser Rodžer. "Brižljivo ćemo čuvati naše taoce. Možete da pošaljete vidare da se staraju o njihovom zdravlju. Da bismo bili sigurni, moramo da od vas zatražimo da predate svo vaše oružje, kao zalog dobre volje. Ali, zauzvrat, mi ćemo postaviti stražu protiv Saracena."
<BR>&nbsp;&nbsp;&nbsp;&nbsp;&nbsp;"Protiv čega?" Huruga nabra svoje koščato čelo.
<BR>&nbsp;&nbsp;&nbsp;&nbsp;&nbsp;"Saracena. Paganskih gusara. Niste se sreli s njima? Teško mi je da u to poverujem, jer se na daleko šire. Ma, upravo u ovom trenutku neki saracenski brod možda se spušta na vašu planetu, da pljačka i razara..."
<BR>&nbsp;&nbsp;&nbsp;&nbsp;&nbsp;Huruga se trže, pa potom povde jednog od oficira u stranu i nešto mu prošapta. Ovoga puta nisam mogao da čujem šta je rekao. Oficir pohita napolje.
<BR>&nbsp;&nbsp;&nbsp;&nbsp;&nbsp;"Kažite mi još nešto?" zatraži Huruga.
<BR>&nbsp;&nbsp;&nbsp;&nbsp;&nbsp;"Sa zadovoljstvom." Baron se zavali u stolici, prekrstivši noge. Nikad neću moći da postignem njegovu mirnoću. Koliko sam mogao da procenim, čamac ser Ovena morao je do tada već da stigne u Stularaks; jer, prisetite se koliko je ovaj razgovor morao da sporije traje nego što sam to napisao, uz sve to prevođenje, stanke da bi se objasnila neka neshvaćena reč, potragama za rečitijim izrazom.
<BR>&nbsp;&nbsp;&nbsp;&nbsp;&nbsp;Pa ipak, ser Rodžer poče da ispreda svoju priču kao da je večnost pred njim. Objasnio je da smo mi Englezi tako divljački napali Versgore, jer nas je njihov neizazvani napad naveo na pomisao da su u pitanju novi saveznici Saracena. Sada, kada smo shvatili da nije tako, moguće je da Engleska i Versgoriksan postignu sporazum, savezništvo protiv zajedničke pretnje...
<BR>&nbsp;&nbsp;&nbsp;&nbsp;&nbsp;Plavi oficir ulete unutra. Kroz zastor na vratima video sam da vojska u tuđinskom logoru žuri na svoja mesta, i urlik probuđenih mašina dopre mi do ušiju.
<BR>&nbsp;&nbsp;&nbsp;&nbsp;&nbsp;"Dakle?" lanu Huruga na svog potčinjenog.
<BR>&nbsp;&nbsp;&nbsp;&nbsp;&nbsp;"Izveštaji... dalekogovornik... okolni domovi videli su žarki bljesak... Stularaks je gotov... mora da je bila granata superbaruta..." S mukom je to izgovarao između dahtaja.
<BR>&nbsp;&nbsp;&nbsp;&nbsp;&nbsp;Ser Rodžer izmeni poglede sa mnom dok sam prevodio. Stularaks je gotov? Potpuno uništen?
<BR>&nbsp;&nbsp;&nbsp;&nbsp;&nbsp;Nas cilj bio je samo da opljačkamo još nešto oružja, posebno lako prenosivih za naše oklopnike. Ali, ako je sve nestalo u dimu...
<BR>&nbsp;&nbsp;&nbsp;&nbsp;&nbsp;Ser Rodžer obliza suve usne. "Brate Parvuse, reci im da mora da su sleteli Saraceni", naloži mi on.
<BR>&nbsp;&nbsp;&nbsp;&nbsp;&nbsp;Huruga mi, međutim, ne pruži za to priliku. Grudi koja su podrhtavala od gneva, jantarnih očiju koje su postale krvavocrvene, stajao je i tresao se; a onda ponovo izvadi ručnu pušku i vrisnu:
<BR>&nbsp;&nbsp;&nbsp;&nbsp;&nbsp;"Dosta je ove farse! Ko je još sa vama? Koliko još imate svemirskih brodova?"
<BR>&nbsp;&nbsp;&nbsp;&nbsp;&nbsp;Ser Rodžer poče da ustaje, sve dok se nije nadvio nad zdepastog Versgora, kao hrast na žegi. Iskezivši se, on značajno dotače svoj pečatnjak i reče:
<BR>&nbsp;&nbsp;&nbsp;&nbsp;&nbsp;"E pa, sad, valjda ne očekujete da vam to otkrijem. Možda bi bilo najbolje da se vratim u svoj logor, dok se vaše strasti ne stišaju."
<BR>&nbsp;&nbsp;&nbsp;&nbsp;&nbsp;Svojim mucavim rečima nisam mogao tako glatko da to prenesem, i Huruga zareža:
<BR>&nbsp;&nbsp;&nbsp;&nbsp;&nbsp;"O, ne! Ne mrdate vi odavde!"
<BR>&nbsp;&nbsp;&nbsp;&nbsp;&nbsp;"Odoh ja." Ser Rodžer protrese svoju kratko podšišanu glavu. "Slučajno, ako se iz nekog razloga ne vratim, moji ljudi imaju naređenje da pobiju sve zatvorenike."
<BR>&nbsp;&nbsp;&nbsp;&nbsp;&nbsp;Huruga me sasluša do kraja, i sa samosavlađivanjem koje na mene ostavi dubok utisak, on odvrati:
<BR>&nbsp;&nbsp;&nbsp;&nbsp;&nbsp;"Idite, onda. Ali, kada se vratite, napašćemo vas. Ne nameravam da budem uhvaćen između vašeg logora na tlu i vaših prijatelja na nebu."
<BR>&nbsp;&nbsp;&nbsp;&nbsp;&nbsp;"Taoci", podseti ga ser Rodžer.
<BR>&nbsp;&nbsp;&nbsp;&nbsp;&nbsp;"Napašćemo", tvrdokorno ponovi Huruga. "Biće to isključivo sa zemaljskim snagama - delimično da bismo poštedeli te iste zatvorenike, a delimično, naravno, jer svi svemirski brodovi i vazdušne lađe moraju da uzlete i potraže te napadače na Stularaks. Takođe ćemo se uzdržati od korišćenja oružja velike razorne moći, da ne ubijemo zarobljenike. Ali..." On tresnu rukom po stolu. "Osim ako vaša oružja nisu daleko bolja nego što mislim, nadvladaćemo vas pukom brojčanom nadmoći, ako ništa drugo. Ne verujem da imate i jedna oklopna kola; samo nekoliko lakih, za prevoz, kojih ste se dočepali u Ganturatu. I imajte na umu: posle bitke, oni vaši koji je prežive postaće naši zarobljenici. Ako naudite ijednom jedinom Versgoru koga držite, vaši ljudi umreće sporo, veoma sporo. Ako vas lično uhvatim živog, ser Rođeru od Turnevila, posmatraćete kako svi umiru pre nego što vam se i samom to dogodi."
<BR>&nbsp;&nbsp;&nbsp;&nbsp;&nbsp;Baron me je slušao kako mu ovo prevodim. Usne su mu bile blede na suncem opaljenom licu. "E pa, brate Parvuse", reče on prilično slabašnim glasom, "nije sve ispalo onako kako sam se nadao - iako, možda, ni tako loše kako sam se plašio. Reci mu da će, ako nas zaista pusti da se bezbedno vratimo, i svoj napad izvede samo sa zemaljskim snagama, i izbegne korišćenje razornih oružja, naši zarobljenici biti bezbedni od svega osim od njihove sopstvene vatre."
<BR>&nbsp;&nbsp;&nbsp;&nbsp;&nbsp;Potom je cinično dodao:
<BR>&nbsp;&nbsp;&nbsp;&nbsp;&nbsp;"Mislim da ni u kom slučaju ne bih mogao da zakoljem bespomoćne zarobljenike. Ali, nemoj mu to reći."
<BR>&nbsp;&nbsp;&nbsp;&nbsp;&nbsp;Kada sam mu preneo poruku, Huruga samo trgnu glavom - leden gest. Nas dvojica se udaljismo, pa se bacismo u sedla i okrenusmo. Konje smo terali da idu hodom, da produžimo primirje i osetimo sunce na licu.
<BR>&nbsp;&nbsp;&nbsp;&nbsp;&nbsp;"Šta li se dogodilo kod tog zamka Stularaks, sire?" prošaptao sam posle nekog vremena.
<BR>&nbsp;&nbsp;&nbsp;&nbsp;&nbsp;"Ne znam", odgovori ser Rodžer. "Ali, primiću rizik da su plavoliki govorili istinu - u šta, inače, ne verujem - kada su rekli da samo jedna od onih njihovih najmoćnijih granata može da zbriše čitavo logorište. Znači da više nema oružja za koje smo se nadali da ćemo ga ukrasti. Mogu samo da se molim da naši jadni napadači nisu i sami bili zahvaćeni praskom. Sad nam samo preostaje da se odbranimo."
<BR>&nbsp;&nbsp;&nbsp;&nbsp;&nbsp;On podiže glavu na kojoj je stajala perjanica. "A Englezi su se uvek najbolje borili kada su bili priterani uza zid."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
