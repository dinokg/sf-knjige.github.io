<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>17.
<P>&nbsp;&nbsp;&nbsp;&nbsp;&nbsp;Lenijer je držao onaj papir u džepu u šatlu i na LOT-u strahujući od trenutka kada će morati da sazna, a potom i da preduzme određene korake protiv nekog svog kolege, možda i prijatelja. LOT je pristao na Kamen i on se iskrcao. Najpre je podneo kratak izveštaj Roberti Pikni poručivši preko nje Kirhneru da spoljašnje mere bezbednosti na Kamenu treba da budu posebno strogo kontrolisane.
<BR>&nbsp;&nbsp;&nbsp;&nbsp;&nbsp;A što se tiče unutrašnje bezbednosti...
<BR>&nbsp;&nbsp;&nbsp;&nbsp;&nbsp;To zapravo nije trebalo da bude njegov posao. Da li je Gerhard već dobio informaciju koja je njega, Lenijera iščekivala u savijenom papiru? Kako je Hofmanova došla do tog imena i zbog čega mu ga je dala?
<BR>&nbsp;&nbsp;&nbsp;&nbsp;&nbsp;Primio je izveštaj od vođa različitih timova, preko glasnika koji je nosio jednu ploču. Lebdeo je u malom predvorju odmah do platforme, obmotan mrežom cilindričnih omči, koja je služila kao dekontaminacioni bunker za radnike na samoj osi. Čitao je izveštaje i pamtio ih, shvativši u času da je samo odlagao neizbežno.
<BR>&nbsp;&nbsp;&nbsp;&nbsp;&nbsp;Ulazeći u nulti lift, u pratnji jednog marinca krutog držanja, izvadio je papirić iz džepa i razmotao ga.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Želela bih da kamionom odem do drugog kruga izvora što je pre moguće", reče Patricija. Takahaši je držao razgrnut zastor na otvoru šatora dok je ona ulazila. Karolsonova i Ferlijeva dremale su u jednom uglu središnje prostorije; Vu i Čangova radili su na pločama i procesorima u drugoj. Takahaši krenu unutra za njom.
<BR>&nbsp;&nbsp;&nbsp;&nbsp;&nbsp;"Da li samo u mašti", upita on. Karolsonova i Ferlijeva istovremeno se prenuše i žmirkajući otvoriše oči da vide ko je to izazvao ovoliku galamu.
<BR>&nbsp;&nbsp;&nbsp;&nbsp;&nbsp;"Moram proveriti tačke prostora-vremema", reče Patricija. Lice joj je bilo usukano, a ispod očiju su se primećivale ljubičaste mrlje umora. "Zatražila sam pomoć od gospodina Hajnemana. Na avionu se nalazi pokazivač pravca skretanja, a mi možemo da primamo taj signal uz pomoć određene opreme službe bezbednosti. Signal ćemo potom uneti u analizator frekvencije i utvrđivati da li se krećemo brže ili sporije u vremenu, poredeći naše merne instrumente s podacima dobijenim iz aviona koji će leteti iznad naših glava."
<BR>&nbsp;&nbsp;&nbsp;&nbsp;&nbsp;"Da li si došla do nekih zaključaka?" upita Karolsonova, uspravljajući se na ležaljci.
<BR>&nbsp;&nbsp;&nbsp;&nbsp;&nbsp;"Mislim da jesam", reče Patricija. "Ali ništa nije konačno sigurno bez provere. Imam neka nagađanja, ukoliko se ona potvrde moći ću da izgradim hipotezu."
<BR>&nbsp;&nbsp;&nbsp;&nbsp;&nbsp;"Hoćete li nam reći nešto o tim nagađanjima?" upita Takahaši sedajući pored Karolsonove na ležaljku.
<BR>&nbsp;&nbsp;&nbsp;&nbsp;&nbsp;Patricija slegnu ramenima. "U redu. Moguće je da je hodnik sa ulegnućima. Svako ulegnuće je jedna fluktuacija u prostoru-vremenu hodnika, koja označava potencijalni ulaz u neki drugi univerzum. Ta ulegnuća trebalo bi da odražavaju sićušne promene u geometrijskim konstantama kakva je pi; možda i u fizičkim konstantama. Gde god postoji jedno ulegnuće - ili mogućnost za ulegnuće - možda ćemo otkriti fluktuacije vremena."
<BR>&nbsp;&nbsp;&nbsp;&nbsp;&nbsp;"Da li bi to trebalo da znači da je hodnik pun takvih potencijalnih izvora?"
<BR>&nbsp;&nbsp;&nbsp;&nbsp;&nbsp;"Mislim da je tako. Odabrano je samo nekoliko i podešeno kao što smo videli." Podigla je pogled prema vrhu šatora nastojeći da pronađe način da objasni ono što je videla u mislima. "Ulegnuća su upravljena jedna prema drugima. Moguć je njihov neograničen broj. A izvor koji se otvara u ulegnuću potencijalan ili već podešen - možda vodi do jednog drugog univerzuma."
<BR>&nbsp;&nbsp;&nbsp;&nbsp;&nbsp;Takahaši zavrte glavom. "Ovo zaista postaje previše fantastično."
<BR>&nbsp;&nbsp;&nbsp;&nbsp;&nbsp;"Da", reče Patricija. "Ako se ne ljutite, uzdržala bih se od daljih objašnjenja dok se Geri ne vrati."
<BR>&nbsp;&nbsp;&nbsp;&nbsp;&nbsp;"Očekujemo ga svaki čas. Ušao je u otvor bušotine pre nekoliko sati", reče Karolsonova. Pljesnula se po kolenu i ustala. "To me je podsetilo na nešto. Sutra se priređuje igranka u prvoj komori. Svi smo pozvani. Nije zamišljena kao dobrodošlica Geriju ali će poslužiti toj svrsi. Ne bi bilo loše da malo doteramo frizure."
<BR>&nbsp;&nbsp;&nbsp;&nbsp;&nbsp;"Ja sam dobar igrač", reče Vu. "Fokstrot, tvist, svim."
<BR>&nbsp;&nbsp;&nbsp;&nbsp;&nbsp;"Slušajte ga samo! Misliš li da smo trideset godina iza svog vremena", reče Čangova.
<BR>&nbsp;&nbsp;&nbsp;&nbsp;&nbsp;"Četrdeset", ispravi je Vu.
<BR>&nbsp;&nbsp;&nbsp;&nbsp;&nbsp;"A ako uspemo da izvučemo Hajnemana iz njegove igračke", dodade Karolsonova, "naučiću tu staru kosku nekolikim vrućim koracima."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Lenijer je spustio papir na svoj sto u kancelariji kompleksa naučnog tima i pružio ruku prema dugmetu za komunikacionu liniju. Oklevao je nekoliko trenutaka pre no što ga je pritisnuo.
<BR>&nbsp;&nbsp;&nbsp;&nbsp;&nbsp;Učinilo mu se da je shvatio zbog čega mu je Hofmanova dala ono ime. "En", reče on. "Želim da Rupert Takahaši dođe u kompleks što je pre moguće."
<BR>&nbsp;&nbsp;&nbsp;&nbsp;&nbsp;Nadao se da čini ono što mu je Hofmanova nagovestila da treba da učini: da skine upaljač sa bombe u koju se Kamen pretvarao...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Razvodnik Tomas Oldfild, star dvadeset četiri godine, proveo je poslednjih šest meseci na Kamenu, verujući da živi najuzbudljivije razdoblje svoga života, iako, istini za volju i nije bilo puno uzbuđenja. Najveći deo vremena provodio je na stražarskoj dužnosti u drugoj komori, na mestu neposredno izvan tunela koji je vodio u prvu komoru. Probdeo je mnoge sate naizmenično motreći na drum, nulti most i obližnji grad, ispitujući pogledom udaljeni savijutak suprotne strane. Obično se nalazio u društvu bar još jednog kolege, ali danas je njegovoj ekipi dodeljen specijalan zadatak - da prati jednog naučnika na putu od podzemnog terminala u gradu do prve komore, tako da je on ostao sam. Nije očekivao nikakve teškoće. U toku vremena koje je proveo na Kamenu ništa se nepoželjno nije dogodilo. Nikada nije video nijednog budžuma.
<BR>&nbsp;&nbsp;&nbsp;&nbsp;&nbsp;Nije verovao da tako nešto postoji.
<BR>&nbsp;&nbsp;&nbsp;&nbsp;&nbsp;Oldfild je zviždukao izlazeći iz svoje kabine i gledajući niz most. Pust. "Lep dan, redove", reče on odsečno i ceremonijalno salutirajući. "Da, gospodine. Lep dan, gospodine. Uvek jedan te isti lep dan."
<BR>&nbsp;&nbsp;&nbsp;&nbsp;&nbsp;Pitao se nije li u tehničkom pogledu sve ovo bio jedan te isti dan otkad je stigao ovamo. Jedan dug razvučen dan bez noći. Vreme bi se katkad menjalo - kiša, ponekad i magla sa reke. Da li je to samo služilo razgraničavanju vremena?
<BR>&nbsp;&nbsp;&nbsp;&nbsp;&nbsp;Osmotrio je svoju jabuku i isprobao je iza kabine, na jednom cementnom bloku uz koji su bile prislonjene kutije s aluminijumskom folijom, ambalaža za hranu. Svaki nevidljivi zub svetlosti razneo je po jednu kutiju pored tog bloka. Kada se zadovoljio, vratio je izbušene kutije na pređašnje mesto kako bi sledeća smena mogla da proveri svoje oružje. Ovo je vremenom postao pravi obred.
<BR>&nbsp;&nbsp;&nbsp;&nbsp;&nbsp;Zaobišao je kabinu i kada je stigao do vrata zastao je i okrenuo se.
<BR>&nbsp;&nbsp;&nbsp;&nbsp;&nbsp;Nije umeo da opiše ono što je video.
<BR>&nbsp;&nbsp;&nbsp;&nbsp;&nbsp;Ni u jednom trenutku nije čak ni pomislio da se posluži jabukom. Mislio je samo na izveštaj, kao i o tome kako će verovatno napraviti budalu od sebe.
<BR>&nbsp;&nbsp;&nbsp;&nbsp;&nbsp;To je bilo visoko oko dva metra i dvadeset centimetara, mršavo sa uzanom glavom nalik na dasku gledanu iz profila i sa dva iskolačena oka koja su ga, bez treptanja mirno posmatrala. Njegove dve ruke pružale su se iz torza, iz tačke koja se nalazila znatno niže od mesta na kome je trebalo da budu ramena, i bile su prekrivene nečim što je izgledalo slično foliji na kutijama od ambalaže. Noge su bile kratke i na izgled veoma snažne. Koža mu je bila glatka i odbijala je svetlost. Nije bila sjajna ili sluzava, već uglačana poput starog drveta.
<BR>&nbsp;&nbsp;&nbsp;&nbsp;&nbsp;To je potvrdilo svoje prisustvo jednim učtivim naklonom.
<BR>&nbsp;&nbsp;&nbsp;&nbsp;&nbsp;Uzvratio je na isti način, a onda je pod pritiskom sve svoje dosadašnje obuke uzdigao jabuku i rekao: "Identifikujte se."
<BR>&nbsp;&nbsp;&nbsp;&nbsp;&nbsp;Ali, do tog časa, to je nestalo.
<BR>&nbsp;&nbsp;&nbsp;&nbsp;&nbsp;Oldfild je imao utisak da je to ušlo u tunel, no nije mogao da bude siguran.
<BR>&nbsp;&nbsp;&nbsp;&nbsp;&nbsp;Lice mu se zajapurilo od besa i osećaja nemoći. Imao je svoju priliku. Video je budžuma, a nije ga prosvirao kako bi i drugi mogli da ga vide. Poveo se za primerom svih onih koji su tvrdili - službeno ili neslužbeno - da su videli tako nešto.
<BR>&nbsp;&nbsp;&nbsp;&nbsp;&nbsp;Oldfild je uvek mislio da je sazdan od čvrstog materijala. Lupio je pesnicom po kabini i srdito pritisnuo dugme za slučaj opasnosti na komunikacionim uređajima.
</TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
