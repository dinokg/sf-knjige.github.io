<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>44.
<P>&nbsp;&nbsp;&nbsp;&nbsp;&nbsp;Lenijer je ležao na kauču, držeći u ruci otisak afričke tapiserije. Zurio je u bezobličnu tavanicu krem boje, tobože se odmarajući. Znao je toliko koliko je video i veoma malo preko toga.
<BR>&nbsp;&nbsp;&nbsp;&nbsp;&nbsp;Njihove odaje behu smeštene u spoljašnjim pojasevima rotirajućeg cilindričhog okruga zvanog Osni Nader; pet apartmana duž jednog hodnika, svaki sa spavaćom sobom, kupatilom i dnevnom sobom. Na kraju hodnika nalazili su se zajednička trpezarija i veliki kružni salon. Centrifugalna sila na ovom nivou okruga bila je tek nešto veća nego na dnu komora Kamena. Sve odaje bile su zatvorene i bez pravih prozora premda su iluzionistički prozori sa idiličnim zemaljskim scenama u apartmanima i salonu stvarali utisak prostornosti koji se teško mogao poreći.
<BR>&nbsp;&nbsp;&nbsp;&nbsp;&nbsp;Neko se pošteno namučio da ovaj smeštaj učini prijatnim i bliskim. Koliko je Lenijer uspeo da razume iz čitave ove gužve, oni su bili veoma važne osobe. Da li su bili zatočenici ili štovani gosti - to se u ovom času nije moglo zaključiti.
<BR>&nbsp;&nbsp;&nbsp;&nbsp;&nbsp;Okrenuo je glavu na jednu stranu i ispružio ruku prema gomili magazina na stočiću za kafu pored kreveta, uzeo jedan primerak Sterna i površno ga prelistao ni ne gledajući stranice. Oči su mu nastavile da pretražuju apartman, prijanjajući uz male pojedinosti - umetničku staklenu vezu u jednom ćošku plakara, koja je bila obojena u crveno i purpurno i optočena zlatastim nitima; tkaninu kauča veoma prijatnu na dodir; knjige koje su se nizale na polici; memorijske kocke naslagane na crnoj drvenoj polici.
<BR>&nbsp;&nbsp;&nbsp;&nbsp;&nbsp;Taman se spremao da odloži magazin na sto za kafu, s policom od matiranog stakla, kada mu prođe kroz glavu da nije pogledao datum izdanja. 4. mart 2004. godine. Više od godinu dana star. Gde li su ga nabavili?
<BR>&nbsp;&nbsp;&nbsp;&nbsp;&nbsp;Kao i sve druge predmete u apartmanima?
<BR>&nbsp;&nbsp;&nbsp;&nbsp;&nbsp;"Smem li da uđem?" upita Patricija. Vrata apartmana postadoše prozirna i on je vide kako stoji u hodniku. Sudeći prema njenom držanju nije mogla da vidi unutra.
<BR>&nbsp;&nbsp;&nbsp;&nbsp;&nbsp;"Da", reče on. "Molim te uđi."
<BR>&nbsp;&nbsp;&nbsp;&nbsp;&nbsp;I dalje je stajala napolju. "Geri, jesi li tu?"
<BR>&nbsp;&nbsp;&nbsp;&nbsp;&nbsp;Ovo ga je za trenutak zbunilo. Nije ga čula. Simboli se pojaviše u vazduhu s jedne strane vrata.
<BR>&nbsp;&nbsp;&nbsp;&nbsp;&nbsp;Smenjivali su se u brzom treptanju. Bila su to prava mala čuda kaligrafije - crteži, kako ih je Patricija nazvala. Posredi su bili iskazi sastavljeni od pojedinačnih ikoničkih znakova. Budući da se ništa nije dogodilo, on priđe vratima i sobni glas, bespolan i melodičan upita: "Imate posetioca, gospodine Lenijer. Da li želite da Patricija Luis Vaskez uđe?"
<BR>&nbsp;&nbsp;&nbsp;&nbsp;&nbsp;"Da, molim vas, pustite je unutra", reče on. Vrata ponovo postadoše neprozirna, a zatim skliznuše u stranu i otvoriše se.
<BR>&nbsp;&nbsp;&nbsp;&nbsp;&nbsp;"Zdravo", reče ona. "Treba da se svi sastanemo kroz pola sata zajedno sa ženom koja je bila u hangaru. Olmi veli da je ona naš 'zastupnik'. Mislila sam da je najbolje da najpre sa tobom razmotrim neke stvari."
<BR>&nbsp;&nbsp;&nbsp;&nbsp;&nbsp;"Valjana zamisao", reče on. "Sedi."
<BR>&nbsp;&nbsp;&nbsp;&nbsp;&nbsp;On se smestio na jednu udobnu kožom tapaciranu stolicu a Patricija sede na kauč. Sklopila je ruke u krilu i prikovala pogled za njega, napućivši malko usne kao da suspreže osmeh.
<BR>&nbsp;&nbsp;&nbsp;&nbsp;&nbsp;"Šta se, do đavola, dogodilo s tobom?" upita Lenijer.
<BR>&nbsp;&nbsp;&nbsp;&nbsp;&nbsp;"Zar to nije očigledno? Bila sam kidnapovana. Mislim da smo tada bili napadnuti ili slično tome. Ponašala sam se kao luda. Možda baš kao sasvim luda. Ukrcala sam se na voz za treću komoru i Olmi me je tamo pronašao. Sa njim je bio i jedan Frant - biće koje ne pripada ljudskoj rasi."
<BR>&nbsp;&nbsp;&nbsp;&nbsp;&nbsp;"Ko je Olmi?"
<BR>&nbsp;&nbsp;&nbsp;&nbsp;&nbsp;"Sreo si ga - onaj koji nas je doveo ovamo i pobrinuo se da nam se u međuvremenu obezbedi smeštaj."
<BR>&nbsp;&nbsp;&nbsp;&nbsp;&nbsp;"Da, sreo sam ga ali ko je on, koji mu je čin i koliko je značajan?"
<BR>&nbsp;&nbsp;&nbsp;&nbsp;&nbsp;"On je neka vrsta agenta. Obavlja posao za Neksus - glavno vladajuće telo Heksamona. U poslednjih par dana, to jest otkako sam došla ovamo bio mi je učitelj. Jesmo li bili napadnuti?"
<BR>&nbsp;&nbsp;&nbsp;&nbsp;&nbsp;"Da", reče Lenijer. "Rusi." Ispričao joj je šta se dogodilo, a ona je pomno slušala.
<BR>&nbsp;&nbsp;&nbsp;&nbsp;&nbsp;"Mislim da je to jedan od razloga zbog kojih me je Olmi uklonio iz komora", reče ona. "Pomislio je da bih se mogla naći u opasnosti. Još nisam sigurna zbog čega su baš mene izabrali ali..." Slegnula je ramenima. "Ponešto nagađam. Već su me podvrgli testovima. I vas će testirati. Dijagnostički, psihološki, i drugo - sve za nekoliko minuta. To ne boli. Oni su stvarno zainteresovani za naša tela. Mi smo za njih istorijski kurioziteti."
<BR>&nbsp;&nbsp;&nbsp;&nbsp;&nbsp;"Kladim se da je tako. U svakom slučaju kada sam čuo da si kidnapovana, umalo nisam otkačio. Džudit Hofman je uspela da se prebaci na Kamen iz stanice broj šesnaest..."
<BR>&nbsp;&nbsp;&nbsp;&nbsp;&nbsp;"Kakva sreća!" uskliknu Patricija. "Da li je još neko bio sa njom?"
<BR>&nbsp;&nbsp;&nbsp;&nbsp;&nbsp;"Jeste, ali niko nama znan."
<BR>&nbsp;&nbsp;&nbsp;&nbsp;&nbsp;Izraz radosti na Patricijinom licu malo se stvrdnu.
<BR>&nbsp;&nbsp;&nbsp;&nbsp;&nbsp;"Očigledno je zaključila da više ne mogu biti od naročite koristi tamo. Ti si, rekao bih, bila poslednja slamka."
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Hofmanova mi je naložila da se brinem o tebi. Nisam uspeo da sprečim ono što se dogodilo na Zemlji, a uz to sam izgubio i tebe. Teško podnosim poraz, Patricija." Protrljao je obraze i oči. "Poraz. Da. Pretpostavljam da bi se gubitak čitave Zemlje mogao nazvati porazom."
<BR>&nbsp;&nbsp;&nbsp;&nbsp;&nbsp;Patricija čvrsto steže ruke između kolena. "Nije izgubljena", promrmlja ona.
<BR>&nbsp;&nbsp;&nbsp;&nbsp;&nbsp;"I tako je Hofmanova odobrila ekspediciju koja je dobila zadatak da te pronađe."
<BR>&nbsp;&nbsp;&nbsp;&nbsp;&nbsp;"Lepo je što ste svi ovde - moji prijatelji, moji pomoćnici." U njenoj iznenadnoj veselosti nazirala se izvesna gorčina.
<BR>&nbsp;&nbsp;&nbsp;&nbsp;&nbsp;"Jesmo li ovde gosti ili nismo?" upita on.
<BR>&nbsp;&nbsp;&nbsp;&nbsp;&nbsp;"Oh, da. Oni vas nisu očekivali - iako je Olmi, čim je čuo, znao da to mora biti cevobob. Odmah su zatražili njegovo mišljenje s obzirom na činjenicu da je tek stigao iz hodnika."
<BR>&nbsp;&nbsp;&nbsp;&nbsp;&nbsp;"Jesu li oni znali šta se događa na Kamenu - šta smo mi radili tamo?"
<BR>&nbsp;&nbsp;&nbsp;&nbsp;&nbsp;"Da, pretpostavljam da su znali - Olmi im je svakako rekao."
<BR>&nbsp;&nbsp;&nbsp;&nbsp;&nbsp;"A planiraju li da učine nešto sa nama? Hoću da kažem, očigledno je da ih Kamen još zanima..."
<BR>&nbsp;&nbsp;&nbsp;&nbsp;&nbsp;"Nisam sigurna. Neke među njima zanima. Sve je to pomalo zbunjujuće a ja sam počela nešto više da saznajem tek u poslednjih par dana. Prema onome što mi Olmi veli sve to ima izrazito politički smisao."
<BR>&nbsp;&nbsp;&nbsp;&nbsp;&nbsp;"Oni su napredni, zar ne?" upita Lenijer.
<BR>&nbsp;&nbsp;&nbsp;&nbsp;&nbsp;"Oh, da, ali ne toliko da ne bismo mogli da razumemo puno stvari. Naše sobe, na primer, ne razlikuju se mnogo od onog apartmana u trećoj komori. Od onog koji mi je Tahagaši pokazao."
<BR>&nbsp;&nbsp;&nbsp;&nbsp;&nbsp;Lenijer nije spomenuo Tahagašijevo izdajstvo. Nije smatrao da je to neophodno u ovom trenutku.
<BR>&nbsp;&nbsp;&nbsp;&nbsp;&nbsp;"Sve dekoracije su iluzije", reče Patricija. "Postoji ucrtavač - jedna vrsta projektora - u svakoj sobi. On čini da naš um oseća i vidi ove postavke. Jedino poseduje osnovni oblik i funkciju, a sve ostalo je projektovano. Raspolažu ovom tehnologijom dugo vremena, vekovima. Navikli su se na nju baš kao i mi na elektricitet."
<BR>&nbsp;&nbsp;&nbsp;&nbsp;&nbsp;Lenijer ispruži ruku i dohvati primerak 'Šterna', a zatim izvuče 'Tajms' ispod njega. "Ovi magazini, ona vaza" - pokazao je na umetničko staklo - "jesu li to zapisi koji su negde uskladišteni a potom projektovani?"
<BR>&nbsp;&nbsp;&nbsp;&nbsp;&nbsp;"Pretpostavljam da mora tako biti."
<BR>&nbsp;&nbsp;&nbsp;&nbsp;&nbsp;"Da li nas sada posmatraju?"
<BR>&nbsp;&nbsp;&nbsp;&nbsp;&nbsp;"Ne. Barem su mi rekli tako. Privatnost se ovde veoma uvažava."
<BR>&nbsp;&nbsp;&nbsp;&nbsp;&nbsp;"Rekla si da možda znaš zbog čega su želeli upravo tebe."
<BR>&nbsp;&nbsp;&nbsp;&nbsp;&nbsp;"Pa... to je samo nagađanje. Izgleda da se Olmi brinuo da ne pronađem način kako da promenim mašineriju u šestoj komori."
<BR>&nbsp;&nbsp;&nbsp;&nbsp;&nbsp;"Ali on je želeo da budeš bezbedna."
<BR>&nbsp;&nbsp;&nbsp;&nbsp;&nbsp;"Izvan nevolja." Ustala je i klimnula glavom u pravcu dekoracija. "Da li ti se dopada ovo što su napravili?"
<BR>&nbsp;&nbsp;&nbsp;&nbsp;&nbsp;"Celovito je." Slegnuo je ramenima. "Udobno je."
<BR>&nbsp;&nbsp;&nbsp;&nbsp;&nbsp;"Vični su udešavanju dekora u skladu sa čovekovim ukusom. Moje odaje su, takođe, udobne. Nimalo nalik na moju kuću, ipak. Ja sam..."
<BR>&nbsp;&nbsp;&nbsp;&nbsp;&nbsp;Ona gorčina u njenoj veselosti postala je u času posve vidljiva; oči joj poprimiše tvrd i odlučan izraz. "Ne podnosim sve na najbolji način. Neki delovi u meni prilično su istumbani."
<BR>&nbsp;&nbsp;&nbsp;&nbsp;&nbsp;"To nije... neočekivano", reče Lenijer.
<BR>&nbsp;&nbsp;&nbsp;&nbsp;&nbsp;"Oni će pomoći", reče ona. "Oni će mi pomoći da se vratim kući. Oni to mogu, znaš. Još to ne znaju. Ali će saznati. Tako sam puno naučila otkako sam ovde. Hodnik je veoma zapleten." Splela je prste i zategla ruke. "Hajdemo da se pridružimo ostalima."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Olmi je stajao u središtu kružnog salona, a Suli Ram Kikura pored njega. Zvanično i naširoko upoznao ju je sa svakim od petoro pridošlica govoreći joj o dužnostima koje su vršili u Čičku. Lenijer je bio zapanjen videvši koliko je Olmi znao. Izgledalo je kao da je vodio dosijee o svakom od njih.
<BR>&nbsp;&nbsp;&nbsp;&nbsp;&nbsp;"A ovo je Ser Suli Ram Kikura, vaša zastupnica. Vaš dolazak u cevobobu bio je protivzakonit u velikoj meri, tako da vam se ona već našla na usluzi. Uspela je da se izbori za poništenje vašeg slučaja u sudu, obrazloživši da su u pitanju posebne okolnosti."
<BR>&nbsp;&nbsp;&nbsp;&nbsp;&nbsp;"Ali i zahvaljujući ugledu predsedavajućeg ministra" dodade ona. "Posredi je slučaj koji zastupnik, mog ranga ne bi mogao samostalno da razreši."
<BR>&nbsp;&nbsp;&nbsp;&nbsp;&nbsp;"Možda malo potcenjuje sebe", reče Olmi.
<BR>&nbsp;&nbsp;&nbsp;&nbsp;&nbsp;"A sada, pošto smo se upoznali, mislim da je najbolje da o svemu razgovaramo potpuno otvoreno", reče Ram Kikura. Olmi sede i prekrsti ruke. "Kao prvo, najveći broj građana i klijenata Osnog grada i zajednica duž Puta - ili hodnika kako ga vi nazivate - opšti međusobno uz pomoć crtanja." Dotakla je ogrlicu oko svog vrata i pogledala Hajnemana. Bleskovi svetlosti zaigraše mu pred očima. "Ja nosim lični ucrtavač. Kroz par dana i vi ćete ih dobiti. Neće biti bezuslovno nužno da naučite grafički govor ali vam on može biti od znatne koristi. Njegovo učenje ne bi trebalo da vam oduzme više od dva do tri dana. Koliko sam obaveštena, gospođica Vaskez već poseduje rudimentarno znanje crteža."
<BR>&nbsp;&nbsp;&nbsp;&nbsp;&nbsp;"Ljubazni ste", reče Patricija.
<BR>&nbsp;&nbsp;&nbsp;&nbsp;&nbsp;"Ja govorim američki engleski i to već godinama, jer sam ponosna na svoje poreklo koje je u Severnoj Americi, određenije u Sjedinjenim Američkim Državama ili još određenije u Kaliforniji.
<BR>&nbsp;&nbsp;&nbsp;&nbsp;&nbsp;Kada ste me prvi put videli možda ste zapazili da sam ucrtala zastavu SAD iznad levog ramena; to simbolizuje naš ponos. Posle Smrti smatralo se da je izražavanje pripadnosti bilo ruskom ili američkom nasleđu sramotan čin. Oni koji su to ipak činili bili su zakonski gonjeni. Amerikanci su čak i više gonjeni nego Rusi. Kada su Južnoamerikanci i Meksikanci zaposeli prostrana područja Severne Amerike, ljudi koji su se izjašnjavali kao građani Sjedinjenih Američkih Država su hapšeni. Tadašnji Naderiti nastojali su da stvore jedinstvenu svetsku vladu a vladala je velika ozlojeđenost prema bivšim super silama."
<BR>&nbsp;&nbsp;&nbsp;&nbsp;&nbsp;"Da li se to promenilo?" upita Hajneman.
<BR>&nbsp;&nbsp;&nbsp;&nbsp;&nbsp;Ram Kikura klimnu glavom. "Sjedinjene Države su nam podarile najveći deo naše kulture, temelje naših zakona i upravljanja. Mi za Ameriku osećamo ono što vi možda osećate za Rim ili Grčku. Građani koji su američkog porekla nemalo su ponosni na tu činjenicu. Ako bi vaše prisustvo postalo opšte poznato..."
<BR>&nbsp;&nbsp;&nbsp;&nbsp;&nbsp;Lenijer čvrsto stisnu jednu ruku, zabrinut zbog onoga što je neodređena tajnost podrazumevala.
<BR>&nbsp;&nbsp;&nbsp;&nbsp;&nbsp;"Bojim se da bih morala da se preobratim u pozorišnog agenta." Činilo se da njen osmeh izražava kako humor tako i poverenje. Stisak Lenijerove ruke popusti u izvesnoj meri.
<BR>&nbsp;&nbsp;&nbsp;&nbsp;&nbsp;Ferlijeva zavrte glavom. "Ja sam Kineskinja. Da li je to loše?"
<BR>&nbsp;&nbsp;&nbsp;&nbsp;&nbsp;Ram Kikura se osmehnu. "Ni najmanje. Osobe kineskog porekla čine najmanje trećinu Heksamona. Ima ih znatno više nego Amerikanaca."
<BR>&nbsp;&nbsp;&nbsp;&nbsp;&nbsp;"A sada nešto u vezi s vašim trenutnim položajem. Vaše prisustvo predstavlja tajnu Heksamona. Nećete imati nikakvih daljnjih dodira sa građanima Heksamona sve dok se ovo stanje ne promeni. Imaćete, ipak, sva prava koja pripadaju gostima Heksamona. Čak vam ni predsednik ne može ta prava oduzeti. Jedno od njih je pravo da imate zastupnika koji će štititi vaše interese i savetovati vas. Ukoliko bilo ko od ovde prisutnih ima nešto protiv toga da ja budem vaš zastupnik, neka mi smesta to da do znanja, i biće vam dodeljen drugi." Prešla je pogledom od lica do lica. Nije bilo nikakve primedbe; nije ih ni očekivala.
<BR>&nbsp;&nbsp;&nbsp;&nbsp;&nbsp;"Vaš status ovde je status potencijalnih nevinih klijenata. To znači da biste mogli biti od koristi Heksamonu, a takve usluge bi i vama pribavile koristi - možete ih nazvati naplatom - ali za sada nećete biti uznemiravani. Kao nevini, bićete proučavani - ukoliko nemate ništa protiv toga - a znanja koja proizađu iz takvih proučavanja biće u vaše ime uložena u određene banke informacija Heksamona. Ona će stajati na raspolaganju Neksusu i vladajućim telima Heksamona, slagali se vi sa tim ili ne."
<BR>&nbsp;&nbsp;&nbsp;&nbsp;&nbsp;"Imao bih nekoliko pitanja", reče Lenijer.
<BR>&nbsp;&nbsp;&nbsp;&nbsp;&nbsp;"Molim vas postavite ih."
<BR>&nbsp;&nbsp;&nbsp;&nbsp;&nbsp;"Šta je Heksamon... i Neksus?"
<BR>&nbsp;&nbsp;&nbsp;&nbsp;&nbsp;"Heksamon je celokupnost ljudskog građanstva. Možete to nazvati državom. Neksus je glavno zakonodavno telo ovog grada i Puta od Čička i zabranjene teritorije do oznake 2 X 10<SUP>9</SUP>. To je tačka koja obeležava milijarde Puta."
<BR>&nbsp;&nbsp;&nbsp;&nbsp;&nbsp;"Vi ste potomci Kamenjara - ljudi koji su živeli u Čičku", upita Karolsonova.
<BR>&nbsp;&nbsp;&nbsp;&nbsp;&nbsp;"Da", reče Ram Kikura.
<BR>&nbsp;&nbsp;&nbsp;&nbsp;&nbsp;"Izvinite," reče Hajneman. "Koliko ljudi živi ovde? Koliki je Osni grad?"
<BR>&nbsp;&nbsp;&nbsp;&nbsp;&nbsp;Ram Kikura se osmehnu i ucrta uputstva na praznom zidu. Nigde nije bilo ni traga od stubova sa podacima - njihove funkcije očito su bile integrisane u neupadljive sobne ucrtavače.
<BR>&nbsp;&nbsp;&nbsp;&nbsp;&nbsp;Odmah do nje pojavila se veoma jasna slika Osnog grada koji je polako rotirao. Hajneman se naže napred u svom sedištu napeto posmatrajući.
<BR>&nbsp;&nbsp;&nbsp;&nbsp;&nbsp;"Sto miliona ljudskih bića obitava u gradu i pored Puta. Deset miliona živi izvan grada, duž Puta uglavnom su posredi trgovci i koordinatori pet stotina sedamdeset i jednog aktivnog izvora. Devedeset miliona živi u Osnom gradu. Od toga, sedamdeset miliona nalazi se u Gradu memorije. Većina njih proživela je svoje dve, zakonom dozvoljene inkarnacije i povukla je svoja tela u mirovinu koja egzistiraju kao obrasci ličnosti u ambijentu Građa memorije. U izuzetnim slučajevima njima se mogu dodeliti nova tela, ali oni najčešće ostaju samo sadržaj Memorije. Nekih pet miliona izopačenih osoba oni koji su nedovršeni ili poremećeni na takav način da se ne mogu izlečiti čak i uz pomoć krajnjih terapeutskih metoda - drže se u stanju neaktivnosti."
<BR>&nbsp;&nbsp;&nbsp;&nbsp;&nbsp;"Ljudi, dakle, ne umiru?" upita Karolsonova.
<BR>&nbsp;&nbsp;&nbsp;&nbsp;&nbsp;"Pojmovi kao što su smrt i umiranje obično se odnose na gubitak korporealnog, a ne mentalnog stanja. Jednom rečju, ne, ili veoma retko", objasni Ram Kikura. "Svi smo mi opremljeni implantima." Dodirnula je jednu tačku iza uha a zatim je premestila prst do tačke iznad grebena nosa. "Oni doprinose našem rasuđivanju a ukoliko dođe do nekog udesa, zadržavaju zapis naših poslednjih iskustava i ličnosti. Taj implant gotovo je neuništiv. To je prva stvar koju spasavamo kod žrtve u nesrećnom slučaju. Svakih nekoliko dana iznova sređujemo zalihe u Gradu memorije na temelju zapisa ovih implanta. Na taj način jedna ličnost se može brzo rekonstruisati. Sve što moramo da učinimo jeste da utvrdimo konačno stanje i naselimo jedno novo telo tako da se vaskrsnuto biće praktično ne može razlikovati od originala."
<BR>&nbsp;&nbsp;&nbsp;&nbsp;&nbsp;Obrazrela se po sobi pripravna da odgovori na naredna pitanja. Više ih nije bilo; svi su utonuli u duboko razmišljanje.
<BR>&nbsp;&nbsp;&nbsp;&nbsp;&nbsp;"Upotrebiću Olmija kao primer", reče Ram Kikura. "Sa njegovim dopuštenjem..."
<BR>&nbsp;&nbsp;&nbsp;&nbsp;&nbsp;Olmi klimnu glavom.
<BR>&nbsp;&nbsp;&nbsp;&nbsp;&nbsp;"On predstavlja svojevrstan raritet, imajući u vidu njegovu starost i istoriju. Njegovo prvobitno telo rođeno je pre pet vekova. Prva smrt došla je kao posledica udesa. Razaranje nije bilo potpuno tako da je bio rekonstruisan. Budući da je smatran značajnim za Heksamon, a kako se bavio opasnim poslom, dozvoljene su mu tri inkarnacije umesto uobičajene dve. Njegovo sadašnje telo prilagođeno je specijalnom radu. Posredi je jedan popularan telesni tip koji je u potpunosti samostalan. Njegovi sistemi izlučivanja štetnih materija takođe su zatvoreni. Unutar želuca nalazi se mala zaliha energije; sve njegove izlučevine bivaju reprocesovane iznutra. Potrebno mu je samo jednom godišnje da zameni svoj energetski izvor i unese dopunske materijale. Vodu uzima svaka tri meseca."
<BR>&nbsp;&nbsp;&nbsp;&nbsp;&nbsp;"Jeste li vi ljudsko biće?" oštro upita Karolsonova Olmija.
<BR>&nbsp;&nbsp;&nbsp;&nbsp;&nbsp;"Jesam", reče Olmi. "Pretpostavljam da ste radoznali u pogledu moje seksualne pripadnosti?"
<BR>&nbsp;&nbsp;&nbsp;&nbsp;&nbsp;"Šta... Da, da budem iskrena", priznade Karolsonova. Hajneman zaškilji jednim okom i uzdiže obrvu nad drugim.
<BR>&nbsp;&nbsp;&nbsp;&nbsp;&nbsp;"U potpunosti pripadam muškom polu i po rođenju i po izboru, a moji polni organi su funkcionalni."
<BR>&nbsp;&nbsp;&nbsp;&nbsp;&nbsp;"Itekako", reče Run Kipura. "Ali prirođena polna određenost čak i kod onih koji su rođeni prirodnim putem nije nužno trajna."
<BR>&nbsp;&nbsp;&nbsp;&nbsp;&nbsp;"Hoćete da kažete da muškarac ne mora uvek da bude muškarac?" upita Ferlijeva.
<BR>&nbsp;&nbsp;&nbsp;&nbsp;&nbsp;"To važi i za ženu kao i za one koji su i jedno i drugo. Mnogi današnji neomorfi nemaju određenu polnu pripadnost."
<BR>&nbsp;&nbsp;&nbsp;&nbsp;&nbsp;"Spomenuli ste i one koji su rođeni prirodnim putem", reče Hajneman. "Imate bebe iz epruvete ili tome slično?"
<BR>&nbsp;&nbsp;&nbsp;&nbsp;&nbsp;"Rizikujući da vas šokiram - što je možda neizbežno - reći ću vam da se većina ljudi danas ne rađa od muškarca i žene. Njihove ličnosti stvaraju se od jednog ili više roditelja u procesu stapanja delimičnih ličnosti u Gradu memorije uz umetanje onog što mi nazivamo misterijom koja potiče barem od jedne individue, obično roditelja. Mlade ličnosti obrazuju se i proveravaju u gradu memorije i ako prođu određene testove 'sazrevanja', što će reći, zaslužuju svoju prvu inkarnaciju najčešće kao zreli, mladi, odrasli ljudi. Telo koje ličnost naseljava mogu odabrati roditelji ili sami pojedinci. Kada vremenom korporealni građanin iskoristi svoje dve inkarnacije, povlači se u grad memorije."
<BR>&nbsp;&nbsp;&nbsp;&nbsp;&nbsp;Karolsonova je zaustila da kaže nešto, predomislila se, a onda je ipak odlučila da progovori. "Jesu li ljudi bez tela - oni u kompjuterima - ljudska bića, da li su živi?" upitala je.
<BR>&nbsp;&nbsp;&nbsp;&nbsp;&nbsp;"Oni veruju da je tako", reče Ram Kikura. "Oni imaju određena prava, kao i određene dužnosti, iako u izvesnim slučajevima njihov glas u vladi manje vredi od glasa korporealnog građanina. Ali, ako smem da primetim, skrenuli smo s razgovora o predmetu od najneposrednijeg značaja..." Pokazala je prstom u pravcu rotirajuće slike grada.
<BR>&nbsp;&nbsp;&nbsp;&nbsp;&nbsp;"Ovo je mesto gde ćete vi ostati. Za sada nećete moći da se vratite u Čičak. Vaš dom će se nalaziti u ovom okviru, Osnom Naderu, gde su vam uslovi srazmerno poznati - dizajn, kultura, ljudi. U ovom okrugu naseljeni su ortodoksni Naderiti, iako verovatno nećete imati prilike da ih srećete još neko vreme.
<BR>&nbsp;&nbsp;&nbsp;&nbsp;&nbsp;Gospođica Vaskez je saopštila Ser Olmiju da su neki među vama upoznati sa osnovnim činjenicama naše istorije. Ako je tako, shvatićete da Naderiti ispoljavaju osobenu sklonost uslovima koji su maksimalno moguće slični onima na Zemlji. Ovaj odeljak sadrži brojna područja prirodne lepote - i dopustivi minimum iluzionih ambijenata oko javnih auto-puteva. Postoje još dva rotirajuća okruga - Osni Toro i Osni Euklid - smeštena iza Središnjeg grada. U Osnom Toru takođe žive Naderiti - oni sa slobodoumnijim uverenjima."
<BR>&nbsp;&nbsp;&nbsp;&nbsp;&nbsp;"Imam još par pitanja", reče Lenijer. "Kada ćemo moći da se vratimo među naše ljude?"
<BR>&nbsp;&nbsp;&nbsp;&nbsp;&nbsp;"Ne znam. Nije na nama da odlučujemo o tome."
<BR>&nbsp;&nbsp;&nbsp;&nbsp;&nbsp;"Možemo li da im uputimo poruku?"
<BR>&nbsp;&nbsp;&nbsp;&nbsp;&nbsp;"Ne", reče Olmi. "U tehničkom smislu, vaši ljudi su prekršioci."
<BR>&nbsp;&nbsp;&nbsp;&nbsp;&nbsp;"Nije li ova situacija pomalo neobična?" upita Lenijer. "Sada kada se Čičak vratio Zemlji..."
<BR>&nbsp;&nbsp;&nbsp;&nbsp;&nbsp;Beše očigledno da je ovo pitanje neugodno za Olmija. "Neobična. I veoma složena."
<BR>&nbsp;&nbsp;&nbsp;&nbsp;&nbsp;Patricija dotače Lenijerovu ruku i dade mu jedva primetan znak glavom: dosta za sada.
<BR>&nbsp;&nbsp;&nbsp;&nbsp;&nbsp;"Kada obedujete imaćete vremena da upoznate i naučite da koristite smeštajne uslove. Zatim možete da počinete. Sutra ujutro bićete probuđeni u vašim sobama. Molim vas da se sada vratite u njih."
<BR>&nbsp;&nbsp;&nbsp;&nbsp;&nbsp;Našavši se u hodniku, Patricija se primače Lenijeru. "Mi smo pioni", reče mu ona u pola glasa. "Izazvali smo uzbunu." Stavila je prst na usta i nestala u dovratku svoje sobe.
</TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
