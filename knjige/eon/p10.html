<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>9.
<P>&nbsp;&nbsp;&nbsp;&nbsp;&nbsp;Grad Ose premestio se milion kilometara niz hodnik od svog nastanka pre pet vekova. Olmi i Frant prešli su ovo rastojanje za manje od nedelju dana, upravljajući svoju letelicu duž glatke opružene spirale oko cevi sa plazmom.
<BR>&nbsp;&nbsp;&nbsp;&nbsp;&nbsp;U istoriji Čička i Puta niko nikada sa spoljne strane nije ušao u asteroid.
<BR>&nbsp;&nbsp;&nbsp;&nbsp;&nbsp;Olmi i Frant su dve nedelje nadgledali nove stanare Čička i saznali puno toga. Bila su to doista ljudska bića, a čak ni sam Korzenovski ne bi mogao da predvidi ono što je Olmi sada znao.
<BR>&nbsp;&nbsp;&nbsp;&nbsp;&nbsp;Ćičak je zatvorio pun krug. Gešeli su upozorili da bi moglo doći do izvesnih pomeranja ali niko nije ni slutio koja vrsta pomeranja bi mogla doći u obzir, odnosno s kakvim ishodima.
<BR>&nbsp;&nbsp;&nbsp;&nbsp;&nbsp;Obavivši svoje osnovne dužnosti za Neksus, Olmi je isključio registratore podataka i zadataka i vratio se u svoju staru kuću u trećoj komori. Cilindrična stambena zgrada u kojoj je živela njegova trijadska porodica i gde je on proveo dve godine detinjstva, stajala je tačno na rubu Čičkovog grada, udaljena manje od kilometra od severnog poklopca. Svojevremeno, ta zgrada bila je stanište za dvadeset hiljada ljudi, pretežno Gešela, tehničara i istraživača zaposlenih na projektu šeste komore. Ona je služila i kao privremeno utočište za stotine ortodoksnih Naderita, koje je Neksus izgnao iz Aleksandrije. Sada je, naravno, bila prazna; nije bilo znakova da su je novi žitelji asteroida uopšte posetili.
<BR>&nbsp;&nbsp;&nbsp;&nbsp;&nbsp;Olmi je prešao preko hola i stao pokraj prijemnog pulta spustivši jednu obrvu kao da je pometen. Okrenuo se ka širokom iluzionističkom prozoru i ugledao Franta u dvorištu: ovaj je strpljivo sedeo na praznom postolju svetlosne skulpture. Prozor je stvarao utisak da se Frant nalazi u nekoj raskošnoj zemaljskoj bašti ukrašenoj blistavim zalaskom sunca. Frantu bi se to svakako dopalo, pomisli Olmi.
<BR>&nbsp;&nbsp;&nbsp;&nbsp;&nbsp;Ucrtao je nekoliko simbola grafičkog govora na prijemnom pultu i dobio pouzdan odgovor; njegov bivši stan bio je blokiran kao i svi ostali u zgradi. Nijedan se nije mogao zaposesti, pa čak ni videti, sve dok se ne opozove postojeća zabrana.
<BR>&nbsp;&nbsp;&nbsp;&nbsp;&nbsp;Ove zapovesti bile su izdate nakon što su poslednje među porodicama Naderita bile iseljene iz gradova.
<BR>&nbsp;&nbsp;&nbsp;&nbsp;&nbsp;Samo su neke javne zgrade ostale otvorene, i to za poslednje naučnike koji su završavali proučavanje egzodusa. Ljudi sa Zemlje već su počeli da koriste pojedine od tih ustanova, pre svega biblioteku Čičkovog grada.
<BR>&nbsp;&nbsp;&nbsp;&nbsp;&nbsp;Ucrtao je šifrovanu ikonu Neksusa na prijemni pult i glasno izustio: "Imam ovlašćenje da privremeno opozovem zabranu."
<BR>&nbsp;&nbsp;&nbsp;&nbsp;&nbsp;"Ovlašćenje potvrdeno", odgovorio je pult.
<BR>&nbsp;&nbsp;&nbsp;&nbsp;&nbsp;"Otvorite i namestite jedinicu tri sedam devet sedam pet."
<BR>&nbsp;&nbsp;&nbsp;&nbsp;&nbsp;"Kakav dekor želite?"
<BR>&nbsp;&nbsp;&nbsp;&nbsp;&nbsp;"Onakav kakav je bio u vreme kada je u njoj prebivala porodica Olmi-Sekor-Lir-Trijada."
<BR>&nbsp;&nbsp;&nbsp;&nbsp;&nbsp;"Vi ste od te porodice."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Pretraga u toku. Dekorisanje završeno. Možete se popeti."
<BR>&nbsp;&nbsp;&nbsp;&nbsp;&nbsp;Olmi pođe liftom. U ovakvom hodniku boje sivog oblaka, hodajući nekoliko centimetara iznad poda, osetio je krajnje tuđ i neprijatan emocionalni poriv - davno minulu patnju zaboravljenih ili izgubljenih snova, mladenačkih nadanja koje su političke nužnosti razorile.
<BR>&nbsp;&nbsp;&nbsp;&nbsp;&nbsp;Živeo je toliko dugo da mu se činilo kako njegova sećanja sadrže misli i osećanja mnogih različitih ljudi. Ali jedan sklop osećanja i dalje je prevazilazio ostale, a jedna težnja ostala je najistaknutija. Vekovima je radio u korist vladajućih Gešela i Naderita - nikada se ne opredeljujući - ne bi li mu se jednog dana ukazala ova prilika.
<BR>&nbsp;&nbsp;&nbsp;&nbsp;&nbsp;Broj njegovog stana sijao je crvenom svetlošću pri dnu okruglih vrata - jedini svetleći broj u hodniku. Ušao je i za trenutak zastao u okviru svog detinjstva, prepuštajući se kratkom trenu nostalgije. Sav nameštaj i dekor bili su ovde, odražavajući prirodno nastojanje njegovog oca da vaspostavi izgled stana u Aleksandriji, iz koga su bili prognani. Ovde su proveli dve godine, čekajući odluku o svom slučaju, pre no što je njihova trijadska porodica mogla da bude preseljena u novoizgrađen Osni grad.
<BR>&nbsp;&nbsp;&nbsp;&nbsp;&nbsp;Bili su poslednja porodica koja je ostala da živi u ovim zgradama i Olmi je tada imao jedinstvenu priliku da istražuje kolektivnu memoriju i eksperimentiše sa programiranjem. Još u detinjstvu ispoljavao je sklonost ka tehničkim stvarima što je sablažnjavalo njegove ortodoksne naderitske roditelje. A ono što je pre pet vekova sasvim slučajno otkrio u memoriji ove zgrade izmenilo je pravac njegovog života...
<BR>&nbsp;&nbsp;&nbsp;&nbsp;&nbsp;Seo je u očevu stolicu boje neba, ispred kućnog stuba podataka. Ovakvi stubovi u gradu Osi sada su predstavljali starinu i bili čuvani jedino kao antikviteti, no on je kao dete proveo na stotine sati pred ovim istim aparatom, tako da mu je i sada bilo blisko i ugodno da radi s njim. Ucrtavši vlastite kodirane ikoničke znake, aktivirao je stub i otvorio jedan od uobičajenih kanala do memorije zgrade. Nekada je ta memorija služila potrebama hiljada stanara, čuvajući njihove zabeleške i dejstvujući kao spremište za milione mogućih varijacija ukrašavanja stambenog prostora. Sada je bila praktično prazna; Olmi je imao utisak da pliva u neizmernoj mračnoj šupljini.
<BR>&nbsp;&nbsp;&nbsp;&nbsp;&nbsp;Ucrtao je stek i broj registra, a zatim je sačekao da se ocrtaju kodirana pitanja. Kako se koje pojavljivalo ispred njega tako je on odgovarao precizno i ispravno.
<BR>&nbsp;&nbsp;&nbsp;&nbsp;&nbsp;U toj praznini, pomolilo se jedno prisustvo, koje je bilo iskomadano, žalosno nepotpuno ali čak i takvo ipak moćno i prepoznatljivo.
<BR>&nbsp;&nbsp;&nbsp;&nbsp;&nbsp;"Gospodine inženjeru", reče glasno Olmi.
<BR>&nbsp;&nbsp;&nbsp;&nbsp;&nbsp;Moj prijatelju. Bezglasna komunikacija bila je, iako lišena ikakvog tona, jaka i ravnomerna. Čak i ovako nepotpuni, ličnost i prisustvo Konrada Korzenovskog delovali su zapovednički.
<BR>&nbsp;&nbsp;&nbsp;&nbsp;&nbsp;"Došli smo kući."
<BR>&nbsp;&nbsp;&nbsp;&nbsp;&nbsp;Da? Koliko je prošlo od kako smo poslednji put razgovarali?
<BR>&nbsp;&nbsp;&nbsp;&nbsp;&nbsp;"Pet stotina godina."
<BR>&nbsp;&nbsp;&nbsp;&nbsp;&nbsp;Još sam mrtav...
<BR>&nbsp;&nbsp;&nbsp;&nbsp;&nbsp;"Da", reče Olmi u pola glasa. "A sada me saslušajte. Ima puno toga što morate saznati. Došli smo kući ali nismo sami. Čičak je zaposednut. Došlo je vreme da pođete sa mnom..."
</TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
