<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>37.
<P>&nbsp;&nbsp;&nbsp;&nbsp;&nbsp;"Nećemo tako brzo uspeti da im iznudimo sporazum o razoružanju", reče Gerhard koračajući ispred Hofmanove niz stepenice platforme u kompleksu četvrte komore. "U ovom času, oni se više boje jedni drugih nego nas, i niko neće predati oružje dok se to stanje ne sredi."
<BR>&nbsp;&nbsp;&nbsp;&nbsp;&nbsp;"Ko će po tvom mišljenju izbiti na vrh?"
<BR>&nbsp;&nbsp;&nbsp;&nbsp;&nbsp;Gerhard sleže ramenima. "Ne bih mogao da se opkladim. Sve su to žilavi kučkini sinovi ipak voleo bih da to bude Mirski."
<BR>&nbsp;&nbsp;&nbsp;&nbsp;&nbsp;"On je boravio u biblioteci treće komore češće nego bilo ko od nas", reče Hofmanova.
<BR>&nbsp;&nbsp;&nbsp;&nbsp;&nbsp;"Mora da nadoknađuje propušteno", reče Gerhard.
<BR>&nbsp;&nbsp;&nbsp;&nbsp;&nbsp;"Rusi ne vole vojnike koji stiču znanje na svoju ruku."
<BR>&nbsp;&nbsp;&nbsp;&nbsp;&nbsp;"Pretpostavljam da bi trebalo da budemo zadovoljni prekidom vatre i odvojenim logorima."
<BR>&nbsp;&nbsp;&nbsp;&nbsp;&nbsp;Gerhard joj napravi prolaz do zakrčenih vrata i ona uđe kroz njih u kafeteriju. Četiri poljoprivredna naučnika - jedan muškarac i tri žene - čekali su je s mapama i pločama. Rukovala se redom sa svima i sela. Gerhard je dobio sledovanje mršavog ručka i seo za susedni sto; ovo ga se nije neposredno ticalo.
<BR>&nbsp;&nbsp;&nbsp;&nbsp;&nbsp;"Programi proizvodnje hrane", reče Hofmanova.
<BR>&nbsp;&nbsp;&nbsp;&nbsp;&nbsp;"Poljoprivreda i surogati. U redu. Pokažite mi šta moramo učiniti."
<BR>&nbsp;&nbsp;&nbsp;&nbsp;&nbsp;Do puča je došlo jedva osamnaest časova posle konferencije u bungalovu. Oluja u prvoj komori stišala se brže no što je započela; vetar je najednom prestao da duva, oblaci su iscedili još par kapi, a zatim se raspršili. Svetlost od cevi je zasjala, a vazduh postao topliji.
<BR>&nbsp;&nbsp;&nbsp;&nbsp;&nbsp;Belozerski je naredio jednom vodu da opkoli bungalov i zarobi Mirskog. Tobožnji razlog je glasio da je Mirski izneverio stvar socijalizma; ali sva tri Zampolita zapravo su osećala da je general-pukovnik slab i da bi uskoro mogao učiniti ustupke Hofmanovoj, koje Sovjeti ne bi mogli podneti.
<BR>&nbsp;&nbsp;&nbsp;&nbsp;&nbsp;Vod je banuo unutra i opkolio komandni centar, uperivši svoje AKV na dvadesetak stražara. Stražari su se predali bez i najmanjeg otpora i Belozerski se uputio ka vratima bungalova da bi lično uhapsio Mirskog. Tri robustna vojnika izvališe vrata i proturiše puške kroz njih sami ostavši u zaklonu.
<BR>&nbsp;&nbsp;&nbsp;&nbsp;&nbsp;"Druže generale!" povika Belozerski praskavim glasom. "Izneverili ste poverenje svojih ljudi. U ime novokonstituisanog Vrhovnog sovjeta, vi ste uhapšeni." Vojnici širom raskriliše vrata i nahrupiše u bungalov. Pletnev je sedeo na ležaju pospano žmirkajući.
<BR>&nbsp;&nbsp;&nbsp;&nbsp;&nbsp;"General Mirski nije ovde", reče on brundavim glasom. "Mogu li nešto da učinim za vas?"
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Vielgorski je nakratko dremnuo posle sastanka s Mirskim, a zatim iskoristio priliku koje je pružilo stišavanje oluje i izveo tri kamiona sa pedeset vojnika iz prve komore, da bi se zatim ukrcao na devedeseti podzemni voz - rezervisan isključivo za Ruse - koji je vodio u četvrtu komoru.
<BR>&nbsp;&nbsp;&nbsp;&nbsp;&nbsp;Namera mu je bila da se ukloni s mesta događaja kada Belozerski bude hapsio Mirskog, za slučaj da nešto krene naopako. To mu je, takođe, omogućavalo da nekoliko sati uživa u šumama četvrte komore. Posebno je uživao da posmatra kako vojnici u Razvojnoj oblasti obaraju stabla i tegle ih do vode. Kao dečaka ushićavale su ga priče o osvajanju istoka i izgradnji transsibirske železnice. Sada je svojim očima mogao gledati nešto slično na Krompiru - niz sovjetskih naselja povezanih drumovima, raščišćavanje polja za zemljoradnju i podizanje koliba. Možda će na kraju i nešto valjano proizaći iz ovog fijaska, razmišljao je - čistija, manje pokvarena i čvršće kontrolisana socijalistička zajednica koja bi konačno mogla da preuzme vlast na asteroidu i vrati se na Zemlju da dovrši zadatak koji je započeo Lenjin pre osamdeset godina.
<BR>&nbsp;&nbsp;&nbsp;&nbsp;&nbsp;Stvari su se već razvijale zapanjujućom brzinom. Pre samo devet dana izvršili su desant, a sada su gospodarili najprivlačnijom teritorijom u sedam komora Krompira. Ako to nije svedočilo o slabosti njihovih protivnika, šta onda jeste?
<BR>&nbsp;&nbsp;&nbsp;&nbsp;&nbsp;Pristupila su mu tri TSU-a. Njihov predvodnik držao je u rukama nekoliko papira - bez sumnje za njega, da ih potpiše kao zvanični upravnik eksploatacije četvrte komore.
<BR>&nbsp;&nbsp;&nbsp;&nbsp;&nbsp;"Pukovniče", reče prvi vojnik izvlačeći pištolj iza papira. Uperio je pištolj na Vielgorskog i malko podigao kapu.
<BR>&nbsp;&nbsp;&nbsp;&nbsp;&nbsp;"Mirski", reče Vielgorski ne gubeći prisustvo duha.
<BR>&nbsp;&nbsp;&nbsp;&nbsp;&nbsp;Druga dva vojnika bili su Pogodin i naučnik Pritikin. Svaki je nosio AKV preko ramena. Mirski dohvati Vielgorskog za ruku i zari mu cev pištolja u bok odmah pokraj bubrega. "Ni reč da niste zucnuli, molim."
<BR>&nbsp;&nbsp;&nbsp;&nbsp;&nbsp;"Šta to činite?" prošaputa Vielgorski hrapavim glasom. Mirski mu još malo jače rinu cev među rebra.
<BR>&nbsp;&nbsp;&nbsp;&nbsp;&nbsp;"Tiho. Onaj vaš pacov rije rupu u mom bungalovu."
<BR>&nbsp;&nbsp;&nbsp;&nbsp;&nbsp;Išli su odmerenim koracima do jednog kamiona koji je čekao na obali jezera. Pogodin bez imalo ustručavanja gurnu Vielgorskog na zadnje sedište i prebaci šatorsko krilo preko njega; i sam se popeo pozadi blago lupkajući burencetom AKV-a po izbočini koju je tvorila glava političkog oficira.
<BR>&nbsp;&nbsp;&nbsp;&nbsp;&nbsp;Mirski je seo za upravljač i bacio pogled preko tamnog peska prema vojnicima u šumi. Jedna grupa vojnika igrala je lapte - jednu vrstu bezbola - s grančicama i šišarkama; činilo se da nijedan ne poklanja pažnju kamionu i onima u njemu.
<BR>&nbsp;&nbsp;&nbsp;&nbsp;&nbsp;"Kuda idemo, generale?" upita Vielgorski odostrag, glasom prigušenim šatorskim krilom.
<BR>&nbsp;&nbsp;&nbsp;&nbsp;&nbsp;"Tiho, druže", reče Pogodin, bocnuvši ga još jednom svojim AKV-om.
</TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
