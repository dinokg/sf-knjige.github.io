<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PROLOG: ČETIRI POČETKA
<P>&nbsp;&nbsp;&nbsp;&nbsp;&nbsp;JEDAN. BADNJE VEČE 2000, NJUJORK
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Ulazi u široku eliptičnu orbitu", reče Džudit Hofman. "Perigej iznosi oko deset hiljada, a apogej oko pet stotina hiljada kilometara. Praviće petlju ako Meseca sa svakom trećom orbitom." Odmakla se od video ekrana omogućavajući Geriju Lenijeru da baci pogled na njega. Kamen je za sada još izgledao kao pečeni krompir, s malo značajnih pojedinosti.
<BR>&nbsp;&nbsp;&nbsp;&nbsp;&nbsp;Buka zabave koja se odvija sa druge strane vrata kancelarije podsećala ih je na zanemarene društvene obaveze.
<BR>&nbsp;&nbsp;&nbsp;&nbsp;&nbsp;"To mora da je neverovatno velika gromada."
<BR>&nbsp;&nbsp;&nbsp;&nbsp;&nbsp;"Nije gromada posredi", reče Hofmanova. Dovela ga je u svoj ured samo nekoliko minuta ranije. Lenijer je sedeo na ivici stola. Onako visok, s kratko podšišanom, gustom crnom kosom ličio je na bledolikog severnoameričkog Indijanca, iako njegovim venama nije tekla ni kap indijanske krvi. Njegove oči su joj delovale posebno upečatljivo - blago ispitivačke oči čoveka naviknutog da premerava velike razdaljine. Ipak, ona nikada nije poklanjala poverenje ljudima na osnovu njihovog izgleda.
<BR>&nbsp;&nbsp;&nbsp;&nbsp;&nbsp;Priklonila se Lenijeru jer ju je ponečemu naučio. Neki su ga nazivali beskrvnim tipom no Hofmanova je imala bolji uvid. Čovek je naprosto bio stručan, smiren i smotren.
<BR>&nbsp;&nbsp;&nbsp;&nbsp;&nbsp;Odlikovala ga je neka vrsta slepila za ljudske mane, što mu je omogućavalo da bude neobično efikasan kao rukovodilac. Samo u retkim prilikama činilo se da zapaža male gadosti, sitna podmetanja, zlonamernosti. Posmatrao je ljude isključivo u svetlu njihove delotvornosti, barem koliko se to moglo zaključiti po njegovim javnim reakcijama. Prozirao im je ljušturu i otkrivao da li ispod nje leži kakav pravi zlatnik. Saznala je više zanimljivih stvari o nekolicini ljudi posmatrajući njihove reakcije u odnosu na Lenijera. I sama je izgradila sopstveni stil preuzimajući poneku finesu od njega.
<BR>&nbsp;&nbsp;&nbsp;&nbsp;&nbsp;Lenijer nikada ranije nije bio u kućnom radnom prostoru Hafmanove, te je sada, pri hladnoj svetlosti video ekrana, razgledao police s blokovima memorije, širok prazan sto sa neizbežnom sekretarskom stolicom, kompaktni procesor teksta ispod videa.
<BR>&nbsp;&nbsp;&nbsp;&nbsp;&nbsp;Kao i većina zvanica, Lenijer je prema Hofmanovoj osećao izvesno strahopoštovanje. Na Brdu ona beše poznata pod imenom savetnik. Radila je kao stručnjak za nauku za tri predsednika, zvanično ili nezvanično. Njeni video programi pobudili su veliko zanimanje, a istraživačka nauka ponovo je postala popularna u kasnim devedesetim godinama dvadesetog veka, u svetu koji se tek oporavljao od Male smrti. Radila je za interese direktorskog saveta Laboratorije za mlazni pogon a sada i za MKSS - Međunarodni komitet za svemirsku saradnju. Njen ukus u odevanju beše besprekoran, iako nije sasvim uspevala da prikrije svoju krupnu, čvrstu telesnu građu. U njenom stilu osećala se svesna granica. Nokti na prstima bili su joj kratki i nenalakirani, valjano manikirani, ali ne i elegantni. Stavljala je tek malo šminke na lice. Dopuštala je svojoj smeđoj kosi da sama pronađe najprikladniji oblik, uz minimalne intervencije. Ta kosa je težila da stvara pravi nimbus uvojaka oko njene glave.
<BR>&nbsp;&nbsp;&nbsp;&nbsp;&nbsp;Lenijer je ušao u njen krug dok je radio kao savetnik za odnose sa javnošću u AT&T Orbikom službi. Pre no što se zaposlio u Orbikomu proveo je šest godina u mornarici, najpre kao pilot borbenog aviona, a potom leteći u tankerima koji su se kretali na velikim visinama. Leteo je na čuvenoj liniji Čarli Bejker Delta iznad Floride, Kube i Bermuda za vreme Male smrti, puneći gorivom avione Atlantske izvidnice čija je pakretljivost odigrala ključnu ulogu u ograničavanju rata.
<BR>&nbsp;&nbsp;&nbsp;&nbsp;&nbsp;Posle primirja dobio je voljno od mornarice i saglasnost da može da primeni svoju stručnost u vazduhoplovnom inženjeringu u Orbikamu koji je razvijao svetski rasprostranjenu službu Mononet.
<BR>&nbsp;&nbsp;&nbsp;&nbsp;&nbsp;U početku je stiglo nekoliko poziva u štab Obrikama u Menlo parku, Kalifornija, zatim su usledili zahtevi za pomoć u vezi sa izveštajima sa terena; i konačno iznenadan premeštaj u Orbikamovu zgradu u Vašingtanu kome je, kako je kasnije doznao, kumovala Hofmanova. Nije u pitanju bila nikakva romansa - koliko je puta samo morao da opovrgava takve glasine? - već je njihova sposobnost da rade zajedno u atmosferi Vašingtona ispunjenoj neprestanim podmetanjima noge, razmiricama i budžetskim prepirkama bila izuzetna.
<BR>&nbsp;&nbsp;&nbsp;&nbsp;&nbsp;"Mora da si spojena sa Drejkam", reče Lenijer.
<BR>&nbsp;&nbsp;&nbsp;&nbsp;&nbsp;"Jesam, ali ovo je slika od Traganja u dubokom svemiru. Drejk je i dalje vezan za Perseus, zvezdu-dragulj."
<BR>&nbsp;&nbsp;&nbsp;&nbsp;&nbsp;"Neće da ga okrenu prema Kamenu?"
<BR>&nbsp;&nbsp;&nbsp;&nbsp;&nbsp;Zavrtela je glavom lukavo se osmehnuvši. "Namćorasta stara kopilad su u velikom škripcu, neće da ga okrenu čak ni da bi bacili pogled na najveći događaj dvadeset prvog veka."
<BR>&nbsp;&nbsp;&nbsp;&nbsp;&nbsp;Lenijer izvi obrve. Kamen je, koliko je njemu bilo poznato, bio samo jedan asteroid. Ta duguljasta gromada nije pretila da će pogoditi Zemlju ali ako je ulazila u orbitu naći će se u savršenom položaju za naučna istraživanja. To je bilo zanimljivo ali teško da je zavređivalo ovoliko oduševljenje.
<BR>&nbsp;&nbsp;&nbsp;&nbsp;&nbsp;"Dvadeset prvi je tek sledećeg meseca", podseti je on.
<BR>&nbsp;&nbsp;&nbsp;&nbsp;&nbsp;"Tada ćemo biti u istinskoj gužvi." Okrenula se prema njemu i prekrstila ruke. "Geri, već dovoljno dugo radimo zajedno. Imam poverenja u tebe."
<BR>&nbsp;&nbsp;&nbsp;&nbsp;&nbsp;Osetio je nekakvo stezanje pri dnu kičmenog stuba. Celo veče izgledala mu je napeta. Na tu usplahirenost gledao je kao na nešto što ga se uopšte nije ticalo. Sada je ona činila sve da to postane i njegova briga.
<BR>&nbsp;&nbsp;&nbsp;&nbsp;&nbsp;"Šta znaš o Kamenu?" upita ona.
<BR>&nbsp;&nbsp;&nbsp;&nbsp;&nbsp;Zamislio se za trenutak pre no što je odgovorio. "TDS ga je uočio pre osam meseci. Dugačak je oko tri stotine kilometara i ima stotinu kilometara u kraćem prečniku. Središnji albedo je verovatno silikatno telo sa jezgrom od nikla i gvožđa. Kada je prvi put primećen imao je neku vrstu korone, koja je kasnije nestala. To je nekolicinu naučnika navelo na pomisao da je posredi izuzetno veliko jezgro neke stare komete. Pojedini kontraverzni izveštaji o niskoj gustini oživeli su stare spekulacije Šklovskog povodom Marsovih meseca."
<BR>&nbsp;&nbsp;&nbsp;&nbsp;&nbsp;"Gde si čuo za te izveštaje o gustini?"
<BR>&nbsp;&nbsp;&nbsp;&nbsp;&nbsp;"Ne sećam se."
<BR>&nbsp;&nbsp;&nbsp;&nbsp;&nbsp;"To me danekle uspokojava. Ako ti nisi čuo više o tome, verovatno nije ni iko drugi. Iz TDS-a su procurili tajni podaci ali smo u međuvremenu zapušili pukotinu."
<BR>&nbsp;&nbsp;&nbsp;&nbsp;&nbsp;"Zbog čega tolika tajanstvenost?"
<BR>&nbsp;&nbsp;&nbsp;&nbsp;&nbsp;"Izdato je naređenje da TDS maskira sve podatke koji se saopštavaju zajednici." Pod ovim poslednjim mislila je na naučnu zajednicu.
<BR>&nbsp;&nbsp;&nbsp;&nbsp;&nbsp;"Zbog čega bi, do đavola, morali to da čine? Vladini odnosi sa zajednicom upravo su grozni u poslednjih nekoliko godina. Ovo, izvesno, neće pomoći da se stvari poprave."
<BR>&nbsp;&nbsp;&nbsp;&nbsp;&nbsp;"Da, ali ovog puta ja se slažem s tim."
<BR>&nbsp;&nbsp;&nbsp;&nbsp;&nbsp;Još jednom ga podiđoše žmarci. Hofmanova je bila veoma naklonjena zajednici.
<BR>&nbsp;&nbsp;&nbsp;&nbsp;&nbsp;"Ako je sve toliko prekriveno velom tajnovitosti, otkuda ti znaš za to?" upita Lenijer.
<BR>&nbsp;&nbsp;&nbsp;&nbsp;&nbsp;"Zahvaljujući vezama u MKSS. Predsednik mi je dodelio ulogu nadzornice."
<BR>&nbsp;&nbsp;&nbsp;&nbsp;&nbsp;"Isuse!"
<BR>&nbsp;&nbsp;&nbsp;&nbsp;&nbsp;"I tako, dok se naši prijatelji tamo dole zabavljaju, ja moram saznati mogu li da se oslonim na tebe."
<BR>&nbsp;&nbsp;&nbsp;&nbsp;&nbsp;"Džudit, ja sam samo običan službenik sa ovlašćenjima drugog reda."
<BR>&nbsp;&nbsp;&nbsp;&nbsp;&nbsp;"Sranje. Orbikom smatra da si ti najbolji koordinator osoblja koga imaju. Morala sam tri meseca da se rvem sa Parkerom da bih te premestila u Vašington. Nalazio si se na spisku za unapređenja, znaš li to?"
<BR>&nbsp;&nbsp;&nbsp;&nbsp;&nbsp;Ruku na srce, nadao se da će izbeći još jedno unapređenje. Osećao je, što se više uspinje uz lestvice vlasti, više se udaljava od pravog rada. "I umesto toga, ti si me prebacila ovamo?"
<BR>&nbsp;&nbsp;&nbsp;&nbsp;&nbsp;"Povukla sam dovoljno konaca da bih opravdala ugled vrhunskog lutkara. Možda ćeš mi biti potreban. Poznato ti je da ne odabiram kandidate ukoliko nisam uverena da će me docnije izvući iz nekog sosa."
<BR>&nbsp;&nbsp;&nbsp;&nbsp;&nbsp;Klimnuo je glavom. Ući u krug Hofmanove značilo je biti predodređen za značajnu ličnost. Trudio se do sada da ne poklanja pažnju tome, kao da je bilo u pitanju nešto što se podrazumevalo.
<BR>&nbsp;&nbsp;&nbsp;&nbsp;&nbsp;"Sećaš li se one supernove, koja je primećena otprilike u isto vreme kad i Kamen?"
<BR>&nbsp;&nbsp;&nbsp;&nbsp;&nbsp;Lenijer ponovo klimnu glavom. To je izazvalo galamu u novinama, ali on je u to vreme bio previše zauzet da bi u toj gužvici video nešto neobično.
<BR>&nbsp;&nbsp;&nbsp;&nbsp;&nbsp;"Nije to bila supernova. Istina, bila je jednako svetla, ali nije udovoljavala nijednom osnovnom uslovu. Prvo, TDS ju je zabeležio kao infracrveni predmet neposredno izvan sunčevog sistema. U roku od dva dana baklja je postala vidljiva i TDS je otkrio značenje frekvencija koje je svojstveno svakom atomskom prelasku. Temperatura baklje počela je sa milion Kelvinovih stepeni da bi se popela na preko milijardu. Do tog trenutka detektori za nuklearne eksplozije na satelitima - nov GPS Supervela - beležili su pojačanu aktivnost gama-zraka uzrokovanu termičkim efektima nuklearnog prelaska. Bila je jasno vidljiva na noćnom nebu, tako da je TDS morao izmisliti lažnu priču da su postrojenja svemirske odbrane otkrila jednu supernovu. Ali oni nisu imali pojma šta imaju u rukama."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Ta priča otišla je u javnost, a onda je na istom delu neba izvršeno vizuelno osmatranje. Bio je to Kamen. Do tog trenutka svi su već znali da nemamo posla sa običnim asteroidom." Video slike zatreperiše i začu se tiha zvonjava.
<BR>&nbsp;&nbsp;&nbsp;&nbsp;&nbsp;"Pa, evo ga. Udružena svemirska komanda preuzela je Drejk i zarotirala ga."
<BR>&nbsp;&nbsp;&nbsp;&nbsp;&nbsp;Drejk je bio majmoćniji optički orbitalni teleskop. Na udaljenoj strani Meseca bili su instalirani veći instrumenti, ali još nijedan od njih, po operativnim mogućnostima, nije mogao da se meri sa Drejkom. On nije imao nikakve veze sa Odsekom za odbranu. Udružena svemirska kamanda nije zakonski polagala pravo na njega - osim u slučaju opasnosti po nacionalnu bezbednost.
<BR>&nbsp;&nbsp;&nbsp;&nbsp;&nbsp;Kamen se ukazao na ekranu veoma uvećan i okružen brojevima i grafikonima. Dale su se zapaziti mnoge pojedinosti - veliki krater na jednom kraju duguljastog tela, manji krateri svuda unaokolo, nekakva neobična traka, koja se pružala celom dužinom.
<BR>&nbsp;&nbsp;&nbsp;&nbsp;&nbsp;"I dalje izgleda kao asteroid", reče Lenijer glasom kome je manjkala ubeđenost
<BR>&nbsp;&nbsp;&nbsp;&nbsp;&nbsp;"Doista", reče Hofmanova. "Poznat nam je taj tip. Veoma velik mezosiderit. Poznat nam je i sastav. No nedastaje mu oko četrdeset procenata mase. TDS je ovo jutros potvrdio. Profil tog komada podseća u središnjem delu na geod. Geodi se ne nalaze u svemiru, Geri. Predsednik je već prihvatio moj predlog da se organizuje istraga. To se zbilo pre izbora ali držim da se stvar može progurati i kod nove administracije pa bila ona destruktivna u odnosu na prethodeće projekte ili ne. Iz čiste predostrožnosti predvideli smo šest letova transportnih brodova do kraja februara. Možda rano stavljam ulog na kladionicu. Mislim da će nam biti potreban jedan naučni tim, a ja želim da ti budeš njegov koordinator. Uverena san da možemo srediti stvar sa Orbikomom."
<BR>&nbsp;&nbsp;&nbsp;&nbsp;&nbsp;"Ipak zbog čega ovolika tajnovitost?"
<BR>&nbsp;&nbsp;&nbsp;&nbsp;&nbsp;"Geri, baš me iznenađuješ." Toplo se osmehnula: "Kada tuđini dolaze, vlada uvek zahteva tajnovitost."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;DVA. AVGUST 2001, PODLIPKI VAZDUHOPLOVNA BAZA U BLIZINI MOSKVE
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Majore Mirski, niste usredsređeni na zadatak."
<BR>&nbsp;&nbsp;&nbsp;&nbsp;&nbsp;"Odelo mi propušta vodu, pukovniče Majakovski."
<BR>&nbsp;&nbsp;&nbsp;&nbsp;&nbsp;"To nije bitno. Možete ostati u tanku još petnaest do dvadesat mimuta."
<BR>&nbsp;&nbsp;&nbsp;&nbsp;&nbsp;"Da, pukovniče."
<BR>&nbsp;&nbsp;&nbsp;&nbsp;&nbsp;"A sada obratite pažnju. Morate dovršiti taj manevar."
<BR>&nbsp;&nbsp;&nbsp;&nbsp;&nbsp;Mirski je žmirkao pokušavajući da otare znoj sa očiju; naprezao se da jasno vidi pristanišni otvor američkog tipa. Voda je već dopirala do kolena njegovog podvodnog skafandra. Osećao je kako mlaz prodire kroz poderotinu na kuku. Nije bilo načina da proceni koliko je oštećenje. Nadao se da je Majakovski to znao.
<BR>&nbsp;&nbsp;&nbsp;&nbsp;&nbsp;Bilo mu je naloženo da uklinči savijenu metalnu šipku u dva senzorska ležišta. Da bi mogao to da izvede morao je pronaći oslonac. Zakačio je članak i desni ručni zglob za kružnu ivicu otvora koristeći se dodacima u obliku slova L na čizmama i rukavici. A onda je levom rukom...
<BR>&nbsp;&nbsp;&nbsp;&nbsp;&nbsp;...(kako su se samo trudili da ga obeshrabre u kijevskoj školi, sada već bivšoj, svi oni njegovi nastavnici sa svojim idejama iz devetnaestog veka; kako su se upinjali da ga naviknu da koristi isključivo desnu ruku sve dok, u njegovim kasnim tinejdžerskim godinama, nije stigao jedan ukaz sa službenim izvinjenjem svoj levorukoj deci)...
<BR>&nbsp;&nbsp;&nbsp;&nbsp;&nbsp;Minski uklinči šipku. Otkačio je članak i zglobove i odbacio se unazad.
<BR>&nbsp;&nbsp;&nbsp;&nbsp;&nbsp;Voda mu je dopirala do pojasa.
<BR>&nbsp;&nbsp;&nbsp;&nbsp;&nbsp;"Pukovniče..."
<BR>&nbsp;&nbsp;&nbsp;&nbsp;&nbsp;"Moraćeš malo da sačekaš dok se poklopac ne otvori. Tri minuta."
<BR>&nbsp;&nbsp;&nbsp;&nbsp;&nbsp;Mirski se ujede za usnu. Okrenuo je glavu u šlemu da bi video kako napreduju ostali članovi njegovog tima. Na svaki od pet poravnatih otvora, po planu, dolazio je jedan čovek. Sada je video samo dva muškarca i Jefremovu. Gde je Orlov?
<BR>&nbsp;&nbsp;&nbsp;&nbsp;&nbsp;Pomerivši šlem još malo unazad, Mirski ugleda kako Orlova prema površini tanka odvlače trojica gnjuraca u nepromočivim odelima, opremljeni bocama s kiseonikom. Pomagali su mu da se probije kroz gustu vodenu pomrčinu. Površina, divna površina sladak vazduh, bez vode koja prodire u odelo. Nije mogao više da je oseti. Nivo vode popeo mu se iznad kukova.
<BR>&nbsp;&nbsp;&nbsp;&nbsp;&nbsp;Poklopac poče da se pomiče. Čuo je kako mehanizam cvili. A onda se zaustavio otvorivši se samo za trećinu.
<BR>&nbsp;&nbsp;&nbsp;&nbsp;&nbsp;"Zaglavio se", prozbori on zapanjeno. S pravom je verovao da je vežba završena onog trenutka kada dospe do komore; trebalo je da poklopac bude u potpunosti obezbeđen - morao je da se otvori čim se šipka propisno 'fiksira' - američka reč, američka tehnologija, pouzdana, zar ne?
<BR>&nbsp;&nbsp;&nbsp;&nbsp;&nbsp;"Oslobodi je. Tvoja šipka očito nije propisno legla."
<BR>&nbsp;&nbsp;&nbsp;&nbsp;&nbsp;"Jeste!" uzviknu Mirski.
<BR>&nbsp;&nbsp;&nbsp;&nbsp;&nbsp;"Majore..."
<BR>&nbsp;&nbsp;&nbsp;&nbsp;&nbsp;"Dobro, dobro!" Lupio je bridom teško oklopljene rukavice po šipki. Nije, međutim, zakačio članak i desni zglob. Zbog toga je bio odbačen dalje od otvora; izgubio je dragocene sekunde da bi se ispravio i dovukao natrag. Zakačio se. Povukao. Otkačio. Bez rezultata.
<BR>&nbsp;&nbsp;&nbsp;&nbsp;&nbsp;Hladna voda došla mu je već do grudi prodirući kroz okovratnik šlema kad god bi promenio položaj tela. Slučajno je progutao gutljaj-dva i zagrcnuo se. Dobro je. Pukovnik će pomisliti da se davim i pokazati milost.
<BR>&nbsp;&nbsp;&nbsp;&nbsp;&nbsp;"Razmrdaj je", oglasi se pukovnik.
<BR>&nbsp;&nbsp;&nbsp;&nbsp;&nbsp;Rukavice behu preteške i previše glomazne da bi lako doprle do žleba u kome se šipka sada nalazila priklještena delimično otvorenim poklopcem. Pritisnuo je; kroz ruke mu je prolazila jeza, a prsti su trnuli. Ponovo je pritisnuo.
<BR>&nbsp;&nbsp;&nbsp;&nbsp;&nbsp;Odelo mu više nije obezbeđivalo plutarnje, te poče da tone. Dno tanka nalazilo se na trideset metara ispod njega, a sva tri ronioca bejahu zaokupljena Orlovom. Od davljenja ga ništa nije delilo ukoliko vlastitim snagama ne uspe da dopre do simuliranog sovjetskog otvora. A ako ne krene odmah...
<BR>&nbsp;&nbsp;&nbsp;&nbsp;&nbsp;No nije se usudio. Još od adolescentnog doba sanjario je o zvezdama i ako bi sada dopustio da ga obuzme panika, one bi zauvek ostale van njegovog domašaja. Kriknuo je pod šlemom i zabio vrh rukavice u žleb prouzrokovavši oštar studeni talas bola koji mu se popeo uz ruku kada su se prsti zarili u unutrašnju tkaninu i omotač.
<BR>&nbsp;&nbsp;&nbsp;&nbsp;&nbsp;Poklopac je ponovo počeo da se pomera.
<BR>&nbsp;&nbsp;&nbsp;&nbsp;&nbsp;"Samo se zaglavio", reče pukovnik.
<BR>&nbsp;&nbsp;&nbsp;&nbsp;&nbsp;"Davim se, do đavola!" povika Mirski. Prebacio je šake preko ruba otvora i stao da bljuje vodu iz usta. Vazduh je prodirao u odelo i izlazio odmah iznad okovratnika šlema tako da je već mogao da čuje zvuke usisavanja i grgoljanje vode.
<BR>&nbsp;&nbsp;&nbsp;&nbsp;&nbsp;Oko tanka se upališe reflektori. Poklopci su lebdeli u vodnjikavom podnevnom sjaju. Osetio je nečije ruke ispod pazuha i kroz uglove zamagljenog vizira prepoznao tri preostala kosmonauta. Odvukli su ga od kompleksa sa otvorima i povukli naviše, prema arhaičnom i dobrodošlom nebu njegove bake.
<BR>&nbsp;&nbsp;&nbsp;&nbsp;&nbsp;Sedeli su za posebnim stolom, podalje od dve stotine drugih regruta; bili su posluženi krasnim debelim kobasicama i kašom. Iako pomalo kiselo i vodnjikavo, pivo ipak beše osvežavajuće. Bilo je tu pomorandži, šargarepa i kupusne srži. A kao desert stigla je jedna velika čelična zdela sa sveže napravljenim ukusnim sladoledom od vanile. Ono što im je bilo nedostupno tokom tolikih meseci obuke sada im je sa osmehom nudio nasmejani oficir iz menze.
<BR>&nbsp;&nbsp;&nbsp;&nbsp;&nbsp;Kada je ručak završen, Jefremova i Mirski krenuše pešice preko terena Centra za obuku kosmonauta i njegovog jezivog čeličnog vodenog tanka dopola ukopanog u zemlju.
<BR>&nbsp;&nbsp;&nbsp;&nbsp;&nbsp;Jefremova je došla iz Moskve. Krasila ju je ona fina istočnjačka iskošenost očiju. Mirski, koji je bio iz Kijeva, mogao je po izgledu biti Nemac isto koliko i Rus. Pa ipak, činjenica da je poticao iz Kijeva imala je svoje prednosti. Čovek bez grada: bilo je to nešto što je kod Rusa izazivalo saosećanje, pa čak i žalost.
<BR>&nbsp;&nbsp;&nbsp;&nbsp;&nbsp;Razgovarali su veoma malo. Mislili su da između njih dvoje postoji ljubav, ali to nije bilo važno. Jefremova je bila jedna od četrnaest žena u svemirskom programu Udarnih trupa. Pripadnost ženskom polu uslovljavala je da bude čak i zaposlenija od muškaraca. Prethodno je prošla pilotsku obuku u Vazduhoplovnim snagama odbrane, leteći na Tu 22M bombarderima i starim 'suhoj' lovcima. On je došao u armiju pošto je diplomirao na školi za vazduhoplovno inženjerstvo. Odlaganje poziva za vojnu službu pokazalo se kao krajnje srećno u njegovom slučaju. Umesto da bude pozvan u armiju sa osamnaest godina, uspeo je da dobije stipendiju za Novu industrijalizaciju.
<BR>&nbsp;&nbsp;&nbsp;&nbsp;&nbsp;U inženjerskoj školi dobio je izvrsne ocene iz političkih nauka i rukovođenja i odmah su ga predvideli za važno mesto zampolita u eskadrili lovaca u Istočnoj Nemačkoj, ali su ga zatim premestili u Svemirske odbrambene snage, koje su postojale tek četiri godine. Pre ovog premeštaja nikada nije čuo za tu ustanovu. Ali takav srećan obrt... Oduvek je želeo da bude kosmonaut.
<BR>&nbsp;&nbsp;&nbsp;&nbsp;&nbsp;Otac Jefremove bio je visoki rukovodilac u Moskvi. On ju je smestio tamo gde je smatrao da će biti bezbedna. Verovao je da je za nju bolje da se padvrgne programu vojne obuke nego da se sasvim razulari u pomodnom društvu moskovskih mladih huligana. Ispostavilo se da je veoma sposobna i bistra. Puno je obećavala, mada ne u onom smislu koji je njen otac očekivao.
<BR>&nbsp;&nbsp;&nbsp;&nbsp;&nbsp;Po poreklu bejahu udaljeni svetovima a izgledi da se sretnu i druže bezmalo nikakvi, da se i ne pominje održavanje trajnije ljubavne veze ili sklapanje braka.
<BR>&nbsp;&nbsp;&nbsp;&nbsp;&nbsp;"Slušaj", reče Jefremova. "Možeš to jasno da vidiš večeras."
<BR>&nbsp;&nbsp;&nbsp;&nbsp;&nbsp;"Je li?" Odmah je znao na šta je mislila.
<BR>&nbsp;&nbsp;&nbsp;&nbsp;&nbsp;"Tamo." Primakla je glavu sasvim uz njegovu i pokazala iznad duge letnje plavičaste izmaglice prema sićušnoj tački svetlosti, odmah iznad punog meseca.
<BR>&nbsp;&nbsp;&nbsp;&nbsp;&nbsp;"Oni će tamo stići pre nas", reče Jefremova žalostivo. "U poslednje vreme uvek su prvi."
<BR>&nbsp;&nbsp;&nbsp;&nbsp;&nbsp;"Tako si pesimistična", odgovori Mirski.
<BR>&nbsp;&nbsp;&nbsp;&nbsp;&nbsp;"Pitam se kako ga nazivaju", reče ona. "Kako će poželeti da ga nazovu kada se spuste tamo."
<BR>&nbsp;&nbsp;&nbsp;&nbsp;&nbsp;"Sigurno ne 'Krompir'", nasmeja se Mirski.
<BR>&nbsp;&nbsp;&nbsp;&nbsp;&nbsp;"Ne", složila se Jefremova.
<BR>&nbsp;&nbsp;&nbsp;&nbsp;&nbsp;"Jednog dana", reče Mirski škiljeći, ne bi li jasnije video onu tačku.
<BR>&nbsp;&nbsp;&nbsp;&nbsp;&nbsp;"Šta jednog dana?"
<BR>&nbsp;&nbsp;&nbsp;&nbsp;&nbsp;"Možda će doći vreme kada ćemo im ga oduzeti."
<BR>&nbsp;&nbsp;&nbsp;&nbsp;&nbsp;"Sanjaru", reče Jefremova.
<BR>&nbsp;&nbsp;&nbsp;&nbsp;&nbsp;Naredne nedelje vakuumska komora za dva čoveka eksplodirala je nadomak vazduhoplovne baze. Jefremova je testirala nov model odela u jednoj polovini te komore. Poginula je na licu mesta. Zavladala je velika zabrinutost zbog mogućih političkih posledica ovog udesa ali kako se pokazalo, njen otac beše razborit čovek. Bolje je bilo imati sveca u porodici nego huligana.
<BR>&nbsp;&nbsp;&nbsp;&nbsp;&nbsp;Mirski je uzeo jedan dan odsustva. Proveo ga je, sasvim sam, u jednom moskovskom parku, i ne otvorivši flašu rakije prokrijumčarenu iz Jugoslavije, koju je bio poneo.
<BR>&nbsp;&nbsp;&nbsp;&nbsp;&nbsp;Posle godinu dana završio je obuku i bio unapređen. Napustio je Podlipki i proveo dve nedelje u Zvezdanom gradu, gde je posetio sobu Jurija Gagarina... sada neku vrstu svetilišta za kosmonaute. Odatle su ga prebacili u tajnu bazu u Mongoliji a zatim... na Mesec.
<BR>&nbsp;&nbsp;&nbsp;&nbsp;&nbsp;Za sve to vreme nije ispuštao Krompir iz vida. Znao je da će jednog dana otići gore, i to ne kao ruski član tima MKSS-a.
<BR>&nbsp;&nbsp;&nbsp;&nbsp;&nbsp;Nacija više nije mogla da trpi poniženja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;TRI. BADNJE VEČE 2004, SANTA BARBARA, KALIFORNIJA
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Patricija Luiza Vaskez otvorila je vrata automobila i otkačila zaštitne kaiševe svog sedišta. Žurila je da uđe u kuću i označi početak praznika. Psihološko testiranje u Vandenbergu poslednjih nekoliko dana bilo je iscrpljujuće.
<BR>&nbsp;&nbsp;&nbsp;&nbsp;&nbsp;"Sačekaj", reče Pol Lopez. Položio joj je ruku na rame zureći kroz vetrobran. Zvuci Vivaldijeva Četiri godišnja doba dopirali su sa sterea u kolima. "Tvoji neće želeti da saznaju..."
<BR>&nbsp;&nbsp;&nbsp;&nbsp;&nbsp;"Ne brini za to", reče ona zabacujući pramen tamnosmeđe, gotovo crne kose. Donja polovina njenog ovalnog lica beše obasjana narandžastom uličnom svetlošću. Put boje masline izgledala je sada ružičasta u natrijumskom sjaju svetiljke. Procenjivački je osmotrila Pola, prepovezujući kosu u dve pletenice. Njene četvrtaste prodorne oči podsećale su ga na hipnotički pogled mačke koja se sprema na skok.
<BR>&nbsp;&nbsp;&nbsp;&nbsp;&nbsp;"Dopašće im se", reče ona spustivši mu ruku na rame i šašuljeći mu obraz. "Ti si prvi momak izvan anglosaksonskog sveta koga im predstavljam."
<BR>&nbsp;&nbsp;&nbsp;&nbsp;&nbsp;"Mislim na to što delimo sobu."
<BR>&nbsp;&nbsp;&nbsp;&nbsp;&nbsp;"Ono što ne znaju ne može im ni smetati."
<BR>&nbsp;&nbsp;&nbsp;&nbsp;&nbsp;"Osećam se pomalo nelagodno. Stalno si pričala kako su ti roditelji staromodni."
<BR>&nbsp;&nbsp;&nbsp;&nbsp;&nbsp;"Naprosto sam želela da ih upoznaš i da ti pokažem svoj dom."
<BR>&nbsp;&nbsp;&nbsp;&nbsp;&nbsp;"I ja to želim."
<BR>&nbsp;&nbsp;&nbsp;&nbsp;&nbsp;"Uz vesti koje donosim večeras ne dozvoljavam da se iko brine o mom devičanstvu. Ako mama baš priupita koliko je naša veza ozbiljna prepustiću tebi da odgovoriš."
<BR>&nbsp;&nbsp;&nbsp;&nbsp;&nbsp;"Lepo bogami." Pol napravi grimasu.
<BR>&nbsp;&nbsp;&nbsp;&nbsp;&nbsp;Patricija privuče njegovu ruku i cmoknu mu zvučno dlan, a zatim otvori vrata.
<BR>&nbsp;&nbsp;&nbsp;&nbsp;&nbsp;"Sačekaj."
<BR>&nbsp;&nbsp;&nbsp;&nbsp;&nbsp;"Šta je sad?"
<BR>&nbsp;&nbsp;&nbsp;&nbsp;&nbsp;"Nisam... Hoću da kažem, ti znaš da te volim."
<BR>&nbsp;&nbsp;&nbsp;&nbsp;&nbsp;"Pole..."
<BR>&nbsp;&nbsp;&nbsp;&nbsp;&nbsp;"To je samo..."
<BR>&nbsp;&nbsp;&nbsp;&nbsp;&nbsp;"Hajde unutra i upoznaj moju porodicu. Smirićeš se. I ne brini."
<BR>&nbsp;&nbsp;&nbsp;&nbsp;&nbsp;Zaključali su vrata automobila i otvorili prtljažnik da bi izvadili bakaluk. Dahćući je pošla napred sa kutijom u rukama. Njen dah stvarao je oblačiće vodene pare u hladnom vazduhu. Otrla je noge o otirač pred ulazom, širom otvorila staklena vrata, pridržala ih laktom i povikala. "Mama! To sam ja. Dovela sam i Pola."
<BR>&nbsp;&nbsp;&nbsp;&nbsp;&nbsp;Rita Vaskez prihvati kutiju iz kćerkinih ruku i odloži je na kuhinjski sto. Sa svojih četrdeset pet godina Rita beše tek malo punačka ali se haljina koju je imala na sebi neminovno sukobljavala čak i sa Patricijinim elementarnim čulom za modu.
<BR>&nbsp;&nbsp;&nbsp;&nbsp;&nbsp;"Šta je ovo? Paket crvenog krsta", upita Rita. Raširila je ruke i svila ih oko Patricije.
<BR>&nbsp;&nbsp;&nbsp;&nbsp;&nbsp;"Mama, gde si nabavila tu poliestersku haljinu. Godinama nisam videla nijednu od takvih."
<BR>&nbsp;&nbsp;&nbsp;&nbsp;&nbsp;"Pronašla sam je spakovanu u garaži. Kupio mi ju je tvoj otac još pre tvog rođenja. Pa dobro, gde je taj Pol?"
<BR>&nbsp;&nbsp;&nbsp;&nbsp;&nbsp;"Donosi još dve kutije." Skinula je kaput i počela da se naslađuje miirisom tamalesa koji se pušio u kukuruznim mahunama, podsećajući na šunku i slatku pitu od krompira. "Miriše kao dom", reče ona, na šta se Rita ozari.
<BR>&nbsp;&nbsp;&nbsp;&nbsp;&nbsp;Aluminijumska grana u dnevnoj sobi još je bila gola - ukrašavanje drvceta na Badnje veče beše porodična tradicija - a gasni panj sjajno je goreo u kaminu. Obnovila je poznanstvo sa starim gipsanim bareljefom koji je prikazivao grožđe, vinovu lozu i lišće ispod korniža, i teškim drvenim gredama na tavanici. Osmehnula se. Rođena je u ovoj kući. Gde god da se nađe, ma koliko daleko, ovo će uvek biti njen dom. "Gde su Julija i Robert?"
<BR>&nbsp;&nbsp;&nbsp;&nbsp;&nbsp;"Robert je stacioniran u Omahi", odgovori joj Rita iz kuhinje. "Nisu uspeli da dođu ove godine. Možda će dobiti dopust u martu."
<BR>&nbsp;&nbsp;&nbsp;&nbsp;&nbsp;"Oh", reče Patricija razočarano. Vratila se u kuhinju. "Gde je tata?"
<BR>&nbsp;&nbsp;&nbsp;&nbsp;&nbsp;"Gleda televiziju."
<BR>&nbsp;&nbsp;&nbsp;&nbsp;&nbsp;Pol uđe u kuhinju teško natovaren. Patricija uze jednu od kutija od njega i odloži je na pod odmah do frižidera. "Očekivali smo čitavu vojsku pa smo doneli gomilu robe", reče ona.
<BR>&nbsp;&nbsp;&nbsp;&nbsp;&nbsp;Rita se probi kroz naslage hrane i zavrte glavom. "Poješće se. Doći će nam gospodin i gospođa Ortiz, naši prvi susedi i rođak Enrike sa svojom suprugom. Ovo je, dakle, Pol."
<BR>&nbsp;&nbsp;&nbsp;&nbsp;&nbsp;"Daaa."
<BR>&nbsp;&nbsp;&nbsp;&nbsp;&nbsp;Rita ga zagrli, dodirnuvši mu ovlaš ramena. Zatim povuče ruke i odmače se odmeravajući ga. Osmehnula se. Visoki, vitki Pol, sa smeđom kosom i svetlom puti, izgledao je više anglo od ostalih. Dok su razgovarali, Rita se stalno osmehivala. Pol je uspevao da se uzdrži.
<BR>&nbsp;&nbsp;&nbsp;&nbsp;&nbsp;Odšetala je niz hodnik do sobe gde je njen otac, po svoj prilici, sedeo ispred televizora. Nikada nisu bili imućni, a taj televizor beše model star dvadeset pet godina, koji je proizvodio jednu sablast u obliku druge kad god je primao emisije 3-D.
<BR>&nbsp;&nbsp;&nbsp;&nbsp;&nbsp;"Tata?" prozbori Patricija tiho, prilazeći mu s leđa u polumraku.
<BR>&nbsp;&nbsp;&nbsp;&nbsp;&nbsp;"Pati!" Ramon Vaskez je provirio iza jastuka na naslonu stolice i širok osmeh uzdigao je njegove pepeljastosive brkove. Bio je delimično paralizovan posle moždanog udara pre tri godine. I pored hirurške pomoći nije se potpuno oporavio. Patricija sede na divan pored njega.
<BR>&nbsp;&nbsp;&nbsp;&nbsp;&nbsp;"Dovela sam Pola kući", reče ona. "Žao mi je što Julija nije mogla da dođe."
<BR>&nbsp;&nbsp;&nbsp;&nbsp;&nbsp;"I meni. Ali tako ti je to sa službom u vazduhoplovstvu." Ramon je u vazduhoplovstvu proveo dvadeset godina pre no što se povukao u mirovinu 1966. godine. Izuzimajući Patriciju, cela porodica bila je vezana za vazduhoplovstvo. Julija je upoznala Roberta na jednoj zabavi u Martovskoj bazi vazduhoplovnih snaga, pre šest godina.
<BR>&nbsp;&nbsp;&nbsp;&nbsp;&nbsp;"Imam svima nešto da vam kažem, tata."
<BR>&nbsp;&nbsp;&nbsp;&nbsp;&nbsp;"Oh? Šta je to?" Da li mu se govor poboljšao otkako su se poslednji put videli? Barem joj se tako činilo. Nadala se da je tako.
<BR>&nbsp;&nbsp;&nbsp;&nbsp;&nbsp;Rita je dozva iz kuhinje. "Kćeri! Dođi da pomogneš Polu i meni da raspakujemo ovu robu."
<BR>&nbsp;&nbsp;&nbsp;&nbsp;&nbsp;"Šta to gledaš?" upita Patricija koja još nije bila voljna da ode.
<BR>&nbsp;&nbsp;&nbsp;&nbsp;&nbsp;"Vesti."
<BR>&nbsp;&nbsp;&nbsp;&nbsp;&nbsp;Jedan komentator - i njegov malo manje strašan duh - uvodio je gledaoce u priču o Kamenu. Patricija se zadržala uprkos drugom majčinom pozivu.
<BR>&nbsp;&nbsp;&nbsp;&nbsp;&nbsp;"Što se više osoblja šalje na Kamen to grupe građana i naučnika upornije zahtevaju otvorenu raspravu. Danas, četvrte gadine od početka udruženog istraživanja NATO-a i Evrosvemira, omotač koji obuhvata Kamen jednako je neprobojan kao i uvek i..."
<BR>&nbsp;&nbsp;&nbsp;&nbsp;&nbsp;Najposle to i nije bila neka vest.
<BR>&nbsp;&nbsp;&nbsp;&nbsp;&nbsp;.".. ruski naučnici posebno su nezadovoljni zbog zahteva za tajnošću rada. U međuvremenu, članovi Planetarnog društva, L-5 društva, Prijatelja međuzvezdanih odnosa i drugih grupa okupili su se oko Bele kuće i oko takozvane Bele kocke u Sanivejlu, Kalifornija, protestujući protiv vojnog mešanja i izglasavanja odluke o prikrivanju najvažnijih otkrića na Kamenu."
<BR>&nbsp;&nbsp;&nbsp;&nbsp;&nbsp;Jedan ozbiljan, uredno podšišan i konzervativno odeven mlad čovek pojavi se na ekranu. Stajao je pred Belom kućom i govorio, preterano gestikulirajući: "Znamo da je to tuđinska tvorevina, kao što znamo da u njenoj unutrašnjosti postoji sedam komora - ogromnih komora. Nismo ih mi tamo smestili. U svakoj komori, osim u sedmoj, nalazi se po jedan grad - napušten. Pored toga, tamo postoji nešto neverovatno, nešto nepojmljivo."
<BR>&nbsp;&nbsp;&nbsp;&nbsp;&nbsp;"Šta mislite, šta je to?" postavio je pitanje novinar.
<BR>&nbsp;&nbsp;&nbsp;&nbsp;&nbsp;Jedan od demonstranata podiže ruke. "Smatramo da bi trebalo svima da kažu. Mi, kao poreski obveznici, imamo prava da znamo šta se tamo nalazi - pa ma o čemu da se radi!"
<BR>&nbsp;&nbsp;&nbsp;&nbsp;&nbsp;Komentator je dodao da spikeri NASA i Udružene svemirske komande nisu dali nikakav komentar.
<BR>&nbsp;&nbsp;&nbsp;&nbsp;&nbsp;Patricija uzdahnu i privinu se uz Ramonova ramena, mahinalno mu trljajući mišiće.
<BR>&nbsp;&nbsp;&nbsp;&nbsp;&nbsp;Pol ju je pomno posmatrao za vreme večere čekajući da ona uluči pravu priliku, ali to se nije dogodilo. Osećala se nelagodno u prisustvu prijatelja i suseda. Posredi je bilo nešto što je samo njena najuža parodica imala da zna, a mi njima nije mogla saopštiti onoliko koliko je želela.
<BR>&nbsp;&nbsp;&nbsp;&nbsp;&nbsp;Činilo se da su Rita i Ramon prihvatili Pola. To je bilo nešto. Oni će na kraju morati da saznaju istinu o njihovom odnosu - ako već nisu prozreli celu stvar, to jest da su Patricija i Pol bili više od običnih poznanika koji izlaze zajedno, te da žive zajedno na onaj nehatan način svojstven studentima u internatu.
<BR>&nbsp;&nbsp;&nbsp;&nbsp;&nbsp;Tako puno tajni i poverljivih stvari. Možda oni i ne bi bili tako šokirani kao što je ona očekivala, želela da budu. Pomalo ju je uznemiravalo razmišljanje da je njeni roditelji vide kao odraslo seksualno biće. U tom pogledu nije bila ni izbliza toliko otvorena koliko većina njenih prijatelja i poznanika.
<BR>&nbsp;&nbsp;&nbsp;&nbsp;&nbsp;Konačno, bila je uverena da će se ona i Pol venčati. No, oboje su bili mladi, a Pol je neće zaprositi sve dok ne bude siguran da može oboje izdržavati. Ili dok ga ne ubedi da ona to može - što je i pored izuzetnih preporuka koje je zavredela njena doktorska teza bilo malo verovatno za narednih nekoliko godina.
<BR>&nbsp;&nbsp;&nbsp;&nbsp;&nbsp;Ne računajući, dakako, prihod koji je trebalo da ostvari radeći u grupi Džudit Hofman. Taj novac ići će na poseban račun osiguranja sve do njenog povratka.
<BR>&nbsp;&nbsp;&nbsp;&nbsp;&nbsp;Kada su raspremili trpezu i pošto su se svi, porodica i prijatelji, okupili oko drveta da bi učestvovali u kićenju, ona dade znak majci da želi da razgovara s njom u kuhinji. "Povedi i tatu." Rita pomože Ramonu da na svojim aluminijumskim štakama ode do kuhinje tako da se konačno svi nađoše oko starog stola koji je služio porodici najmanje šezdeset godina.
<BR>&nbsp;&nbsp;&nbsp;&nbsp;&nbsp;"Imam nešto važno da vam saopštim", započe Patricija.
<BR>&nbsp;&nbsp;&nbsp;&nbsp;&nbsp;"Oh, madre de Dios", uzviknu Rita sklapajući ruke i smejuljeći se.
<BR>&nbsp;&nbsp;&nbsp;&nbsp;&nbsp;"Ne, mama, nije reč o Polu i meni", reče ona. Majčino lice se najpre stvrdnu, a zatim opusti.
<BR>&nbsp;&nbsp;&nbsp;&nbsp;&nbsp;"Pa, šta je onda?"
<BR>&nbsp;&nbsp;&nbsp;&nbsp;&nbsp;"Prošle nedelje primila sam jedan telefonski poziv u školi", reče Patricija. "Ne mogu vam sve reći o tome, ali treba da znate da ću biti odsutna par meseci, a možda i duže. Pol zna za to, ali ni njemu ne mogu reći više no što sam vama upravo rekla." Pol baš u tom trenutku uđe u kuhinju kroz pokretne vratnice.
<BR>&nbsp;&nbsp;&nbsp;&nbsp;&nbsp;"Ko te je to pozvao?" upita Ramon.
<BR>&nbsp;&nbsp;&nbsp;&nbsp;&nbsp;"Džudit Hofman."
<BR>&nbsp;&nbsp;&nbsp;&nbsp;&nbsp;"Ko je ta?" upita Rita.
<BR>&nbsp;&nbsp;&nbsp;&nbsp;&nbsp;"Da li je to ona žena sa televizije?" upita Ramon.
<BR>&nbsp;&nbsp;&nbsp;&nbsp;&nbsp;Patricija klimnu glavom. "Ona je predsednikova savetnica. Žele da radim na nečemu sa njima i to je sve što mogu da vam kažem."
<BR>&nbsp;&nbsp;&nbsp;&nbsp;&nbsp;"Zbog čega bi im ti bila potrebna?" upita Rita.
<BR>&nbsp;&nbsp;&nbsp;&nbsp;&nbsp;"Mislim da žele da im napravi vremensku mašinu", reče Pol. Kad god bi to ranije izrekao Patricija bi se naljutila, ali sada je samo slegla ramenima.
<BR>&nbsp;&nbsp;&nbsp;&nbsp;&nbsp;Nije mogla očekivati da Pol razume njen rad. Veoma mali broj ljudi bio je to u stanju - a izvesno ne njeni roditelji i prijatelji. "Pol ima i neke druge lude teorije", reče ona. "Ali moje usne ostaju zapečaćene."
<BR>&nbsp;&nbsp;&nbsp;&nbsp;&nbsp;"Kao školjka", reče Pol. "Teško je bilo živeti s njom poslednjih nekoliko dana."
<BR>&nbsp;&nbsp;&nbsp;&nbsp;&nbsp;"Pa, da, kada si me neprestano nagovarao da progovorim!" Uzdahnula je patetično - često je to činila u poslednje vreme - i zagledala se u tavanicu bež boje, a zatim se okrenula prema ocu. "To će biti veoma zanimljivo. Niko neće biti u stanju da neposredno stupi u vezu sa mnom. Poštu možete da mi šaljete na ovu adresu." Primakla je beležnicu sa telefonskim brojevima i pribeležila adresu APO-a.
<BR>&nbsp;&nbsp;&nbsp;&nbsp;&nbsp;"Je li ti to važno?" upita Rita.
<BR>&nbsp;&nbsp;&nbsp;&nbsp;&nbsp;"Dabome da jeste", odgovori Ramon.
<BR>&nbsp;&nbsp;&nbsp;&nbsp;&nbsp;Ali Patricija nije sasvim bila uverena u to. Zvučalo joj je ludo čak i sada.
<BR>&nbsp;&nbsp;&nbsp;&nbsp;&nbsp;Kada su gosti otišli, povela je Pola u noćnu šetnju po susedstvu. Hodali su jedno pola sata ćuteći i prelazeći od jednog kruga ulične svetiljke do drugog. "Vratiću se, znaš li?" reče ona na kraju.
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Morala sam da ti pokažem svoj dom jer mi je on veoma važan. Rita, Ramon, ta kuća."
<BR>&nbsp;&nbsp;&nbsp;&nbsp;&nbsp;"Da", potvrdi Pol.
<BR>&nbsp;&nbsp;&nbsp;&nbsp;&nbsp;"Mislim da bih bila izgubljena bez toga. Provela sam puno vremena u sopstvenoj glavi, a ono što u njoj radim toliko je drugačije - tako bizarno za većinu ljudi. Kad ne bih imala dom, mesto kome se uvek vraćam, bila bih izgubljena."
<BR>&nbsp;&nbsp;&nbsp;&nbsp;&nbsp;"Shvatam", reče Pol. "Kuća je veoma lepa. Dopadaju mi se tvoji."
<BR>&nbsp;&nbsp;&nbsp;&nbsp;&nbsp;Zaustavila ga je i oni se okrenuše jedno prema drugom držeći se za ruke. "Drago mi je što to čujem?" reče ona.
<BR>&nbsp;&nbsp;&nbsp;&nbsp;&nbsp;"Želim da zasnujem dom s tobom", reče on. "Jedno drugo utočište u koje bismo se oboje vraćali."
<BR>&nbsp;&nbsp;&nbsp;&nbsp;&nbsp;Izraz njenog lica beše tako napet da je izgledalo kao da će se baciti na njega. "Mačje oči", reče Pol široko se osmehnuvši.
<BR>&nbsp;&nbsp;&nbsp;&nbsp;&nbsp;Krenuli su zaobilaznim putem natrag i poljubili se na prednjem tremu pre no što će se pridružiti njenim roditeljima na kafi i kakau sa cimetom.
<BR>&nbsp;&nbsp;&nbsp;&nbsp;&nbsp;"Poslednji pozdrav", reče ona dok su se pripremali da krenu natrag za Kalteč.
<BR>&nbsp;&nbsp;&nbsp;&nbsp;&nbsp;Krenula je hodnikom prema kupatilu pored fotografija sa mature i uramljenih isečaka sa stranica Američkog žurnala za fiziku u kome je objavljen njen prvi rad. Zaustavivši se ispred te slike zaneseno se zagledala u nju. Učini joj se najednom da joj je srce stalo, ostavljajući prazninu u njenim grudima, kratak, bezmalo ugodan osećaj padanja, iščezavanja, a potom vraćanja u normalno stanje.
<BR>&nbsp;&nbsp;&nbsp;&nbsp;&nbsp;Osetila je to već ranije. Nije to bilo ništa ozbiljno, samo hladan vetar koji je hujao kroz sredinu grudi svaki put kada bi istinski doživela predstavu o tome gde se spremala da ode.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;ČETIRI. 1174, GODINA PUTOVANJA 5, NADER, OSNI GRAD
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ilijin Taur Ingle, predsedavajući ministar Osnog grada, stajao je u prostranoj osmatračkoj kupoli gledajući iznad Puta, kroz plavi sjaj grada, na trake osvetljene neprekidnim tokom saobraćaja koji se odvijao između kapija. Iza njega stajala su dva naimenovana duha i korporealni predstavnik Heksamon Neksusa.
<BR>&nbsp;&nbsp;&nbsp;&nbsp;&nbsp;"Poznajete li dobro Olmija, ser Franko?" upita predsedavajući ministar, koristeći grafički govor.
<BR>&nbsp;&nbsp;&nbsp;&nbsp;&nbsp;"Ne, ser Ingle, ne poznajem ga", odgovori korporealni predstavnik, "iako je on veoma ugledan u Neksusu."
<BR>&nbsp;&nbsp;&nbsp;&nbsp;&nbsp;"Tri inkarnacije, jedna više no što zakon dozvoljava - zbog njegovih izuzetnih zasluga. Olmi je jedan od naših najstarijih građana koji su još korporealni", reče ministar. "Zagonetna ličnost. Odavno bi bio lišen svojih apsolutnih prava i vraćen u Grad memorije da nije u toj meri bio koristan Neksusu." Predsedavajući ministar naredi rasprskavaču da oslobodi njegov specijalan rastvor Talzita. Magla ispuni jedan kockast prostor, okružen ljubičastim vučnim poljima bledog sjaja. Ingle uđe u to polje i duboko udahnu vazduh.
<BR>&nbsp;&nbsp;&nbsp;&nbsp;&nbsp;Duhovi se nisu pomerali; njihovi likovi ostajali su nepomični sve dok ih ne oslove. Bili su vidljivi tek toliko da označe da su njihove ličnosti u Gradu memorije uključene u ovaj razgovor, ali tako što su slušali i posmatrali.
<BR>&nbsp;&nbsp;&nbsp;&nbsp;&nbsp;"Koliko znam on pripada lozi Naderita", reče korporealni pomoćnik.
<BR>&nbsp;&nbsp;&nbsp;&nbsp;&nbsp;"Da, tako je", potvrdi ministar klimajući glavom. "Ali on služi Heksamonu bez obzira na to ko je na vlasti i ja ne gajim nikakve sumnje u pogledu njegove odanosti. Krajnje neobičan čovek, premda u starom smislu te reči. Čovek koji je u životu prošao kroz velike promene, velike patnje. Pozvao sam ga da dođe ovamo sa l,3<SUP>9</SUP>. Nadzire naše pripreme za odbranu od ofanzive Jarta. Ali ovde bi nam mogao biti od veće koristi. On je osoba koju bi sada valjalo poslati. Osni Nader ne može a da se ne saglasi s takvim izborom, a ne mogu nas ni optužiti za partizansku zaveru. Izveštaji koje im podnosi uvek su podrobni i tačni. Izvestite predsednika da prihvatamo zadatak i da šaljemo Olmija."
<BR>&nbsp;&nbsp;&nbsp;&nbsp;&nbsp;"Da, ser Ingle."
<BR>&nbsp;&nbsp;&nbsp;&nbsp;&nbsp;"Nadam se da su duhovi do sada dobili odgovore na svoja pitanja?"
<BR>&nbsp;&nbsp;&nbsp;&nbsp;&nbsp;"Slušamo", reče jedan duh. Drugi se nije pomerao.
<BR>&nbsp;&nbsp;&nbsp;&nbsp;&nbsp;"Odlično. A sada ću primiti ser Olmija."
<BR>&nbsp;&nbsp;&nbsp;&nbsp;&nbsp;Duhovi iščeznuše, a korporealni predstavnik Franko izađe tipkajući prstima po svojoj ogrlici da bi ucrtao zastavicu službene dužnosti iznad levog ramena.
<BR>&nbsp;&nbsp;&nbsp;&nbsp;&nbsp;Predsedavajući ministar isključi vučna polja i komora postade zadimljena od nove količine Talzita. Kada je Olmi ušao, miris je već bio razdražujući, oštar kao kod kakvog starog vina. Nečujno je pristupao ministru ne želeći da remeti njegovo sanjarenje.
<BR>&nbsp;&nbsp;&nbsp;&nbsp;&nbsp;"Napred, ser Olmi", reče ministar. Okrenuo se baš kada je Olmi savlađivao poslednje stepenike koji su vodili do platforme komore. "Dobro izgledate, danas."
<BR>&nbsp;&nbsp;&nbsp;&nbsp;&nbsp;"I vi, ser."
<BR>&nbsp;&nbsp;&nbsp;&nbsp;&nbsp;"Mmm. Žena mi je priredila divnu poslednju seansu zaborava. Uklonila je mnoštvo neprijatnosti iz moje dvadesete godine. To nije bila dobra godina i njeno uklanjanje predstavljalo je pravo olakšanje."
<BR>&nbsp;&nbsp;&nbsp;&nbsp;&nbsp;"Izvrsno, ser."
<BR>&nbsp;&nbsp;&nbsp;&nbsp;&nbsp;"Kada ćete se vi oženiti, Olmi?"
<BR>&nbsp;&nbsp;&nbsp;&nbsp;&nbsp;"Kada pronađem ženu koja će biti u stanju da mi pročisti dvadeset prvu godinu, godinu prve inkarnacije."
<BR>&nbsp;&nbsp;&nbsp;&nbsp;&nbsp;Ministar se od srca nasmeja. "Čuo sam da vodite uspešnu zastupničku kompaniju u Osnom Naderu..."
<BR>&nbsp;&nbsp;&nbsp;&nbsp;&nbsp;"Kako se zvaše vaša partnerka?"
<BR>&nbsp;&nbsp;&nbsp;&nbsp;&nbsp;"Suli Ram Kikura."
<BR>&nbsp;&nbsp;&nbsp;&nbsp;&nbsp;"Da, naravno... Ona je bila veoma aktivna u izglađivanju spora između Neksusa i usijanih glava iz frakcije Korzenovski, zar ne?"
<BR>&nbsp;&nbsp;&nbsp;&nbsp;&nbsp;"Da, često raspravljamo o tom pitanju."
<BR>&nbsp;&nbsp;&nbsp;&nbsp;&nbsp;Ministar duhoko uzdahnu vazduh i sa zabrinutim izrazom na licu spusti pogled na platformu. "No dobro. Imam za vas jedan težak zadatak."
<BR>&nbsp;&nbsp;&nbsp;&nbsp;&nbsp;"Za mene je zadovoljstvo da služim Heksamonu."
<BR>&nbsp;&nbsp;&nbsp;&nbsp;&nbsp;"Ovog puta možda neće biti tako. Nije posredi prosta istraga nezakonite trgovine na kapijama. Svakih nekoliko decenija šaljemo nekog u Ćičak da proveri njegovu stabilnost. Ovog puta smo dvostruko motivisani. Čičak je ponovo zaposednut."
<BR>&nbsp;&nbsp;&nbsp;&nbsp;&nbsp;"Zar je neko prešao granicu Zabranjenih teritorija?"
<BR>&nbsp;&nbsp;&nbsp;&nbsp;&nbsp;"Ne. Nešto još čudnije. Ništa nije uznemirilo naše stražare na prvoj prepreci. Očito je da su uljezi došli spolja. Da sve bude još neobičnije, posredi su ljudska bića. Nema ih mnogo, ali su dobro organizovana. Beskorisno je nagađati odakle potiču. Informacija koju smo dobili odveć je okolišna. Imaćete, naravno, sva ovlašćenja i obezbeđen neophodan prevoz. Ser Agoli obavestiće vas o ostalim uslovima. Je li vam jasno?"
<BR>&nbsp;&nbsp;&nbsp;&nbsp;&nbsp;Olmi klimnu glavom. "Ser."
<BR>&nbsp;&nbsp;&nbsp;&nbsp;&nbsp;"Dobro." Ministar se naže preko ograde i pogleda prema površini koja se nalazila dvadeset kilometara ispod njih. Vrtlog svetlosti kovitlao se oko nekoliko traka. "Izgleda da je došlo do zakrčenja kod one kapije. Ali ovo je ionako razdoblje briga i glavobolje. Mesec Dobrog čoveka." Okrenuo se prema Olmiju. "Srećno. Ili kako nam to Eld nalaže: Neka vam Zvezda, Sudbina i Pneuma budu naklonjeni."
<BR>&nbsp;&nbsp;&nbsp;&nbsp;&nbsp;"Hvala, ser."
<BR>&nbsp;&nbsp;&nbsp;&nbsp;&nbsp;Sišao je s platforme i napustio komoru, a zatim se spustio liftom niz dugačak vitak toranj do Središnjeg grada, gde se pobrinuo da poslovi ne trpe za vreme njegovog produženog odsustva.
<BR>&nbsp;&nbsp;&nbsp;&nbsp;&nbsp;Ovaj zadatak predstavljao je veliku čast i prednost. Povratak u Čičak bio je zabranjen iz bilo kog razloga koji nije bio od životne važnosti za Neksus. Olmi nije bio tamo više od četiri stotine godina.
<BR>&nbsp;&nbsp;&nbsp;&nbsp;&nbsp;S druge strane, ovo je mogao biti i veoma opasan zadatak - posebno ako se ima u vidu onako nepotpuna informacija. Da bi obezbedio uspeh ove misije odlučio je da povede jednog Franta sa sobom.
<BR>&nbsp;&nbsp;&nbsp;&nbsp;&nbsp;Ako su se u Čičku nalazili ljudi koji nisu gradski otpadnici - što bi bilo najverovatnije objašnjenje - odakle su onda poticali?
<BR>&nbsp;&nbsp;&nbsp;&nbsp;&nbsp;Odviše ograničeno i nepotpuno da bi mogao da bude spokojan.
</TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
