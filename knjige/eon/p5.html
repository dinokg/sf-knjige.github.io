<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>4.
<P>&nbsp;&nbsp;&nbsp;&nbsp;&nbsp;Ostatak četvrte komore brzo je promakao pored prozora voza, kao zamućena slika brdovitog terena, malih jezera i izbočina nekog materijala koji je izgledao kao granit.
<BR>&nbsp;&nbsp;&nbsp;&nbsp;&nbsp;"Ova linija se završava u šestoj komori. Na poslednjoj stanici sačekaće nas Džozef Rimskaja i pojedini članovi kineskog tima."
<BR>&nbsp;&nbsp;&nbsp;&nbsp;&nbsp;"Rimskaja? Imala sam profesora sa istim imenom na Univerzitetu UCLA."
<BR>&nbsp;&nbsp;&nbsp;&nbsp;&nbsp;"Da nije bilo Rimskaje ni vi ne biste bili ovde. On vas je preporučio."
<BR>&nbsp;&nbsp;&nbsp;&nbsp;&nbsp;"Ali on je napustio univerzitet da bi prešao u Biro za matematiku i statistiku."
<BR>&nbsp;&nbsp;&nbsp;&nbsp;&nbsp;"I upoznao savetnicu dok je radio u Vašingtonu", dodade Lenijer.
<BR>&nbsp;&nbsp;&nbsp;&nbsp;&nbsp;Rimskaja joj je bio profesor na specijalnom matematičkom seminaru. Nije joj se mmogo sviđao. Bio je to visok, glomazan čovek sa oštrom riđom bradom, bučan i samouveren; profesor političkih nauka i stručnjak za teoriju statistike i informacija. Strog matematičar ali, prema njenom mišljenju, bez sposobnosti uvida neophodnog za istinski vredna istraživanja, Rimskaja joj je uvek izgledao kao savršeni akademik; krut, s puno zahteva, idealan nadzornik rada.
<BR>&nbsp;&nbsp;&nbsp;&nbsp;&nbsp;"Zbog čega je on ovde?"
<BR>&nbsp;&nbsp;&nbsp;&nbsp;&nbsp;"Zbog toga što savetnica smatra da može biti od koristi."
<BR>&nbsp;&nbsp;&nbsp;&nbsp;&nbsp;"Njegova specijalnost bile su statističke teorije ponašanja stanovništva. On pripada sociologiji."
<BR>&nbsp;&nbsp;&nbsp;&nbsp;&nbsp;"Tako je", reče Lenijer.
<BR>&nbsp;&nbsp;&nbsp;&nbsp;&nbsp;"Kako..."
<BR>&nbsp;&nbsp;&nbsp;&nbsp;&nbsp;Lenijer je prvi put ispoljio izvesnu razdražljivost. "Patricija, razmislite. Kuda su Kamenjari otišli? Zbog čega su otišli tamo kud su otišli, i kako su tamo dospeli?"
<BR>&nbsp;&nbsp;&nbsp;&nbsp;&nbsp;"Ne znam", odgovori ona tiho.
<BR>&nbsp;&nbsp;&nbsp;&nbsp;&nbsp;"Ni mi ne znamo. Još ne. Rimskaja je vođa sociološke grupe. Možda će oni biti u stanju da nam daju odgovore na ta pitanja."
<BR>&nbsp;&nbsp;&nbsp;&nbsp;&nbsp;"To je tako nazadan metod saznavanja."
<BR>&nbsp;&nbsp;&nbsp;&nbsp;&nbsp;"Biću strpljiv sa vama ukoliko vi pokažete strpljenje", reče Lenijer.
<BR>&nbsp;&nbsp;&nbsp;&nbsp;&nbsp;Patricija je ćutala nekoliko trenutaka. "Ne mogu jemčiti za to. Želela bih da ne pokazujete toliko nezadovoljstva kad god postavim neposredno pitanje."
<BR>&nbsp;&nbsp;&nbsp;&nbsp;&nbsp;Lenijer uzdiže veđe i klimnu glavom. "Molim vas, ne uzimajte to lično."
<BR>&nbsp;&nbsp;&nbsp;&nbsp;&nbsp;On je, dakle, nervno napet, pomisli ona. Pa, i ja sam. Samo što je on imao vremena da se navikne. Ukoliko se čovek uopšte može navići na nešto kao što je ona biblioteka... ili sam Kamen. A onda opet, gotovo izvesno, ima još...
<BR>&nbsp;&nbsp;&nbsp;&nbsp;&nbsp;Odjednom joj se ukazala vizija lavirinta od tabli za pisanje, koje su je iščekivale u sedmoj komori, ispisane bezbrojnim matematičkim radovima na nekom velikom ujedinjujućem problemu. A iznad svih njih, pred ogromnim video ekranom, strpljivo je sedela i posmatrala savetnica, kao kakav bog. Lenijer je bio njen avatar.
<BR>&nbsp;&nbsp;&nbsp;&nbsp;&nbsp;"Rimskaja je pola Rus", nastavi Lenijer. "Njegova baba bila je udovica i imigrant. Njeno ime na ulaznim papirima u Sjedinjene Američke Države važilo je i za njenog sina. Rimskaja govori ruski kao maternji jezik. Povremeno obavlja ulogu prevodioca u razgovorima između Rusa i nas."
<BR>&nbsp;&nbsp;&nbsp;&nbsp;&nbsp;Zujanje voza se pojačalo i oni uleteše u severni poklopac četvrte komore.
<BR>&nbsp;&nbsp;&nbsp;&nbsp;&nbsp;Peta komora bila je tamnija od prethodnih delova koje su posetili. Baldahin od ravnih sivih oblaka zaklanjao je gornje delove atmosfere cilindra, smanjujući barem za polovinu svetlost iz cevi. Ispod oblaka rasprostirao se vagnerijanski pejzaž sazdan od goletnih, pustošnih planina, koje su podsećale na raštrkane gromade antracita pomešanog s tamnim raznobojnim hematitom. Između tih planina počivale su bezdane doline boje rđe ispresecane vodopadima koji su se slivali u brze srebrnaste reke. Planine, grupisane u središtu dna komore, delovale su zapanjujuće sa svojim krivinama-lukovima, džinovskim izbušenim kockama, piramidama odlomljenih vrhova i stazama u vidu nepravilnih kamenih stepenika.
<BR>&nbsp;&nbsp;&nbsp;&nbsp;&nbsp;"Šta je, do đavola, ovo?" upita ona.
<BR>&nbsp;&nbsp;&nbsp;&nbsp;&nbsp;"Mislimo da je posredi neka vrsta otvorene rudničke jame. Naša dva geologa - jedan je Robert Smit, koga ste upoznali, pretpostavljaju da je u vreme kada su komore građene, peta ostala nedovršena. Ostavili su je takvu zato što su im bile potrebne sirovine. Kamenjari su je koristili. Ovo sada su tragovi te eksploatacije."
<BR>&nbsp;&nbsp;&nbsp;&nbsp;&nbsp;"Savršena scenografija za ljubitelje starih filmova strave i užasa", reče Patricija. "Ovde nije teško zamisliti Drakulin zamak."
<BR>&nbsp;&nbsp;&nbsp;&nbsp;&nbsp;Nisu razmenili nijednu reč tokom kratkog putovanja kroz naredni tunel, koji ih je doveo u šestu komoru. Kada je zujanje voza poprimilo dublji ton a tama tunela se razišla, Lenijer ustade i objavi:
<BR>&nbsp;&nbsp;&nbsp;&nbsp;&nbsp;"Kraj linije."
<BR>&nbsp;&nbsp;&nbsp;&nbsp;&nbsp;Stanična zgrada bila je izgrađena kao pećina, od blokova crvenkastog betona i šarenkaste sivo-crne stene asteroida. Platforma beše prošarana bledim tragovima - kao da su se ovde nekada stvarali dugački vijugavi redovi.
<BR>&nbsp;&nbsp;&nbsp;&nbsp;&nbsp;"Ovo je nekada bila radnička stanica", reče Lenijer. "Kada su preinačavali šestu komoru služila je kao mesto istovara i iskrcavanja. Pre otprilike šest stotina godina."
<BR>&nbsp;&nbsp;&nbsp;&nbsp;&nbsp;"Koliko dugo je Kamen napušten?"
<BR>&nbsp;&nbsp;&nbsp;&nbsp;&nbsp;"Pet vekova."
<BR>&nbsp;&nbsp;&nbsp;&nbsp;&nbsp;Popeli su se uz jednu rampu do zgrade sazdane uglavnom od debelih providnih ploča koje su dopuštale izvrstan pogled na šestu komoru.
<BR>&nbsp;&nbsp;&nbsp;&nbsp;&nbsp;Pod doline bio je pritisnut džinovskim nepokretnim mehaničkim strojevima, cilindrima, kockama i naslagama kružnih ploča položenih na ivice: sve zajedno podsećalo je na neku čudovišnu komandnu tablu. Odmah izvan stanične zgrade, red loptastih tankova nizao se sve do udaljenog zida. Taj zid beše visok najmanje sto metara, a prečnici tankova sezali su do polovine zida. Ispod ovog nivoa stanice, između lopti i naporednih redova cilindara oslonjenih na ivice nalazila se ogromna jaruga ispunjena svetlucavom vodom. Taj kanal bio je opervažen završecima pumpi i kiklopskim strojevima za crpljenje vode.
<BR>&nbsp;&nbsp;&nbsp;&nbsp;&nbsp;Povrh svega toga lebdele su grudve gustih crnih oblaka iz kojih se spuštala kišna zavesa i snežna vejavica. Odnekud je dopiralo neprestano pulsiranje koje se više osećalo no što se čulo, kao infrazvučni damari pokretnih planina ili meljava udaljenih morskih dana.
<BR>&nbsp;&nbsp;&nbsp;&nbsp;&nbsp;Gledajući naviše pod određenim uglom, mogla je, iako nerazgovetno, da vidi između masa oblaka suprotni pod komore koji beše zastrt neravnim tepihom satkanim od tajanstvenih mehanizama.
<BR>&nbsp;&nbsp;&nbsp;&nbsp;&nbsp;"U celoj komori nema nikakvih pokretnih delova izuzev onih velikih pumpi, a i njih nema mnogo", reče Lenijer. "Graditelji su se oslanjali na ugrađeni klimatski ciklus. Kiša pada, skuplja toplotu, otiče kanalima u plitke rezervoare, isparava, iznosi toplotu na površinu, a sistemi za održavanje atmosferskih prilika je izdvajaju - još ne znamo na koja način."
<BR>&nbsp;&nbsp;&nbsp;&nbsp;&nbsp;"Čemu sve to?"
<BR>&nbsp;&nbsp;&nbsp;&nbsp;&nbsp;"Prema početnoj zamisli, šesta komora je imala da bude još jedan grad. Ali graditelji su utvrdili da Kamen može ubrzavati samo do tri procenta g. Neposredno pre no što će Kamen biti opremljen - a pre završetka glavnih iskopavanja - otkrili su način koji će omogućiti da Kamen ubrzava do granice svojih mogućnosti. Taj metod bio je složen i skup, ali je Kamenu obezbedio mnogostranost, koju graditelji više nisu mogli da zanemare. Stoga je šesta komora bila opremljena mašinerijom za selektivno neutralisanje inercije. Ta mašinerija čini mali deo onoga što se sada ovde nalazi." Klimnuo je u pravcu prizora koji se ukazivao kroz prozorsko okno. "Zbog toga dno nijedne komore nije nagnuto, a rezervoari i reke menjaju brane koje bi sprečile isticanje vode."
<BR>&nbsp;&nbsp;&nbsp;&nbsp;&nbsp;"Nisu im potrebne. Šesta komora može selektivno da neutraluše posledice inercije bilo kog predmeta u Kamenu. Na krupnom planu ona kompenzuje ubrzavanje i usporavanje čitavog broda. Na mikroplanu, ona sprečava posledice inercije koja se javlja pri kretanju vozova. Posredi je sistem samoregulacije čiji 'mozak' još nismo otkrili."
<BR>&nbsp;&nbsp;&nbsp;&nbsp;&nbsp;Kiša je dobovala po providnom krovu i slivala se niz stepenište čiji je nagib iznosio četrdeset pet stepeni. Lenijer zastade i zagleda se u kapljice i potočiće.
<BR>&nbsp;&nbsp;&nbsp;&nbsp;&nbsp;"Od tog vremena, mašinerija je modifikovana i dopunjavana. Nekada je prekrivala oko tri kvadratna kilometra, a ostatak šeste komore korišćen je za industriju i istraživanja, za stvari koje se nisu mogle izvoditi u gradovima. Sada održava i sedmu komoru."
<BR>&nbsp;&nbsp;&nbsp;&nbsp;&nbsp;Četiri osobe, odevene u žute pelerine dolazile su duž ivice kanala iza stanične zgrade. Parkirali su svoj kamion nekoliko metara dalje na uzdignutom platou.
<BR>&nbsp;&nbsp;&nbsp;&nbsp;&nbsp;"Naš odbor za doček", reče Lenijer. Išli su ka vrhu stepeništa. Hladan vazduh prodirao je u svetlarnik i Patricija se naježi kada je jedan nalet vetra zakačio i njih. Kiša je tiho pevušila iznad glava. Između potočića na staklu, a kroz pukotinu u oblacima, nalik na rov, Patricija je videla severni poklopac. Svi ostali poklopci bili su praktično prazni, bez ikakvih crta. Ovaj, međutim, beše prekriven redom pravougaonih kutija, raspoređenih na pravilnim rastojanjima poput strmog stepeništa. Na spoljašnjoj strani svake kutije nalazila se elipsasta šara. Ove kutije su, prema njenom proračunu, bile široke najmanje kilometar, a elipse duž svojih glavnih osa polovinu te širine.
<BR>&nbsp;&nbsp;&nbsp;&nbsp;&nbsp;Prva od četiri osobe koja je stigla na vrh stepeništa smače kapuljaču. Patricija ugleda svog bivšeg profesora, crvenog lica i bradatog, sa sitnim i sumnjičavim očima koje kao da su pamtile neku davnu uvredu. Rimskaja je izgledao upravo onako kako ga je zapamtila. Uputio joj je pogled u kome je bilo nekakvog odbrambenog stava, a zatim klimnuo glavom. Iza njega, jedna visoka plava žena, pravilnih crta lica, i dvoje Kineza, muškarac i žena, koji su nosili zelene kačkete, skidoše pelerine i stresoše vodu na pod.
<BR>&nbsp;&nbsp;&nbsp;&nbsp;&nbsp;Rimskaja priđe Patriciji. U svakom njegovom pokretu očitovala se rezervisanost, ako ne i gađenje. "Gospođice Vaskez", reče on. "Nadam se da ste dorasli ovom. Nadam se da neću ispasti budala zbog toga što sam vas odabrao."
<BR>&nbsp;&nbsp;&nbsp;&nbsp;&nbsp;Otvorila je nekoliko puta usta, nemušto, kao šaran, da bi se konačno preglasno nasmejala. "Profesore i ja se nadam da je tako!"
<BR>&nbsp;&nbsp;&nbsp;&nbsp;&nbsp;"Ne zamerite mu", reče plavuša, dubokim i prijatnim glasom s blagim britanskim akcentom. "Ima četiri meseca kako samo lepo govori o vama." Gurnula je kačket pod mišku i pružila ruku. Patricija se rukova s njom. Stisak joj je bio čvrst i topao. "Ja sam Karen Ferli, a ovo su Vu Gi Me i Čang I Hsing." Čangova se široko osmehnu Patriciji; crne ravne šiške pokrivale su joj obrve, što je bilo poslednja moda u Kini. "Mi smo sa Tehnološkog univerziteta Bidjing."
<BR>&nbsp;&nbsp;&nbsp;&nbsp;&nbsp;Rimskaja je i dalje pomno proučavao Patriciju. Njegove sive oči se suziše. "Zdravi ste, ne patite od svemirske bolesti ili od emocionalnog stresa?"
<BR>&nbsp;&nbsp;&nbsp;&nbsp;&nbsp;"Dobro sam, profesore", odgovori ona.
<BR>&nbsp;&nbsp;&nbsp;&nbsp;&nbsp;"Dobro. Onda se vi..." pokazao je na Ferlievu, Vua i Čangovu .".. pobrinite za nju. Ja idem u prvu komoru da se odmorim. Biću odsutan nedelju dana, možda i duže." Pružio je ruku Lenijeru i oni se čvrsto rukovaše. "Umoran sam", reče Rimskaja, "ne samo zbog toga što nemam predstavu šta sve ovo predstavlja. Nikada nisam bio naročito maštovit čovek, a ovo mesto..." Uzdrhtao je. "Možda će vama više odgovarati, gospođice Vaskez." Kruto se naklonio svojim kolegama, a zatim uzeo pelerinu i krenuo prema rampi koja je vodila do perona.
<BR>&nbsp;&nbsp;&nbsp;&nbsp;&nbsp;Patricija ga je ispratila zbunjenim pogledom.
<BR>&nbsp;&nbsp;&nbsp;&nbsp;&nbsp;"Zavidim mu... pomalo", reče Vu na savršenom kalifornijskom engleskom. Bio je otprilike njene visine, s kratko podšišanom oštrom kosom i dečačkim licem. "Nedavno sam čitao neke vaše radove, gospođice Vaskez."
<BR>&nbsp;&nbsp;&nbsp;&nbsp;&nbsp;"Oslovljavajte me sa Patricija, molim vas."
<BR>&nbsp;&nbsp;&nbsp;&nbsp;&nbsp;"Bojim se da oni daleko nadmašuju moje sposobnosti shvatanja. Čang i ja smo elektroinženjeri. Karen je fizičarka."
<BR>&nbsp;&nbsp;&nbsp;&nbsp;&nbsp;"Teorijska fizika. Bila sam vrlo nestropljiva da vas upoznam", reče Ferlijeva.
<BR>&nbsp;&nbsp;&nbsp;&nbsp;&nbsp;"Nestrpljiva", ispravi je Lenijer.
<BR>&nbsp;&nbsp;&nbsp;&nbsp;&nbsp;"Da", Ferlijeva se osmehnu na račun Patricijine zbunjenosti. "I ja sam kineska građanka. Istina, najčešće uspevam da prevarim većinu ljudi. Ispravite me, molim vas, kada nešto lupim."
<BR>&nbsp;&nbsp;&nbsp;&nbsp;&nbsp;Patricija je unezvereno šarala pogledom između njih. Osećala se pomalo nezgrapno, još nespremna da upoznaje nove ljude i ispolji društvenost.
<BR>&nbsp;&nbsp;&nbsp;&nbsp;&nbsp;"Ispratićemo Patriciju do sedme komore", reče Lenijer. "Ali možda ona želi da se malo odmori ovde."
<BR>&nbsp;&nbsp;&nbsp;&nbsp;&nbsp;"Ne", Patricija odlučno zavrte glavom. "Hoću da danas snimim čitavu stvar."
<BR>&nbsp;&nbsp;&nbsp;&nbsp;&nbsp;"To je prava žena", reče Ferlijeva. "Samoubilačka istrajnost. To obožavam. Čangova to poseduje. Gi Me - zovemo ga Srećko - Gi Me je, međutim, lenj druškan."
<BR>&nbsp;&nbsp;&nbsp;&nbsp;&nbsp;"Ona i profesor Rimskaja su goniči robova", reče Čangova. Njen engleski naglasak bio je znatno manje uspešan nego Vuov i Ferlijeve. Izvadila je dva paketa pelerina iz džepa svog ogrtača i dodala ih Lenijeru i Patriciji. Hitro su se odenuli i napustili sklonište zgrade.
<BR>&nbsp;&nbsp;&nbsp;&nbsp;&nbsp;Vazduh je mirisao na čistu kišu, ozon i metal. Kiša se svela na rominjanje, a i sneg je prestao da pada. Voda se u potočićima slivala niz strme metalne zidove ispod uzdignutog druma, skupljajući se u olucima i otičući u prihvatni bazen, koji se nalazio sto metara niže. Patricija je netremice posmatrala bazen prateći pogledom jedan mlaz vode koji se spuštao u tamu.
<BR>&nbsp;&nbsp;&nbsp;&nbsp;&nbsp;Kamion koji ih je čekao na kolovozu predstavljao je kopiju vozila kojim su putovali kroz prvu komoru. Ferlijeva je ponudila Patriciji prednje suvozačevo sedište, a ostali se ukrcaše pozadi, gurnuvši na stranu kutiju s naučnom opremom umotanom u tkaninu. Ferlijeva pokrenu kamion i ubrzo razvi zavidnu brzinu.
<BR>&nbsp;&nbsp;&nbsp;&nbsp;&nbsp;Podloga železničke pruge pretvorila se u široku ravnu traku koja je vijugala između kompleksa tankova i sivih oblika skrivenih u magli što se brzo širila. Vu se nađe između dva sedišta. "Ovaj materijal što liči na asfalt - nije asfalt. To je asteroidna stena, s tim što su iz nje prethodno uklonjeni svi metali, da bi potom bila samlevena i pomešana s uljem biljnog porekla. Vrlo je čvrsta i ne puca. Pitamo se ko će je patentirati."
<BR>&nbsp;&nbsp;&nbsp;&nbsp;&nbsp;Na neki način, ova pustoš delovala je okrepljujuće na Patriciju. Magla je imala plavičast odsjaj, što je stvaralo utisak kao da se nalaze u nekom safiru. Kiša je ponovo počela da pada i njeno dobovanje po krovu kamiona - kombinovano s blagim strujanjem toplog vazduha iz grejača - učinilo je da sve izgleda sigurnije, nimalo napetije od posmatranja neke zabavne emisije na videu.
<BR>&nbsp;&nbsp;&nbsp;&nbsp;&nbsp;Brzo se istrgla iz okrilja takvog osećanja. Lenijer ju je posmatrao. Okrenula je lice postrance prema njemu i odmah odvratila pogled. Kako se moglo doći do toga da je smatraju toliko značajnom? Šta je uopšte ona bila u stanju da učini suočena s ovom veličanstvenom tajnom?
<BR>&nbsp;&nbsp;&nbsp;&nbsp;&nbsp;Već su i same razmere bile dovoljne da parališu svaku misao. Gledajući naviše kroz pukotinu u oblačnom svodu, prema suprotnoj strani imala je isti osećaj kao kad je gledala kroz prozor koji ponovo ulazi u atmosferu.
<BR>&nbsp;&nbsp;&nbsp;&nbsp;&nbsp;Kamion je sledio zavojiti drum prešavši šestu komoru za ciglo dvadeset minuta. Napred su se pomolili već poznati oblici luka i ulaza u tunel. Ferlijeva uključi svetla u trenutku kada ih je tunel okružio.
<BR>&nbsp;&nbsp;&nbsp;&nbsp;&nbsp;Posle haotične šeste komore, jasnoća i sjajnost nesputane svetlosti cevi sa plazmom behu dobrodošli.
<BR>&nbsp;&nbsp;&nbsp;&nbsp;&nbsp;"Gotovo da možete čuti kako ptice pevaju", primeti Patricija.
<BR>&nbsp;&nbsp;&nbsp;&nbsp;&nbsp;"Volela bih to", reče Ferlijeva. Spustili su se niz rampu. Pred njom se pružao put prav kao strela, dvaput uži od auto-puta u šestoj komori, alu načinjen od istog materijala. Sa obeju strana druma, peščane humke, čije je vrhove prekrivala oštra žuta trava, šarale su tlo duž nekoliko kilometara. Na nevelikoj udaljenosti od puta video se šumarak niskog koštunjavog drveća. Prema zapadu, uz zavojitu kosinu dna komore, Patricija je zapažala mala jezera i ono što je ličilo na reku koja izvire iz jednog od tunela u poklopcu. Par vunastih oblačića lebdelo je sasvim uz poklopac. Pejzaž je bio jednako homogen i prazan celom dužinom ispod cevi sa plazmom, gledano kako na istok tako i na zapad. Sama cev sa plazmom izvirala je iz središta poklopca kao prav ničim osenčen far.
<BR>&nbsp;&nbsp;&nbsp;&nbsp;&nbsp;Patricija je osećala kako u kabini buja neko kolektivno osećanje predviđanja, koje se usredsređivalo na nju. Čekali su na njenu reakciju.
<BR>&nbsp;&nbsp;&nbsp;&nbsp;&nbsp;Reakciju na šta? Sve u svemu, ova komora bila je manje impresivna od prve. Ukrutila je ramena. Pa šta su, do đavola, očekivali da kaže?
<BR>&nbsp;&nbsp;&nbsp;&nbsp;&nbsp;Lenijer se saže između sedišta i dotače joj rame. "Šta vidite?" upita on.
<BR>&nbsp;&nbsp;&nbsp;&nbsp;&nbsp;"Pesak, travu, jezera, drveće. Reku. Nekoliko oblaka."
<BR>&nbsp;&nbsp;&nbsp;&nbsp;&nbsp;"Pogledajte pravo napred."
<BR>&nbsp;&nbsp;&nbsp;&nbsp;&nbsp;Pogledala je. Vidljivost je iznosila najmanje trideset kilometara. Činilo se da je severni poklopac zamračen, ni izbliza onako jasno primetan kao nametljivo sivilo u drugim komorama. Podigla je pogled i stala da žmirka, nastojeći da razazna kraj cevi sa plazmom.
<BR>&nbsp;&nbsp;&nbsp;&nbsp;&nbsp;Nije ga bilo. Protezala se nesumnjivo dalje od trideset kilometara, postajući sve mutnija i tanja, gotovo se stapajući s horizontom.
<BR>&nbsp;&nbsp;&nbsp;&nbsp;&nbsp;Dakako, na nezakrivljenim površinama - kakvi su bili ovi cilindri, gledani paralelno sa osom - horizont je bio znatno viši. Pri neograničenoj razdaljini horizont bi započeo u stvarno iščezavajućoj tački perspektive...
<BR>&nbsp;&nbsp;&nbsp;&nbsp;&nbsp;"Ova komora je duža", reče ona.
<BR>&nbsp;&nbsp;&nbsp;&nbsp;&nbsp;"Da", potvrdi Vu obazrivo. Čangova, držeći ruke smerno sklupčane u krilu, klimnu glavom kao da propraća neku šalu.
<BR>&nbsp;&nbsp;&nbsp;&nbsp;&nbsp;"Ćekajte da razjasnimo nešto. Putovali smo oko dve stotine i dvadeset kilometara kroz Kamen dugačak oko dve stotine i dvadeset kilometara. To znači da bi ova komora mogla imati, možda, pedeset kilometara u prečniku." Ruke su joj podrhtavale. "Ali nije tako."
<BR>&nbsp;&nbsp;&nbsp;&nbsp;&nbsp;"Pogledajte bolje", reče Lenijer.
<BR>&nbsp;&nbsp;&nbsp;&nbsp;&nbsp;"Posredi je optička varka. Ne mogu da vidim severni poklopac."
<BR>&nbsp;&nbsp;&nbsp;&nbsp;&nbsp;"Ne", reče Ferlijeva.
<BR>&nbsp;&nbsp;&nbsp;&nbsp;&nbsp;Činilo joj se kao da su sve četvoro u dosluhu.
<BR>&nbsp;&nbsp;&nbsp;&nbsp;&nbsp;"I?" Patricija se obazre po kabini. Lica njenih saputnika behu bezizražajna, ako se izuzme tajanstveni osmeh Čangove. "Šta bi, do đavola, trebalo da vidim?"
<BR>&nbsp;&nbsp;&nbsp;&nbsp;&nbsp;"To vi nama kažite", reče Lenijer.
<BR>&nbsp;&nbsp;&nbsp;&nbsp;&nbsp;Grozničavo je računala bacajući pogled prema suprotnoj strani komore, upinjući se da proračuna razdaljinu u ovoj čudnoj perspektivi ogromnog cilindra. "Zaustavite kamion."
<BR>&nbsp;&nbsp;&nbsp;&nbsp;&nbsp;Ferlijeva je prikočila vozilo i Patricija siđe iz kabine spustivši noge na drum. Zatim se uz lestvice uspentra na platformu na vrhu kamiona i pogleda niz pravu liniju druma. Put je hrlio ka svojoj iščezavajućoj tački - nije bilo nikakvog poklopca, nikakve prepreke. Iznad njih, ostatak pejzaža činilo je potpuno istu stvar.
<BR>&nbsp;&nbsp;&nbsp;&nbsp;&nbsp;"Veća je", reče ona. Ferlijeva i Lenijer stajali su pored kamiona ne skidajući pogled sa nje. Vu i Čangova im se pridružiše. "Veća je od asteroida. Prelazi preko njegovog kraja. Da li to pokušavate da mi kažete?"
<BR>&nbsp;&nbsp;&nbsp;&nbsp;&nbsp;"Ništa mi ne pokušavamo da vam kažemo", reče Lenijer. "Mi samo pokazujemo. To je jedini način."
<BR>&nbsp;&nbsp;&nbsp;&nbsp;&nbsp;"Pokušavate da mi kažete da se ovo ne završava, da prolazi ravno izvan drugog kraja?" Začula je prizvuk panike i histerične zapanjenosti u sopstvenom glasu.
<BR>&nbsp;&nbsp;&nbsp;&nbsp;&nbsp;Onaj profesor sa Stanforda, pre šest godina, nije bio u pravu. Postojao je neko, pored vanzemaljaca i bogova, ko je mogao da uvaži njen rad. Sada je znala zbog čega su je doveli iz Vandenberga, prevezli je na Kamen šatlom i LOT-om.
<BR>&nbsp;&nbsp;&nbsp;&nbsp;&nbsp;Asteroid je bio duži iznutra nego spolja.
<BR>&nbsp;&nbsp;&nbsp;&nbsp;&nbsp;Sedma komora produžavala se u beskonačnost.
</TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
