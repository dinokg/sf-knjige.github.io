<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>64.
<P>&nbsp;&nbsp;&nbsp;&nbsp;&nbsp;"Sada ćemo se rastati", reče Rai svojoj kćerki i Jejtsu. Ispružio je ruku, a senatorka je prihvati. Olmi, Patricija, Lenijer i Korzenovski čekali su ih pokraj onog diska.
<BR>&nbsp;&nbsp;&nbsp;&nbsp;&nbsp;"Šta on namerava?" upita Patricija.
<BR>&nbsp;&nbsp;&nbsp;&nbsp;&nbsp;"Odlazi kroz kapiju", reče Olmi. "Prudružiće mu se onaj Talzit kao i jedan od Franta. Svi ostali nastavljaju s nama."
<BR>&nbsp;&nbsp;&nbsp;&nbsp;&nbsp;"Nema izgleda da preživi", reče Lenijer. "Nema mogućnosti da ponese dovoljno hrane, kiseonika - nema vremena da se pripremi..."
<BR>&nbsp;&nbsp;&nbsp;&nbsp;&nbsp;"Ne odlazi inkarniran", objasni Olmi, "Nijedan od njih. Poveriće svoje ličnosti kapijskom dugoročnom radniku. Mogu da istražuju koliko ih je volja - otvaraju druge kapije, čekaju Osni grad, ukoliko ovaj ikada dospe do te tačke. Poseduju energiju za milion godina."
<BR>&nbsp;&nbsp;&nbsp;&nbsp;&nbsp;Proročka Oi polako zavrte glavom, posmatrajući očevo lice. "Bio si dobar prema meni", reče ona. "Teško mogu da podnesem saznanje da nikada više neću biti u stanju da razgovaram s tobom."
<BR>&nbsp;&nbsp;&nbsp;&nbsp;&nbsp;"Dođi sa gešelskim okruzima", reče Rai Oi. "Možda ćemo se ponovo sresti, tamo daleko niz Put. Ko zna kakve planove će imati ako uspeju? Pored toga, neko drugi uvek može ponovo da otvori ovu kapiju i pronađe nas..."
<BR>&nbsp;&nbsp;&nbsp;&nbsp;&nbsp;"Niko nikada neće ponovo otvoriti ovu kapiju", uzvrati ona. "Samo si ti u stanju da je pronađeš i otvoriš."
<BR>&nbsp;&nbsp;&nbsp;&nbsp;&nbsp;"U pravu je", reče Jejts. "To je tvoja veština."
<BR>&nbsp;&nbsp;&nbsp;&nbsp;&nbsp;Rai Oi klimnu glavom u pravcu Patricije. "Korzenovski, ili žena sa Zemlje. Oni bi mogli... ali Korzenovski se vraća na Zemlju, a ona kreće u lov na nešto još neuhvatljivije. Pa, u svakom slučaju, ništa nije konačno."
<BR>&nbsp;&nbsp;&nbsp;&nbsp;&nbsp;"Ovo jeste", reče Proročka Oi. "Vraćam se na Zemlju. To nam je bio cilj." Pustila mu je ruku.
<BR>&nbsp;&nbsp;&nbsp;&nbsp;&nbsp;Otvarač kapije ucrtao je simbol za nju: Zemlja u plavim zelenim i mrkim bojama, sa raznolikim oblacima, okružena jednom petljom DNA; oko svega toga neka uprošćena jednačina, koju je Korzenovski uzeo iz jednog od starijih radova Vaskezove.
<BR>&nbsp;&nbsp;&nbsp;&nbsp;&nbsp;Onaj Talzit u svom hladnom mehuru i Frant u belom ogrtaču - simbolu rastanka - stajali su iza Rai Oija. Proročka Oi se naže i poljubi ga, a zatim se okrete i pridruži ostalima kod diska.
<BR>&nbsp;&nbsp;&nbsp;&nbsp;&nbsp;Otvarač kapije i njegova pratnja krenuše prema radionici i humki oko nove kapije.
<BR>&nbsp;&nbsp;&nbsp;&nbsp;&nbsp;"Ispunjava svoju zakletvu Heksamonu", reče Proročka Oi kada se disk sklopio oko njih. "On će voditi Osni grad ako stigne do njega. Ona pruži ruku prema Patriciji čije su oči ponovo bile vlažne i dotače Zemljanki obraz. Uklanjajući jednu suzu s njega, Proročka Oi je premesti na svoj obraz. Olmi naredi disku da ih izvede iz terminala i odveze do tokobrodova koji su čekali."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Oba tokobroda, letelica za osoblje otvarača kapije i odbrambeni tokobrod u kome su stigli ovamo, izdvojila su se iz toka, i sada su lebdeli privezani vučnim poljima. Beše to predostrožnost za slučaj da evakuacioni odbrambeni brodovi naiđu iz pravca severa. Olmi se brzo odlučio; brzina im je bila važna, a manja odbrambena letelica beše hitrija.
<BR>&nbsp;&nbsp;&nbsp;&nbsp;&nbsp;Bilo je neophodno da susretnu ubrzavajuće okruge pre no što oni postignu brzinu veću od jedne trećine brzine svetlosti. U tom slučaju pojaviće se dve mogućnosti: ili će okruzi nakratko uvući svoje generatore i tokohvataljke i dopustiti odbrambenom tokobrodu da prođe kroz prolaz, ili će odbrambeni brod morati da se rastavi, privine uza zid i izdrži talas pritiska čestica i atoma koje grad potiskuje pred sobom.
<BR>&nbsp;&nbsp;&nbsp;&nbsp;&nbsp;Ali pre no što se susretnu sa okruzima morao je da ispuni obećanje dato Patriciji.
<BR>&nbsp;&nbsp;&nbsp;&nbsp;&nbsp;Zamišljeno je da je pošalju s ključnjačom na površinu Puta i to u pustošnim predelima, gde je postojala mogućnost pronalaženja geometrijskih naslaga za kojima je tragala. Biće joj na raspolaganju veoma malo vremena da dovrši svoj rad. Po svemu sudeći, prednji deo plazme bio im je za petama.
<BR>&nbsp;&nbsp;&nbsp;&nbsp;&nbsp;Jejts odvede Patriciju do izdvojenog dela broda i dade joj poslednja uputstva za korišćenje ključnjače.
<BR>&nbsp;&nbsp;&nbsp;&nbsp;&nbsp;"Zapamtite", reče joj on na kraju, "vi imate nagon i želju, ali ne i mnogo veštine. Posedujete znanje, ali ne i iskustvo. Ne smete brzati, morate sve raditi smišljeno i pažljivo." Dohvatio ju je rukama za ramena i pogledao pravo u oči. "Znate li koliki su vam izgledi na uspeh?"
<BR>&nbsp;&nbsp;&nbsp;&nbsp;&nbsp;Klimnula je glavom. "Ne posebno dobri."
<BR>&nbsp;&nbsp;&nbsp;&nbsp;&nbsp;"I dalje ste srpemni da se upustite u rizik?"
<BR>&nbsp;&nbsp;&nbsp;&nbsp;&nbsp;Još jednom je bez oklevanja klimnula. Jejts je pusti i izvadi onu malu kutiju iz svog džepa. "Kada zatisnem ključnjaču u vašu ruku i prenesem sposobnost korišćenja na vas, ona će narasti do svoje aktivne velučine. Radiće samo za vas. Ako umrete, pretvoriće se u prah. Služiće vas dok ste živi - iako ne znam od kakve koristi vam može biti ako uspete u svom naumu. Ona može da otvara nove kapije samo iz Puta, a ne i sa spoljašnje strane. U stanju je da prepozna postojanje ranije otvorenih kapija čak i ako su u međuvremenu zatvorene..."
<BR>&nbsp;&nbsp;&nbsp;&nbsp;&nbsp;Jejts izvadi ključnjaču, sada nešto dužu od dvanaest centimetara i utisnu joj je u levu šaku. "Uhvatite obe drške", posavetova je on. Uhvatila je drške obema rukama, uzmeđu palca i kažiprsta. Ključnjača je ucrtavala postojan tok crvenih simbola za Jejtsa.
<BR>&nbsp;&nbsp;&nbsp;&nbsp;&nbsp;"Sada vas još ne prepoznaje", reče on. "Traži uputstva od svog pređašnjeg gospodara. Ponovo ću je aktivirati." Izdao je naredbu ključnjači posredstvom kodiranog crteža.
<BR>&nbsp;&nbsp;&nbsp;&nbsp;&nbsp;Sredstvo se polako uvećavalo u Patricijinim rukama, sve dok nije dostiglo istu veličinu kao ključnjača koju je koristio Rai Oi.
<BR>&nbsp;&nbsp;&nbsp;&nbsp;&nbsp;"A sada ću preneti komandu na vas." Usledila su nova kodirana uputstva i Patricija oseti iznenadnu toplotu koja se razvila između nje i sredstva.
<BR>&nbsp;&nbsp;&nbsp;&nbsp;&nbsp;Korzenovski je promatrao, udaljen nekoliko koraka iza njih. Lenijer je, pak, lebdeo iza njega u blizini prolaza toka.
<BR>&nbsp;&nbsp;&nbsp;&nbsp;&nbsp;"I sada mogu da razgovaram s njom", reče Patricia u čudu. "Mogu neposredno da joj saopštavam stvari..."
<BR>&nbsp;&nbsp;&nbsp;&nbsp;&nbsp;"A ona može da komunicira s vama. Ona je aktivna, a vi ste njen gospodar", reče Jejts. U njegovom glasu osećao se prizvuk tuge.
<BR>&nbsp;&nbsp;&nbsp;&nbsp;&nbsp;Korzenovski priđe. "Imao bih nekoliko ideja u vezi s vašom potragom - predloga za način upotrebe", rače on.
<BR>&nbsp;&nbsp;&nbsp;&nbsp;&nbsp;"Volela bih da ih čujem", reče Patricija.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pri postojanom ubrzanju od dvadeset g, tokobrod se kretao na jug niz Put.
<BR>&nbsp;&nbsp;&nbsp;&nbsp;&nbsp;Prednji deo plazme dosegao je onaj sektor širok šezdeset kilometara, rezervisan za poslednje otvaranje kapije, zapljusnuo je prepreke, a strahovita toplota poremetila je tananu geometriju. Prva prepreka ubrzo je pala nakon čega je mala oaza bila pretvorena u pepeo. Krug izvora se istopio i zapečatio, a površina Puta postala je glatka i ravna. Konačne poruke od Kapija duž dela Puta koje su kontrolisali ljudi govorile su o evakuacijama. Milioni ljudi radije su se opredelili da ostanu na svetovima izvan njima namenjenih kapija, nego da biraju između odvojenih delova Osnog grada. U Putu su se ugasili i poslednji ostaci trgovine a kapije se zaptiše pripremajući se kako za prolazak Gešelskih okruga tako i za dolazak prednjeg dela plazme.
<BR>&nbsp;&nbsp;&nbsp;&nbsp;&nbsp;Uprkos blizini plazme, Olmi je počeo da usporava. Tokobrod je posedovao dve letelice u obliku strele sa zatupljenim vrhom. Proračka Oi upravo je pripremila jednu za Patricijino putovanje.
<BR>&nbsp;&nbsp;&nbsp;&nbsp;&nbsp;Patricija priđe Lenijeru i čvrsto ga zagrli.
<BR>&nbsp;&nbsp;&nbsp;&nbsp;&nbsp;"Duboko cenim sve što si za mene učinio", reče ona.
<BR>&nbsp;&nbsp;&nbsp;&nbsp;&nbsp;Lenijer je poželeo da je nagovori da se ne upušta u ovu avanturu, ali nije pokušao. "Vremenom si počela strašno mnogo da mi značiš", reče on.
<BR>&nbsp;&nbsp;&nbsp;&nbsp;&nbsp;"Nisam više, dakle, samo žutokljunka na koju moraš da paziš?" upita ona smešeći se.
<BR>&nbsp;&nbsp;&nbsp;&nbsp;&nbsp;"Daleko više od toga. Ja..." Okrenuo je oči od nje dok su mu preko lica prelazili različiti izrazi nelagodnosti da bi konačno zavrteo glavom. "Ti si nešto Patricija." Zatim se zvonko nasmejao kroz suze. "Nisam siguran šta je to, ali odista si nešto posebno."
<BR>&nbsp;&nbsp;&nbsp;&nbsp;&nbsp;"Da li biste hteli da pođete sa njom?" upita Olmi lebdeći u krmi. U svakoj ruci držao je po jedan mali crni loptasti monitor.
<BR>&nbsp;&nbsp;&nbsp;&nbsp;&nbsp;"Šta?" upita Lenijer.
<BR>&nbsp;&nbsp;&nbsp;&nbsp;&nbsp;"Biće joj potrebna pomoć. Ja idem."
<BR>&nbsp;&nbsp;&nbsp;&nbsp;&nbsp;Proročka Oi primetila je Lenijerovu zbunjenost i objasnila mu: "Stvorićete delimičnjaka. Monitor će projektovati tog delimičnjaka. Neće biti u stanju, naravno da vam pošalje izveštaj, budući da moramo smesta da krenemo čim se rastanemo od Patricije."
<BR>&nbsp;&nbsp;&nbsp;&nbsp;&nbsp;"Taj delimičnjak će umreti?" upita Lenijer.
<BR>&nbsp;&nbsp;&nbsp;&nbsp;&nbsp;"Biće uništen zajedno s monitorima", reče Olmi.
<BR>&nbsp;&nbsp;&nbsp;&nbsp;&nbsp;"Ali to ne važi i za nas."
<BR>&nbsp;&nbsp;&nbsp;&nbsp;&nbsp;Lenijer oseti kao da mu kroz glavu duva vetar čudotvorstva. "Da", reče on. "Veoma bih to voleo."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ramon koji čita 'Tiempos de Los Angeles'. Rita koja priprema obrok za povratak kući. Dolazak kući. Pol čeka. Šta ću reći Polu? "Ne bi verovao..." Ili, "Bila sam ti neverna, Pole, ali..." Ili da mu se naprosto osmehne i počne sve iz početka...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Olmi i Lenijer - tačnije, njihovi delimičnjaci - sedeli su pored Patricije u letelici. Držala je ključnjaču u krilu. Ekran ispred nje pokazivao je goletnu, glatku površinu Puta. Čvrsto je držala drške ključnjače, osećajući kakvoću superprostora na svakoj tački ispod površine koja se prenosila kroz ključnjaču.
<BR>&nbsp;&nbsp;&nbsp;&nbsp;&nbsp;Ono za čim je ona tragala bilo je teže pronaći nego određeno zrno peska na plaži. Tragala je za jednim univerzumom bez Smrti i bez sebe, takođe - mestom do koga je Kamen stigao ali nije izazvao rat i gde je njena alternativa na neki način umrla.
<BR>&nbsp;&nbsp;&nbsp;&nbsp;&nbsp;Ukoliko ne bi pronašla to (a daleko od toga da je bila sigurna da je sposobna da bude toliko precizna - iako je takvo mesto izvesno postojalo i moralo biti različito od svih drugih svetova) pristala bi i na univerzum u kome će biti dve Patricije. Pristala bi na sve što bi je odvelo kući. Obazrela se na Lenijerovu sliku. On joj se osmehnu, hrabreći je i sumnjajući u isti mah.
<BR>&nbsp;&nbsp;&nbsp;&nbsp;&nbsp;I najednom, bez ikakvog razloga, bez ikakvog jemstva za uspeh, osetila se divno. Patricija Luiza Vaskez postojala je u jednom mehuru radosti, nezavisna od svega što se prethodno dogodilo, ne mareći za ono što je sledilo. Nikada nije doživela ništa slično. To nije bilo ni samopouzdanje niti euforija, već naprosto uvažavanje svega što je iskusila i što će iskusiti, ispunjenje neodoljivog nagona koji joj je od detinjstva stvarao utisak da nije normalna. Taj nagon joj nije dopuštao da živi normalan život, već ju je naterao da se podvrgne najneobičnijim mogućim iskustvima. Bio svet ovakav ili onakav, ona je odavno odlučila da stvori te izvanredne uslove u svojoj glavi.
<BR>&nbsp;&nbsp;&nbsp;&nbsp;&nbsp;A tada se svet okrenuo naopačke. Univerzumi su se isprepleli na neki nerazumljiv način i podarili joj iskustvo izvučeno iz vizija u njenoj glavi, koje je postalo još divnije, čudno zahvaljujući uticaju istorije, akcija desetina milijardi ljudi i ko zna koliko neljudskih bića?
<BR>&nbsp;&nbsp;&nbsp;&nbsp;&nbsp;Njen trenutak ne beše solipsistički. Nije se osećala ni najmanje izdvojeno ili jedinstveno. Shvatala je, međutim, do koje mere je njen život bio izvanredan. Već je ostvarila svoje najneobuzdanije i duboko skrivene snove.
<BR>&nbsp;&nbsp;&nbsp;&nbsp;&nbsp;Sve ostalo je sos uz jelo, prođe joj kroz glavu. Pa čak i odlazak kući.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Letelica se blago spustila na površinu Puta. Ključnjača je u njenim rukama emitovala jedan prijatan neprekidan šum, kazujući joj da bi trebalo da se premeste nekoliko kilometara južnije. Obavestila je o tome Olmijevog delimičnjaka i on podiže letelicu da bi izveo još jedan kraći skok.
<BR>&nbsp;&nbsp;&nbsp;&nbsp;&nbsp;Iznad glave, tokobrod je ubrzavao prema jugu.
<BR>&nbsp;&nbsp;&nbsp;&nbsp;&nbsp;Sklopila je oči dopuštajući da iskustva ključnjače struje kroz nju. Činilo joj se da vidi svojevrsne sažetke svake grupe alternativnih univerzuma, da ih kuša, postaje deo njih, ali nije bila u stanju da ih uhvati. S ovim doživljajima nije mogla da učini ništa više do da ih iskoristi za upravljanje ključnjačom. Nije se dalo steći nikakvo podrobnije znanje o drugim stvarnostima; jedino što je postajalo bila je činjenica njihovog postojanja kao i pokazatelj da li ulaze u raspon onoga za čim je tragala ili ne.
<BR>&nbsp;&nbsp;&nbsp;&nbsp;&nbsp;Delimičnjacima neće biti potrebno zaštitno polje, ali njoj hoće. Olmi je za nju pripremio vučni mehur i okoliš. Lenijer je stajao pokraj nje. Koliko je od njega ovde? pitala se. Kako to izgleda kada se delimičnjak uništi?
<BR>&nbsp;&nbsp;&nbsp;&nbsp;&nbsp;Zatim je svu svoju pažnju usmerila na ključnjaču. Otvor na pramcu se raskrilio i Patricija stupi na površinu Puta okružena elastičnim, vučnim mehurom blagog sjaja. Lenijer i Olmi su je sledili koračajući pored nje bez ikakve pomoći u vakuumu visokog stepena.
<BR>&nbsp;&nbsp;&nbsp;&nbsp;&nbsp;"Imate na raspolaganju oko pola sata", reče Olmi.
<BR>&nbsp;&nbsp;&nbsp;&nbsp;&nbsp;Glas mu se prenosio od monitora do njenog okovratnika. "Posle toga, zračenje prednjeg dela plazme postaće opasno jako. Da li će vam toliko vremena biti dovoljno?"
<BR>&nbsp;&nbsp;&nbsp;&nbsp;&nbsp;"Mislim da hoće. Nadam se da hoće." Patricija je proverila torbu i utvrdila da je sve na svom mestu: multimetar, procesor, ploče i blokovi.
<BR>&nbsp;&nbsp;&nbsp;&nbsp;&nbsp;Držala je ključnjaču pred sobom, pretražujući. Desetak minuta hodala je napred-nazad, severno i južno, s tim što je ključnjača saopštavala podatke o neizmerju alternativnih svetova koje je prelazila sa svakim korakom. Odbacivala je utiske o gotovo svakom od njih nastojeći da ne preoptereti svoja čula.
<BR>&nbsp;&nbsp;&nbsp;&nbsp;&nbsp;U toku narednih deset minuta, odredila je jednu liniju dugačku nekoliko centimetara koja je, kako se činilo, skrivala tačku za kojom je tragala. Kleknula je, a vučni mehur se elastično ugnuo ispod nje. Ključnjača je sama sebe navodila duž tog sićušnog prostora dok su njene ruke samo dopunjavale tu uzročnu povezanost.
<BR>&nbsp;&nbsp;&nbsp;&nbsp;&nbsp;Za narednih pet minuta svela je potragu na deliće milimetra. Sada su podaci iz svakog posebnog univerzuma bili znatno složeniji; sada je doista bila blizu jedne alternativne Zemlje a i vremenski period bio je približno tačan - unutar dve godine.
<BR>&nbsp;&nbsp;&nbsp;&nbsp;&nbsp;"Pohitajte", reče Olmi. "Prednji deo plazme je blizu."
<BR>&nbsp;&nbsp;&nbsp;&nbsp;&nbsp;Bilo je to veoma teško. Pokazivalo se da njene teorije nisu sasvim precizne kao što se nadala. Čak i unutar najmanjih segmenata geometrijskih naslaga, preplitali su se svetovi visokog stepena različitosti. Sada je mogla da razume zbog čega su Korzenovski i njegovi sledbenici prvobitno smatrali ove oblasti geometrijskih naslaga beskorisnim.
<BR>&nbsp;&nbsp;&nbsp;&nbsp;&nbsp;Ključnjača se zaustavila. Nije umela da kaže da li je dovoljno precizno podesila oblast ili ne, ali je bila svesna da je mogla da provede dane tragajući, a da ne bude nimalo bliže. Sklopila je oči u učinila poslednji beskrajni mali pomak.
<BR>&nbsp;&nbsp;&nbsp;&nbsp;&nbsp;"Spremna sam", reče ona.
<BR>&nbsp;&nbsp;&nbsp;&nbsp;&nbsp;"Onda učini to", reče Lenijer. Okrenuće se da bi pogledala delimičnjaka i osmehnula mu se u znak zahvalnosti.
<BR>&nbsp;&nbsp;&nbsp;&nbsp;&nbsp;"Hvala ti - za sve."
<BR>&nbsp;&nbsp;&nbsp;&nbsp;&nbsp;Lenijer klimnu glavom. "Nema na čemu. Bilo je očaravajuće."
<BR>&nbsp;&nbsp;&nbsp;&nbsp;&nbsp;"Da... Odista?"
<BR>&nbsp;&nbsp;&nbsp;&nbsp;&nbsp;Započela je sa otvaranjem kapije. Prema severu hodnik se ispunjavao crvenkastim sjajem. Kako su sekunde prolazile, sjaj je menjao boje spektra - postajući narandžast, jezivo zelenkastoplav...
<BR>&nbsp;&nbsp;&nbsp;&nbsp;&nbsp;Zviždanje ključnjače bilo je bolno jako. Opazila je krug uskovitlanih mogućnosti kod svojih stopala a zatim je ugledala jedan krug - malo širi od metra - koji se razbistravao prikazujući iskrivljenu sliku plavog neba, nečeg sjajnomrkog, velikih oblika i vode...
<BR>&nbsp;&nbsp;&nbsp;&nbsp;&nbsp;Nije imala precizno odredište. Trebalo je da se nađe na kopnu - toliko je mogla da oseti - ali nije imala blagu predstavu gde bi se to kopno moglo na Zemlji nalaziti. Gde god da se nađe vučno polje će je zaštititi.
<BR>&nbsp;&nbsp;&nbsp;&nbsp;&nbsp;Lenijerov delimičnjak se naže kroz njeno vučno polje da bi je poljubio za rastanak. Usne su mu bile meke i tople.
<BR>&nbsp;&nbsp;&nbsp;&nbsp;&nbsp;"Napred!" naredi Olmi.
<BR>&nbsp;&nbsp;&nbsp;&nbsp;&nbsp;Zakoračila je kroz kapiju. Ovo je podsećalo na sankanje niz brdo. Oko nje se sve uvijalo i rasipalo. Ispustila je ključnjaču, a onda je opet dograbila jednom rukom. Čuo se zvuk vode, nešto ogromno oštro i daleko počivalo je nedaleko, zaslepljujuće sunce...
<BR>&nbsp;&nbsp;&nbsp;&nbsp;&nbsp;Lenijer i Olmi čekali su nadolazeće zračenje.
<BR>&nbsp;&nbsp;&nbsp;&nbsp;&nbsp;Ovo nije isto što i smrt, pomisli Lenijer. Postoji jedan drugi potpuni ja, koji čak i sada izmiče. Ali on nikada neće iskusiti ove stvari. Nikada ga neću 'izvestiti' o tome.
<BR>&nbsp;&nbsp;&nbsp;&nbsp;&nbsp;Bili su okruženi moćnom sjajnošću koja je prevazilazila svetlost ili toplotu. Olmi napravi grimasu, a jednom se osmehnu uživajući u doživljaju. On je i ranije slao svoje delimičnjake u smrt, ali nikada nije znao kako taj doživljaj izgleda. Sada će ga neposredno iskusiti...
<BR>&nbsp;&nbsp;&nbsp;&nbsp;&nbsp;A originalni Olmi i dalje neće znati.
<BR>&nbsp;&nbsp;&nbsp;&nbsp;&nbsp;"Monitori će delić sekunde potrajati u prednjem delu plazme", objasni on Lenijeru. "Provešćemo jedan tren unutar zvezde..."
<BR>&nbsp;&nbsp;&nbsp;&nbsp;&nbsp;Lenijer je, bez bola i bez mnogo straha, stajao okrenut prema severu i gledao u srce vatrenog grotla, koje se valjalo prema njima brzinom od šest hiljada kilometara u sekundi.
<BR>&nbsp;&nbsp;&nbsp;&nbsp;&nbsp;Nije čak bilo vremena da se ma šta oseti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na tokobrodu, opasno blizu podivljaloj plazmi, Lenijer je sklopio oči i stao u sebi da ponavlja kako je ispunio svoju odgovornost i kako je do poslednjeg časa ostao pokraj svoje štićenice.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ne ispuštajući ključnjaču i sa torbom okačenom o rame Patricija je pala sa visine od pet ili šest metara u vodu.
<BR>&nbsp;&nbsp;&nbsp;&nbsp;&nbsp;Nije se čak ni pokvasila. Ležala je ošamućena na dnu plutajućeg vučnog mehura. Ta voda - neka reka ili kanal - nosila ju je nekoliko desetina metara od kapije. Pogledala je na stranu da bi utvrdila gde se nalazi.
<BR>&nbsp;&nbsp;&nbsp;&nbsp;&nbsp;Otišla je u poslednja čas. Jedna sjajna belo-plava žila lave tekla je od kapije, pretvarajući vodu iza nje u paru, prekrivajući sve gustim belim oblakom. Na sreću, za nju i za sve u prečniku od nekoliko stotina metara, kapija se stopila sa zidom a zaptila u milionitom deliću sekunde.
<BR>&nbsp;&nbsp;&nbsp;&nbsp;&nbsp;Ležala je nauznak u mehuru, delimično zaslepljena držeći jednu ruku iznad očiju. Plutala je još nekoliko minuta sve dok se nije nasukala na peščani žal. U međuvremenu, vid joj se gotovo sasvim povratio.
<BR>&nbsp;&nbsp;&nbsp;&nbsp;&nbsp;Stojeći, osmotrila je teritoriju dok joj je srce lupalo kao ludo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nalazila se na obali širokog pravog kanala. Voda je imala zagasitomrku boju mulja i lenjo je proticala pored nje. Obala beše opervažena visokom zelenom paprati. Nebo je bilo jasno, bledoplavo i bez oblaka - a sunce veoma sjajno.
<BR>&nbsp;&nbsp;&nbsp;&nbsp;&nbsp;S izvesnom bojažljivošću oslobodila se vučnog mehura i duboko udahnula. Vazduh beše slatkast, čist i topao.
<BR>&nbsp;&nbsp;&nbsp;&nbsp;&nbsp;Bila je znatno teža no u razdoblju od kada je napustila Timbl. Ovog puta, međutim, nije imala lebdeći pojas koji bi je olakšao. Gravitacija joj nije prijala.
<BR>&nbsp;&nbsp;&nbsp;&nbsp;&nbsp;Ali ovo je, van svake sumnje, bila Zemlja a takođe beše očito da se nije obrela u nuklearnoj pustoši. Prizor je zapravo bio napadno poznat. Sve je ovo videla ranije... na predavanjima o Bibliji, na koja ju je Rita terala dok je bila dete.
<BR>&nbsp;&nbsp;&nbsp;&nbsp;&nbsp;Zaklanjajući oči, Patricija pogleda prema zapadu.
<BR>&nbsp;&nbsp;&nbsp;&nbsp;&nbsp;Preko kanala, na jednoj zaravni pačivale su sjajne gipsasto bele piramide. Nalazile su se na kilometar udaljenosti ali su se oštro ocrtavale u jasnom pustinjskom vazduhu. Osetila je navalu uzbuđenja. Bio je to Egipat. Mogla je da putuje iz Egipta to beše neznatan problem. Mogla je da stigne kući odavde.
<BR>&nbsp;&nbsp;&nbsp;&nbsp;&nbsp;Okrenula se oko sebe. Na skelama krhkog izgleda, koje su štrčale iz paprati, stajala je jedna vižljasta mrka devojčica. Nije mogla imati više od deset ili jedanaest godina i bila je naga, ako se zanemari bela krpica privezana oko kukova. Kosa joj je bila razdeIjena u gusto ispletene kike s tim što se na kraju svake nalazio po jedan plavi kamen. Devojčica je posmatrala Patriciju poluotvorenih usta i sa izrazom koji je odavao mešavinu čuđenja i straha.
<BR>&nbsp;&nbsp;&nbsp;&nbsp;&nbsp;"Zdravo!" doviknu joj Patricija s mukom se uspinjući uz peščanu obalu. "Govoriš li engleski? Možeš li mi reći gde sam?"
<BR>&nbsp;&nbsp;&nbsp;&nbsp;&nbsp;Devojčica se bez reči obrnu na skeli i nadade u beg. Par užasnih trenutaka Patricija se pitala da li je promašila nekoliko milenija... da li se zapravo nalazi u drevnom Egiptu.
<BR>&nbsp;&nbsp;&nbsp;&nbsp;&nbsp;Tada je začula udaljenu tutnjavu i podigla pogled. Olakšanje je bilo toliko veliko da umalo nije kliknula. Bio je to avion, verovatno mlaznjak koji je leteo visoko iznad pustinje.
<BR>&nbsp;&nbsp;&nbsp;&nbsp;&nbsp;Hodajući ivicom kanala, stežući svoju ključnjaču i premišljajući se da li da reaktivira vučni mehur -ili ne - sunce je postajalo neugodno vrelo - Patricija naiđe na drum i krenu njime. Iza zasada urminih palmi prispela je u mali grad kvadratnog oblika sazidan od ispranih belih opeka. Kuće su bile zdepaste kao klupe i isto tako jednoobrazne. Vrlo malo ljudi se vrzmalo unaokolo; tek što je prošlo podne i nema sumnje da su se svi odmarali čekajući da se dan rashladi.
<BR>&nbsp;&nbsp;&nbsp;&nbsp;&nbsp;Nešto joj je smetalo. Nije joj to odmah palo na pamet ali sada kada se setila...
<BR>&nbsp;&nbsp;&nbsp;&nbsp;&nbsp;Odloživši ključnjaču na kameni kolovoz, i štiteći oči obema rukama ponovo je uprla pogled prema severu. Sa ove tačke mogla je videti da su one piramide okružene gustim zasadima drveća čiju vrstu nije umela da odredi. To nije štimalo. Zar se egipatske piramide nisu nalazile u pustinji?
<BR>&nbsp;&nbsp;&nbsp;&nbsp;&nbsp;I koliko je velikih piramida bilo na Zemlji? Tri?
<BR>&nbsp;&nbsp;&nbsp;&nbsp;&nbsp;Prebrojala je osam belih piramida glatkih površina, koje su stajale u nizu zaklanjajući horizont.
<BR>&nbsp;&nbsp;&nbsp;&nbsp;&nbsp;"Greškaaa...", izusti ona tihim glasom.
</TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
