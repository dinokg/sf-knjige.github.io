<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>58.
<P>&nbsp;&nbsp;&nbsp;&nbsp;&nbsp;Sastanak trojice ljudi koji su preuzeli žezlo vlasti od Mirskog počeo je i završio se za pola sata. Održan je u Pletnevljevoj privatnoj kolibi, s tim što je Anekovski čuvao stražu napolju kako bi se osigurali od prisluškivanja.
<BR>&nbsp;&nbsp;&nbsp;&nbsp;&nbsp;Osnovno pitanje bila je poruka koju je Mirski ostavio Garabedijanu. Pletnev je tvrdio da je rešenje problema s kojim su se suočili - prosto.
<BR>&nbsp;&nbsp;&nbsp;&nbsp;&nbsp;U početku Garabedijan i Pogodin su se kolebali. Pletnev je međutim, tvrdio da nema drugog izbora. "Slušajte, oni su pokušali da ubiju Mirskog i zbog toga su bili zaključani", reče on. "Sada će biti oslobođeni. Zar to nije očigledno? Upravo se događa ono što je Amerikanka pomislila. Meni to zvuči razborito."
<BR>&nbsp;&nbsp;&nbsp;&nbsp;&nbsp;"I šta mi treba da uradimo?"
<BR>&nbsp;&nbsp;&nbsp;&nbsp;&nbsp;Pletnev podiže svoj kalašnjikov. "Najveći deo laserskog oružja odavno je izgubio ubojnu moć, pored toga, on je oduvek više cenio metke."
<BR>&nbsp;&nbsp;&nbsp;&nbsp;&nbsp;"Zar nećemo i mi biti zaključani?" upita Garabedian.
<BR>&nbsp;&nbsp;&nbsp;&nbsp;&nbsp;"Da li je iko bio zaključan posle one silne pucnjave i ubijanja?" upita Pletnev. Pogodin zavrte glavom.
<BR>&nbsp;&nbsp;&nbsp;&nbsp;&nbsp;"Onda ćemo ih ubiti daleko od grada."
<BR>&nbsp;&nbsp;&nbsp;&nbsp;&nbsp;"Ne sviđa mi se zamisao da ih pogubimo bez sudskog procesa."
<BR>&nbsp;&nbsp;&nbsp;&nbsp;&nbsp;"Nemamo izbora", reče Pletnev. "Sranje. Mirski je tebi ostavio poruku, ali ja sam onaj koji shvata ono što je on stvarno rekao. Vielgorski i dalje ima svoje sledbenike. Bez Mirskog, nas trojica možemo razumno da vladamo, ali ako se zampoliti vrate, s nama je gotovo. Sačekaćemo ih i obaviti ono što moramo. Slažete li se?"
<BR>&nbsp;&nbsp;&nbsp;&nbsp;&nbsp;Pagodin i Garabedijan se složiše.
<BR>&nbsp;&nbsp;&nbsp;&nbsp;&nbsp;"Hajdemo onda", reče Pletnev. "Sačekaćemo ih. Bolje da poranimo nego da ih ispustimo."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Mirski je napustio kamion na ivici vode i uputio se ka unutrašnjosti ostrva, s rancem do vrha napunjenim suvom hranom. U ovoj oblasti četvrte komore bilo je puno rukavaca i uslovi za pecanje bejahu odlični. Nije ni najmanje sumnjao u to da će preživeti. Ove šume nisu ni bile zamišljene kao surov prirodni okvir. U područjima gde je padao sneg - u četvrtini ove komore, prema gruboj proceni, odnosno u prostoru čija je spoljašnja granica bila 180-ta linija - padavine su bile slabašne, a kiša se spuštala onoliko često koliko je bilo potrebno za održavanje biljnog života u komori.
<BR>&nbsp;&nbsp;&nbsp;&nbsp;&nbsp;Teško da je moglo biti govora o 'slobodnom životu u prirodi'.
<BR>&nbsp;&nbsp;&nbsp;&nbsp;&nbsp;Prvih nekoliko dana proveo je spokojno, ne radeći gotovo ništa, osim što je napravio štap za pecanje. Pročitao je izveštaje američkih biologa o četvrtoj komori, pa je znao da ovde mora biti crva i gusenica koje je mogao koristiti kao mamce. Uznemirenost je nestala te se pitao zašto se ranije nije odlučio na ovakav korak.
<BR>&nbsp;&nbsp;&nbsp;&nbsp;&nbsp;Sada su retko u njemu uskrsavali granični signali signalizatora onog novog mentaliteta. Ili su upotrebom izbledeli, ili je on naučio da ih prenebregava.
<BR>&nbsp;&nbsp;&nbsp;&nbsp;&nbsp;Petog dana u šumi, na 180-oj liniji, naišao je na znake koji su govorili da nije sam ovde. Ambalaža jednog ruskog paketa sledovanja i američka plastična kesa za đubre svedočili su da su jedan ili više ruskih vojnika odabrali ovo mesto za svoje obitavalište. Ovo otkriće ga nije brinulo. Bilo je dovoljno prostora za svakog, pa čak i ako je pojedinac želeo da bude potpuno sam.
<BR>&nbsp;&nbsp;&nbsp;&nbsp;&nbsp;Sedmog dana, opazio je jednog Rusa na rubu travnatog proplanka. Nije ga prepoznao, ali je vojnik prepoznao njega i hitro šmugnuo u šumu.
<BR>&nbsp;&nbsp;&nbsp;&nbsp;&nbsp;Osmog dana, ugledali su jedan drugog preko jednog uskog jezera, ali ovaj put vojnik nije pobegao.
<BR>&nbsp;&nbsp;&nbsp;&nbsp;&nbsp;"Sami ste, zar ne?" upita vojnik.
<BR>&nbsp;&nbsp;&nbsp;&nbsp;&nbsp;"Do sada", reče Mirski.
<BR>&nbsp;&nbsp;&nbsp;&nbsp;&nbsp;"Ali vi ste zapovednik", reče vojnik zlovoljno.
<BR>&nbsp;&nbsp;&nbsp;&nbsp;&nbsp;"Više nisam", odgovori Mirski. "Kako riba radi ovde?"
<BR>&nbsp;&nbsp;&nbsp;&nbsp;&nbsp;"Ne baš sjajno. Primećujete da svuda ima komaraca i mušica, ali oni ne ujedaju?"
<BR>&nbsp;&nbsp;&nbsp;&nbsp;&nbsp;"Da, primećujem."
<BR>&nbsp;&nbsp;&nbsp;&nbsp;&nbsp;"Pitam se otkud to?"
<BR>&nbsp;&nbsp;&nbsp;&nbsp;&nbsp;"Dobar nacrt", uzvrati Mirski.
<BR>&nbsp;&nbsp;&nbsp;&nbsp;&nbsp;"Pitam se da li ikada pada sneg."
<BR>&nbsp;&nbsp;&nbsp;&nbsp;&nbsp;"Mislim da pada otprilike jednom godišnje", reče Mirski. "Ali ne verujem da je ikada previše hladno."
<BR>&nbsp;&nbsp;&nbsp;&nbsp;&nbsp;"Ne barem kao u Moskvi."
<BR>&nbsp;&nbsp;&nbsp;&nbsp;&nbsp;"Upravo zbog toga voleo bih da pada sneg", reče vojnik. Mirski mu je dao za pravo i oni se nađoše na jednom kraju jezera, odakle krenuše zajedno kroz šumu u potrazi za boljim mestom za pecanje.
<BR>&nbsp;&nbsp;&nbsp;&nbsp;&nbsp;"Amerikanci bi rekli da smo Haklberi Fin i Tom Sojer", primeti vojnik kada su zabacili udice u struju.
<BR>&nbsp;&nbsp;&nbsp;&nbsp;&nbsp;"Znate, Amerikanci ovde nisu onako loši kao što su bili na Zemlji. Pre nego što sam odlučio da pobegnem u ovu šumu pomišljao sam da dezertiram."
<BR>&nbsp;&nbsp;&nbsp;&nbsp;&nbsp;"Zbog čega to nisi uradio?" upita Mirski.
<BR>&nbsp;&nbsp;&nbsp;&nbsp;&nbsp;"Nisam želeo da budem u bilo čijem okrilju Ali mi nije žao što ste vi ovde, generale." Vojnik je drmnuo vrh svog štapa hoteći da namami pastrmku. "To mi vraća veru u ljudski rod. Čak i jedan general želi da pobegne od svega."
<BR>&nbsp;&nbsp;&nbsp;&nbsp;&nbsp;Vojnik koji Mirskom nije rekao ime, napustio je kompleks pre više nedelja, pre no što je Mirski stradao u biblioteci. Nije znao ništa o onome što se dogodilo, a Mirski mu ništa nije rekao.
<BR>&nbsp;&nbsp;&nbsp;&nbsp;&nbsp;Ponovo je počeo da se oseća kao normalno ljudsko biće, a ne kao čudovište ili avet. Vreme koje je mogao da provodi sedeći i uživajući u kapi vode na listu ili u načinu na koji se vodena površina mreškala kada bi neka riba iskočila hvatajući insekta, bilo je divno. Više nije bilo važno ko je on bio, već naprosto činjenica da je bio.
<BR>&nbsp;&nbsp;&nbsp;&nbsp;&nbsp;Prošla su još dva dana i Mirski se pitao hoće li krenuti u potragu za njima. Visokonaponski teleskopi su mogli da ih uoče, a za infracrvene senzore uopšte nije bilo važno da li su se skrivali ispod drveća ili ne. Pretpostavljao je da su do sada zampoliti ponovo slobodni, i da se učvršćuju na vlasti - ukoliko Pletnev i ostali nisu dejstvovali u skladu sa upozorenjem.
<BR>&nbsp;&nbsp;&nbsp;&nbsp;&nbsp;Jedva ga je zanimalo ono što se, u međuvremenu, verovatno dogodilo.
<BR>&nbsp;&nbsp;&nbsp;&nbsp;&nbsp;Najviše od svega nedostajala mu je noć. Dao bi sve da je mogao provesti nekoliko sati u mrklom mraku, da može zatvoriti oči i ništa da ne vidi, čak ni bledomrki sjaj senovite šumske svetlosti koja je probijala kroz njegove očne kapke. Nedostajali su mu isto tako, zvezde i mesec.
<BR>&nbsp;&nbsp;&nbsp;&nbsp;&nbsp;"Mislite li da su neki od onih koje smo poznavali na Zemlji, još živi?" upita ga vojnik jednog jutra dok su kuvali pastrmku na ravnoj pletenici od grančica iznad blage vatre.
<BR>&nbsp;&nbsp;&nbsp;&nbsp;&nbsp;"Ne", reče Mirski.
<BR>&nbsp;&nbsp;&nbsp;&nbsp;&nbsp;Vojnik podiže glavu, a zatim je zavrte u znak čuđenja. "Mislite da nisu?"
<BR>&nbsp;&nbsp;&nbsp;&nbsp;&nbsp;"Malo je verovatno", reče Mirski.
<BR>&nbsp;&nbsp;&nbsp;&nbsp;&nbsp;"Zar ni među vrhovnim komandantima?"
<BR>&nbsp;&nbsp;&nbsp;&nbsp;&nbsp;"Možda. Ali ja nikada zapravo nisam poznavao nijednog od njih."
<BR>&nbsp;&nbsp;&nbsp;&nbsp;&nbsp;"Hmmm", reče vojnik. A onda, kao da je to bilo bitno dodade: "Znali ste Sosnickog."
<BR>&nbsp;&nbsp;&nbsp;&nbsp;&nbsp;"Ne posebno dobro."
<BR>&nbsp;&nbsp;&nbsp;&nbsp;&nbsp;"Mislim da je on bio dobar čovek", reče vojnik, skinuvši pastrmku s vatre i režući je oštrim nožem. Dodao je jednu polovinu Mirskom, a glavu i kosti bacio u žbunje.
<BR>&nbsp;&nbsp;&nbsp;&nbsp;&nbsp;Mirski je klimnuo glavom i stao da jede svoj deo, zajedno s kožom i iznutricom. Zamišljeno je žvakao sve dok, iznenada nije opazio srebrnast sjaj među drvećem, iza vojnika. Namah je prestao žvakati. Vojnik je zapazio promenu na njegovom licu i okrenuo glavu.
<BR>&nbsp;&nbsp;&nbsp;&nbsp;&nbsp;Dugačak metalni predmet leteo je između drveća i zaustavio se na nekoliko metara od njih. Mirski razrogači oči: podsećao je na hromirani krst ruske ortodoksne crkve, sa ispustom u obliku suze na nižem kraku. Na sredini krsta nalazila se crvena tačka jarkog sjaja.
<BR>&nbsp;&nbsp;&nbsp;&nbsp;&nbsp;Vojnik ustade. "Da li je to Amerikanac?" upita on.
<BR>&nbsp;&nbsp;&nbsp;&nbsp;&nbsp;"Mislim da nije", reče Mirski ustajući i sam.
<BR>&nbsp;&nbsp;&nbsp;&nbsp;&nbsp;"Gospodo", začu se ženski glas na engleskom jeziku. "Nemojte se uzbuđivati. Nemamo zle namere. Naši detektori nam poručuju da se ovde nalazi korporealni pojedinac koji je bio podvrgnut hirurškom činu dopunjavanja."
<BR>&nbsp;&nbsp;&nbsp;&nbsp;&nbsp;"Jeste Amerikanac", reče vojnik uzmičući, pripravan na beg.
<BR>&nbsp;&nbsp;&nbsp;&nbsp;&nbsp;"Ko ste vi?" upita Mirski, takođe, na engleskom.
<BR>&nbsp;&nbsp;&nbsp;&nbsp;&nbsp;"Jeste li vi onaj koji je pretrpeo hiruršku nadopunu?"
<BR>&nbsp;&nbsp;&nbsp;&nbsp;&nbsp;"Čini mi se", reče Mirski. "Da."
<BR>&nbsp;&nbsp;&nbsp;&nbsp;&nbsp;Vojnik ispusti grleni krik i potrča kao bez glave kroz šumu.
<BR>&nbsp;&nbsp;&nbsp;&nbsp;&nbsp;"Ja sam onaj koga tražite. Njega ostavite na miru."
<BR>&nbsp;&nbsp;&nbsp;&nbsp;&nbsp;Jedna žena odevena u crno pomoli se polako između drveća. Mirski je zbog uniforme za trenutak pomislio da je po svoj prilici Amerikanka - ali je zatim opazio da je kroj sasvim različit. A njena frizura ostrižena do lobanje na slepoočnicama, s bujnim vencem kose koji se stepenasto spuštao iza potiljka zacelo nije bila američka. Bilo mu je potrebno nekoliko sekundi da primeti da uopšte nije imala nozdrve, a da su joj oči male i okrugle. Stajala je pored onog hromiranog krsta s uzdignutom rukom.
<BR>&nbsp;&nbsp;&nbsp;&nbsp;&nbsp;"Vi niste građanin Osnog grada, zar ne?" upita ona. "Niste ortodoksni Naderit?"
<BR>&nbsp;&nbsp;&nbsp;&nbsp;&nbsp;"Ne", reče Mirski. "Ja sam Rus. Ko ste vi?"
<BR>&nbsp;&nbsp;&nbsp;&nbsp;&nbsp;Dodirnula je prečagu krsta i svetlosne iskre prožeše vazduh između njih. "Hoćete li da mi se pridružite? Mi skupljamo žitelje ovih komora. Neće vam se ništa loše desiti."
<BR>&nbsp;&nbsp;&nbsp;&nbsp;&nbsp;"Imam li izbora?" upita on i dalje spokojan. Da li je čovek koji je već jednom umro mogao osećati bilo kakav strah?
<BR>&nbsp;&nbsp;&nbsp;&nbsp;&nbsp;"Žao mi je, ali ne", reče žena prijazno se smešeći.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Džudit Hofman upravo je okončala maratonsku desetočasovnu sednicu posvećenu prestrukturiranju zakonskog sistema za osoblje NATO-a na Kamenu. Bel Valas je zahtevala da se ona vrati u ženski bungalov posle sastanka. Hofmanova je zaspala istog trenutka kada je stupila u svoju sobu. Bila je toliko iznurena da joj je trebalo vremena da dođe k sebi i još nekoliko sekundi da shvati šta ju je probudilo. Komunikacioni alarm je zvonio. Okrenula je prekidač.
<BR>&nbsp;&nbsp;&nbsp;&nbsp;&nbsp;"Hofman", reče ona odebljalim jezikom.
<BR>&nbsp;&nbsp;&nbsp;&nbsp;&nbsp;"Džozef Rimskaja iz četvrte komore, Džudit. Imamo silesiju prijava o pojavi budžuma. Svojim očima sam video dva."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Od metala su, u obliku krsta i zuje kako iznad naše tako i iznad ruske teritorije. Sledili smo neke od njih uz pomoć naših tragača. Mora da ih ima bar dvadeset ili trideset samo u ovoj komori. Sve su preplavili."
<BR>&nbsp;&nbsp;&nbsp;&nbsp;&nbsp;Hofmanova zaškrguta zubima i protrlja oči pre no što je bacila pogled na časovnik. Spavala je manje od jednog sata. "Sada se nalaziš u nultom kompleksu četvrte komore?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Dolazim iz ovih stopa."
<BR>&nbsp;&nbsp;&nbsp;&nbsp;&nbsp;Isključila je komunikacionu liniju upravo u trenutku kada je primila jedan drugi poziv. Ovog puta je to En sa svojim usplahirenim glasom.
<BR>&nbsp;&nbsp;&nbsp;&nbsp;&nbsp;"Džudit, oprosti", reče En žurno. "Beril mi je rekao da te pustim da spavaš, ja sam otišla samo na sekund..."
<BR>&nbsp;&nbsp;&nbsp;&nbsp;&nbsp;"Gospodice Hofman, ovde pukovnik Berenson iz Sedme komore..."
<BR>&nbsp;&nbsp;&nbsp;&nbsp;&nbsp;"Molim vas, pukovniče", upade mu En u reč.
<BR>&nbsp;&nbsp;&nbsp;&nbsp;&nbsp;"Ali ovo je hitno..."
<BR>&nbsp;&nbsp;&nbsp;&nbsp;&nbsp;"En, pusti ga da kaže šta ima", reče Hofmanova.
<BR>&nbsp;&nbsp;&nbsp;&nbsp;&nbsp;"Gospođice Hofman, naši senzori su uhvatili desetine - možda i stotine - predmeta, velikih i malih. Neki od njih su sigurno prodrli u otvor bušotine i sada su već u šestoj komori..."
<BR>&nbsp;&nbsp;&nbsp;&nbsp;&nbsp;"Ima ih i u četvrtoj", reče Hofmanova. "Pukovniče, stupite u vezu sa Rimskajom. On je takođe prijavio više takvih pojava. Što se mene tiče, krećem prvim sledećim vozom u četvrtu komoru."
<BR>&nbsp;&nbsp;&nbsp;&nbsp;&nbsp;Spremila je malu putnu torbu i potrčala niz hodnik, saplićući se. Umalo nije pala na vrhu stepeništa. Dograbila je šipku gelendera i zastala sve dok joj vrtoglavica nije minula, a zatim se, što je brže mogla, stuštila niz stepenice pazeći da ne slomi vrat. En ju je sačekala u podnožju s bokalom vode i stimulativnim tabletama.
<BR>&nbsp;&nbsp;&nbsp;&nbsp;&nbsp;"Sranje, šta je ovo", upita Hofmanova gledajući ih nepoverljivo.
<BR>&nbsp;&nbsp;&nbsp;&nbsp;&nbsp;"Hiperkafein", reče En. "Lenijer ih je uzimao sve vreme."
<BR>&nbsp;&nbsp;&nbsp;&nbsp;&nbsp;Hofmanova popi dve pilule i vodu.
<BR>&nbsp;&nbsp;&nbsp;&nbsp;&nbsp;"Šta je sad opet?" upita En bledog lica. "Nije valjda još jedan napad?"
<BR>&nbsp;&nbsp;&nbsp;&nbsp;&nbsp;"Nije spolja, dušo", reče Hofmanova. "Gde su Valasova i Polkova?"
<BR>&nbsp;&nbsp;&nbsp;&nbsp;&nbsp;"U drugoj komori."
<BR>&nbsp;&nbsp;&nbsp;&nbsp;&nbsp;"Reci im da budu u četvrtoj komori, u nultom kompleksu; kaži im da me pronađu ili tamo ili u nultom vozu."
<BR>&nbsp;&nbsp;&nbsp;&nbsp;&nbsp;Hofmanova izjuri iz bungalova vičući da joj obezbede kamion koji bi je prebacio u drugu komoru. General Gerhard istrča na svojim zdepastim nogama iz kafeterije s radiom u ruci, dozivajući marince. Mahnuo je Hofmanovoj da ga sledi. Dorin Kaningam ih je sačekala kod bezbednosne ograde i bez reči pokazala na dva kamiona koja su stajala iza bedema.
<BR>&nbsp;&nbsp;&nbsp;&nbsp;&nbsp;Dok su se peli u najbliži kamion, odjeknuo je alarm u kompleksu naučnog tima. Hofmanova se pomolila u otvoru kamiona i nagonski trgla glavom. Gladak srebrnast krst nehatno je lebdeo iznad nje. Teška kugla na njegovom kraju pridavala mu je u isti mah neobičan i šašav izgled. Podsećao je Hofmanovu na čudnovata oružja iz filmova o borilačkim veštinama koji su bili popularni osamdesetih godina dvadesetog veka.
<BR>&nbsp;&nbsp;&nbsp;&nbsp;&nbsp;"To nije rusko, je li tako?" upita ona, još pomalo ošamućena od prekinutog sna.
<BR>&nbsp;&nbsp;&nbsp;&nbsp;&nbsp;"Ni slučajno, gospo", reče Gerhard praveći rukom štit iznad očiju zbog svetlosti iz cevi. Krst je zaokružio iznad kompleksa, a zatim se uzdigao pretvorivši se naspram cevi s plazmom u mrlju veličine vrha čiode, i iščezao. "To je jedan pravi budžum."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Sa zalaskom sunca, nebo iznad glava izbledelo je do ponoćnog plavetnila. Tamo gde je okean progutao poslednju zaravnjenu i zarumenelu ivicu sunca, započela je tamnomrka senovita linija oblaka, uvijajući se i krivudajući od horizonta do zenita, odakle se razbijala u penušave trake s tim što je rub svake trake poprimao električni ljubičasti sjaj. Ferlijeva i Karolsonova vratile su se jedan sat ranije. Dani na Frant svetu trajali su oko četrdeset sati. Lenijer je neprestano razmišljao i nije bio spreman za spavanje. Promatrao je zalazak sunca iz svog dvorišta. Hajneman mu je pravio društvo. Patricija još nije bila izašla iz svoje sobe posle razgovora s Tolerom.
<BR>&nbsp;&nbsp;&nbsp;&nbsp;&nbsp;Bosonog, odeven u šorc i plavu jaknu s dugim rukavima, Olmi je prolazio nekoliko metara dalje preko peska. Primetivši ih prišao im je. "Gospodine Hajneman, gospodine Lenijer", reče on, a oni ga pozdraviše klimanjem glave. Nedostajale su samo lule, zvanična odeća i večernje piće, pa da slika o džentlmenima iz viših društvenih slojeva na odmoru bude potpuna. "Uživate li ovde?"
<BR>&nbsp;&nbsp;&nbsp;&nbsp;&nbsp;"Veoma", reče Lenijer. "Prvo pravo vreme koje sam doživeo posle par meseci."
<BR>&nbsp;&nbsp;&nbsp;&nbsp;&nbsp;"Što se mene tiče nisam ga video godinu dana", reče Hajneman.
<BR>&nbsp;&nbsp;&nbsp;&nbsp;&nbsp;"A ja još mnogo duže", reče Olmi. "Nisam obavljao dužnost na nekom spoljašnjem svetu već...", izgledalo je kao da se preslišava, "...petnaest godina. A ovaj svet nisam posetio čitavih pedeset godina."
<BR>&nbsp;&nbsp;&nbsp;&nbsp;&nbsp;"Previše vas zapašljavaju, gospodine Olmi?" upita Hajneman škiljeći.
<BR>&nbsp;&nbsp;&nbsp;&nbsp;&nbsp;"Veoma. Kako je Patricija? Čuo sam da je Ser Toler razgovarao s njom a da se od tada nalazi u svojoj sobi."
<BR>&nbsp;&nbsp;&nbsp;&nbsp;&nbsp;"Da ", reče Lenijer. "Kroz nekoliko minuta otići ću da proverim kako joj je. Da vidim želi li da prezalogaji nešto."
<BR>&nbsp;&nbsp;&nbsp;&nbsp;&nbsp;"Nervno je napeta već neko vreme, zar ne?"
<BR>&nbsp;&nbsp;&nbsp;&nbsp;&nbsp;"Još od kako smo došli na kamen - Čičak", reče Lenijer. "Svalili smo joj stravično breme odgovornosti na pleća - previše, zaista."
<BR>&nbsp;&nbsp;&nbsp;&nbsp;&nbsp;"Mislili ste da bi mogla rešiti tajnu Čička?"
<BR>&nbsp;&nbsp;&nbsp;&nbsp;&nbsp;"Mislili smo da bi nam mogla reći da li ono što je uskladišteno u bibliotekama važi i za naš svet. Kao što se pokazalo..."
<BR>&nbsp;&nbsp;&nbsp;&nbsp;&nbsp;"I važilo je i nije", dovrši Olmi umesto njega.
<BR>&nbsp;&nbsp;&nbsp;&nbsp;&nbsp;Lenijer ga je neko vreme netremice posmatrao zatim još jednom klimnu glavom i ponovo se zagleda u suton koji se spuštao. "Neobično se ponašala - čak i ako se uzmu u obzir sve okolnosti."
<BR>&nbsp;&nbsp;&nbsp;&nbsp;&nbsp;Olmi se oslonio na ogradu dvorišta. "Kada smo stigli u Osni grad, nas dvoje smo vodili veoma dug i zanimljiv razgovor. Žudela je da sazna što više o gradu, o nama i da se uklopi. Posebno je želela da se upozna sa otvaranjem kapija. To je jedan od razloga zbog koga ćemo uskoro prisustvovati otvaranju jedne kapije. Da li vam je govorila nešto o svojim krajnjim planovima?"
<BR>&nbsp;&nbsp;&nbsp;&nbsp;&nbsp;"Mislim da nije", reče Lenijer. Hajneman se nagnuo napred gledajući napeto Olmija u oči.
<BR>&nbsp;&nbsp;&nbsp;&nbsp;&nbsp;"Pre no što je bila zarobljena, hitala je u biblioteku da dovrši svoj rad. Postavila je hipotezu da bi mogla produžiti Putem i naći jedno mesto između kapija, dakle u delu koji mi nazivamo oblastima geometrijskih naslaga. Zapanjilo me je njeno znanje o tim oblastima - iz činjenice da je izračunala njihovo postojanje, polazeći od poimanja osnovnih elemenata teorije Puta, nužno ne proizlazi i shvatanje svih ostalih implikacija. Verovala je da bi mogla konstruisati jedno sredstvo za otvaranje kapija i ispitati geometrijske naslage."
<BR>&nbsp;&nbsp;&nbsp;&nbsp;&nbsp;"Šta su to geometijske naslage?" upita Hajneman promuklim glasom. Nakašljao se i pogledao Lenijera.
<BR>&nbsp;&nbsp;&nbsp;&nbsp;&nbsp;"Oblasti kapija postavljene su u specifičnom ritmu duž Puta. One se otvaraju na jasno određenim mestima u univerzume koji su donekle različiti od našeg porekla. Svako otvaranje kapije, idući niz put, označava pomak u vremenu približno od oko pola godine sa svakim univerzumom. Patricija je ovo, prema onome što mi je rekla, veoma rano shvatila. Ali bilo joj je potrebno izvesno vreme da shvati da beskraj alternativnih svetova mora biti nagomilan usled postojanja ovako jasno označenih oblasti kapija. Do tog gomilanja dolazi u područjima geometrijskih naslaga, a izvitoperavanje prouzrokovano gomilanjem vodi ka velikim pomeranjima nekih univerzuma, kako u smislu superprostora tako i u smislu vremena u Putu."
<BR>&nbsp;&nbsp;&nbsp;&nbsp;&nbsp;"Nisam u stanju da vas sledim", reče Lenijer jedva čujno.
<BR>&nbsp;&nbsp;&nbsp;&nbsp;&nbsp;"Verovala je da bi mogla otvoriti kapiju u jedan alternativni univerzum, jednu alternativnu Zemlju, gde se smrt nije zbila, ali gde se stvari ipak veoma malo razlikuju od njenog sveta. Shvatila je da se sredstvo za otvaranje kapije može naštimovati u izvesnoj meri. Njena je teorija da uz pomoć jednog od naših sredstava može da otvori tačnu stazu ka alternativnoj i gostoljubivoj Zemlji."
<BR>&nbsp;&nbsp;&nbsp;&nbsp;&nbsp;"Može li ona to?" upita Lenijer.
<BR>&nbsp;&nbsp;&nbsp;&nbsp;&nbsp;Olmi za trenutak ništa nije odgovorio. "Posavetovaćemo se sa dva otvarača kapija. Jedan je ovde na Timblu, a drugi je naš prvi otvarač, Ser Rai Oi, otac senatorke Proročke Oi, koji nas iščekuje na tački 1,3 x 10<SUP>9</SUP>."
<BR>&nbsp;&nbsp;&nbsp;&nbsp;&nbsp;"Je li to drugi razlog zbog koga smo uklonjeni iz Osnog grada?"
<BR>&nbsp;&nbsp;&nbsp;&nbsp;&nbsp;Olmi se osmehnu i klimnu glavom. "Moji razlozi, koji su me naveli da povedem Patriciju sa sobom, bili su krajnje razboriti. Ali vaš dolazak nije ni u kom slučaju označio kraj nevoljama. Jednog posetioca smo možda i mogli da držimo u tajnosti - premda sada i to izgleda podložno sumnji. Pet posetilaca, nemoguće. Predsednik je skloniji da vas proglasi za dobro nego za zlo."
<BR>&nbsp;&nbsp;&nbsp;&nbsp;&nbsp;"Posle 1300 godina i ljudi su i dalje ljudi", promrsi kroz zube Hajneman, s prizvukom gorčine. "I dalje se svađaju."
<BR>&nbsp;&nbsp;&nbsp;&nbsp;&nbsp;"Tačno, ali ne i potpuno tačno", reče Olmi. "U vaše doba, mnogi ljudi su bili ozbiljno hendikepirani ličnim nemirima ili manjkavim misaonim strukturama, tako da su često radili protiv svojih najvažnijih interesa. Ako bi im se desilo da jasno utvrde ciljeve, nisu umeli da razaberu ili makar naslute jasne staze postizanja tih ciljeva. Često su protivnici imali iste ciljeve, čak i iste sisteme verovanja, pa ipak su se ogorčeno mrzeli. Danas nijednom ljudskom biću ne može biti izgovor neznanje ili mentalna neispravnost, ili pak, nedostatak sposobnosti. Nesposobnost za nešto je neopravdana jer se može isceliti. Jedna od usluga koju vrši Ser Ram Kikura jeste da pomaže ljudima u odabiranju odgovarajućih veština i sklonosti za njihov rad. Oni mogu da prisvoje neophodne pridodatke, bilo da je reč o kompletu memorija ili čak o nadopunjavanju ličnosti."
<BR>&nbsp;&nbsp;&nbsp;&nbsp;&nbsp;"Pa zašto se onda i dalje ne slažu?" upita Hajneman.
<BR>&nbsp;&nbsp;&nbsp;&nbsp;&nbsp;Olmi zavrte glavom. "Znate to i sami, i svesni ste krajnjeg korena svih sukoba u carstvu Zvezda, Sudbine i Pneume, u svim univerzumima koji su nam pristupačni."
<BR>&nbsp;&nbsp;&nbsp;&nbsp;&nbsp;"To je, dakle, nepoznato", reče Lenijer.
<BR>&nbsp;&nbsp;&nbsp;&nbsp;&nbsp;"Nipošto. Sve je to više nego jasno. Može postojati više nego jedan krajnji željeni cilj i mnogo jednako vrednih puteva da se ti ciljevi dostignu. Na nesreću, sredstva su ograničena, a svako ne može da sledi onu stazu koju želi. To važi čak i za nas. Naši građani su uglavnom dobrodušni, sposobni i raznoliki. Kažem uglavnom, jer sistem Osnog grada nipošto nije savršen..."
<BR>&nbsp;&nbsp;&nbsp;&nbsp;&nbsp;"Ono što vi kažete navodi na pomisao da bi i sami bogovi ratovali između sebe..."
<BR>&nbsp;&nbsp;&nbsp;&nbsp;&nbsp;Olmi se saglasio. "Zanimljivo je koliko su se grubi ratovi praskozorja čovečanstva pokazali kao nosioci tipčnih istina, zar ne?"
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Lenijer je zakucao na Patricijina vrata i viknuo njeno ime. Posle nekoliko minuta i učestalog mucanja, Patricija je otvorila vrata i dala mu znak da uđe. Kosa joj je bila zamršena od oznojenih uvojaka. Na sebi je imala istu onu odeću koju je nosila na plaži.
<BR>&nbsp;&nbsp;&nbsp;&nbsp;&nbsp;"Samo sam hteo da proverim kako se osećaš", reče Lenijer nezgrapno stojeći u glavnoj sobi, ne znajući šta će s rukama.
<BR>&nbsp;&nbsp;&nbsp;&nbsp;&nbsp;"Razmišljam", reče Patricija okrećući se prema njemu. Oči su joj bile tužne. "Koliko je vremena prošlo?"
<BR>&nbsp;&nbsp;&nbsp;&nbsp;&nbsp;"Otkako si došla s plaže?"
<BR>&nbsp;&nbsp;&nbsp;&nbsp;&nbsp;"Da. Koliko?"
<BR>&nbsp;&nbsp;&nbsp;&nbsp;&nbsp;"Dvanaest sati. Napolju je mrak."
<BR>&nbsp;&nbsp;&nbsp;&nbsp;&nbsp;"Znam. Upalila sam svetla pre nego što sam te pustila da uđeš. Ovo mesto je kao hotelska soba Pretpostavljam da mu je to i bila namena. Staromodno. Natrag ka osnovnom. To je ono što je predsednik rekao."
<BR>&nbsp;&nbsp;&nbsp;&nbsp;&nbsp;"Ne zvučiš kako treba", reče Lenijer. "Nešto nije u redu."
<BR>&nbsp;&nbsp;&nbsp;&nbsp;&nbsp;"Ne mogu prestati da razmišljam. Dospela sam u ono stanje - tako ja nazivam duboko razmišljanje - i u njemu sam čitavih dvanaest sati. I sada sam u tome. Jedva uspevam da razgovaram s tobom, znaš li to."
<BR>&nbsp;&nbsp;&nbsp;&nbsp;&nbsp;"O čemu razmišljaš?"
<BR>&nbsp;&nbsp;&nbsp;&nbsp;&nbsp;"O odlasku kući. Sve se svodi na to."
<BR>&nbsp;&nbsp;&nbsp;&nbsp;&nbsp;"Olmi je rekao..."
<BR>&nbsp;&nbsp;&nbsp;&nbsp;&nbsp;"Geri, gubim kontakt. Završiću kao ona bitanga, sva izvitoperena i nestvarna. Ne mogu prestati s razmišljanjem. Predsednikov zastupnik je rekao... Geri, potrebna mi je pomoć. Potrebno mi je nešto da mi skrene pažnju."
<BR>&nbsp;&nbsp;&nbsp;&nbsp;&nbsp;"Šta?" upita Lenijer. Ispružila je jednu ruku i raširila šaku mrdajući prstima. Uhvatio joj je šaku.
<BR>&nbsp;&nbsp;&nbsp;&nbsp;&nbsp;"Ja sam ljudsko biće, zar nisam? Stvarna sam. Nisam samo nekakva igračka ili program."
<BR>&nbsp;&nbsp;&nbsp;&nbsp;&nbsp;"Stvarna si", potvrdi Lenijer. "Dodirujem te."
<BR>&nbsp;&nbsp;&nbsp;&nbsp;&nbsp;"Ne mogu da budem sigurna u to sada. Ne bi verovao šta mi se mota po glavi. Vidim... Hoću da kažem, to nije veštački, nije neki pridodatak ili nešto slično tome. Vidim univerzume složene kao listove u Bibliji, s tim šta znam i brojeve stranica. Olmi mi nije verovao, barem ne do kraja. Ali ja i dalje mislim da sam u pravu. Oni poseduju sredstva za otvaranje kapija, od kojih su neka velika, a neka mala. Kada bih mogla da dođem do jednog od njih, odmah bih mogla da nas odvedem kući. Natrag tamo gde je sve u redu. Znam broj stranice."
<BR>&nbsp;&nbsp;&nbsp;&nbsp;&nbsp;"Patricija..."
<BR>&nbsp;&nbsp;&nbsp;&nbsp;&nbsp;"Pusti me da govorim", viknu ona srdito. "Natrag tamo gde nema nikakvog nuklearnog rata. Tamo gde moj otac čita Tiempos de Los Angeles, gde me Pol čeka. Tako ja razmišljam, ali ne samo o tim stvarima. Predsednik je rekao da su oni u stanju da pošalju Osni grad niz hodnik, Put, relativističkom brzinom. Relativistika. Da zbrišu svoje neprijatelje. To bi moglo da upali. Ali..."
<BR>&nbsp;&nbsp;&nbsp;&nbsp;&nbsp;"Opusti se Patricija."
<BR>&nbsp;&nbsp;&nbsp;&nbsp;&nbsp;"Ne mogu, Geri. Potreban mi je dodir. Patreban mi je Pol, ali on je još mrtav, sve dok ga ne pronađem." Čvršće mu je stisnula ruku. "Ti mi pomozi. Molim te."
<BR>&nbsp;&nbsp;&nbsp;&nbsp;&nbsp;Skupila je oči kao da se suočila s jakim vetrom i iznudila od sebe jedan nesiguran osmeh. "Put bi se raširio kao vojnička truba. Ukoliko bi se desilo da neki veliki relativistički predmet proputuje kroz singularnost. Naduo bi se. To bi zatvorilo kapije, naprosto bi ih istopilo."
<BR>&nbsp;&nbsp;&nbsp;&nbsp;&nbsp;"A kako ja mogu da pomognem? Pozvaću Karolsonovu..."
<BR>&nbsp;&nbsp;&nbsp;&nbsp;&nbsp;"Ne, molim te. Samo ti. Pravila sam zabeleške." Podigla je svoju ploču. Ekran beše prekriven brojevima koji za Lenijera nisu imali apsolutno nikakvog smisla. "Imam dokaz. Omogući mi da dođem do tačke geometrijske naslage... i ja ću nas izbaviti odavde. Ali ne mogu zaustaviti ovo."
<BR>&nbsp;&nbsp;&nbsp;&nbsp;&nbsp;"Patricija, rekla si da bih ja mogao da pomognem."
<BR>&nbsp;&nbsp;&nbsp;&nbsp;&nbsp;"Vodi ljubav sa mnom", reče ona najednom.
<BR>&nbsp;&nbsp;&nbsp;&nbsp;&nbsp;Linijer je zpanjeno zurio u nju.
<BR>&nbsp;&nbsp;&nbsp;&nbsp;&nbsp;"Ja sam u ovom času samo misao. Podari mi telo."
<BR>&nbsp;&nbsp;&nbsp;&nbsp;&nbsp;"Ne budi smešna", reče on ljutito, dvostruko ljutito zato što je osećao da joj se u duši odaziva.
<BR>&nbsp;&nbsp;&nbsp;&nbsp;&nbsp;Trgnula se. "Pol je mrtav. To znači da ga ne mogu prevariti. Kada otvorim onu kapiju, on će ponovo biti živ, ali sada ga nema nigde. Znam da održavaš odnose sa Ferlijevom... i Hofmanovom..."
<BR>&nbsp;&nbsp;&nbsp;&nbsp;&nbsp;Umalo nije rekla pogrešnu stvar, gotovo da je istakla njegove odgovornosti za nju i oboje su bili svesni toga. "Ljubomorna sam i nisam", reče ona. "Sviđa mi se Karen. Svi mi se sviđate. Osećam se odvojena od vas, različita, ali želim da budem sa svima vama. Želim da se i ja vama sviđam."
<BR>&nbsp;&nbsp;&nbsp;&nbsp;&nbsp;"Neću da te iskorišćavam u trenutku tvoje ranjivosti", reče Lenijer.
<BR>&nbsp;&nbsp;&nbsp;&nbsp;&nbsp;"Da me iskorišćavaš? Ali ti si mi potreban. Ja hoću tebe da iskoristim. Ja tebe iskorišćavam. Znam, ali... Znam tačno šta bi mi pomoglo. Nisam mala devojčica. Upravo sada u glavi imam misli do kojih čak ni ovi ljudi nisu došli. Olmi to zna. Ali ako budem a dalje razmišljala, izgubiću sve to. Nestaće dok pukneš prstom."
<BR>&nbsp;&nbsp;&nbsp;&nbsp;&nbsp;Puknula je prstima slobodne ruke.
<BR>&nbsp;&nbsp;&nbsp;&nbsp;&nbsp;"Verovatno nisam naročito dobra u krevetu", reče ona.
<BR>&nbsp;&nbsp;&nbsp;&nbsp;&nbsp;"Patricija", reče Lenijer pokušavajući da izvuče svoju ruku iz njene, u isti mah ne želeći to.
<BR>&nbsp;&nbsp;&nbsp;&nbsp;&nbsp;Prišla mu je bliže i položila dlan na njegov trbuh. "Ako moram, prekršiću pravila lepog ponašanja. Telo je tigar, mozak je zmaj. Nahrani prvog da bi sačuvao drugog."
<BR>&nbsp;&nbsp;&nbsp;&nbsp;&nbsp;"I ti mene izvodiš iz takta", reče Lenijer tihim glasom.
<BR>&nbsp;&nbsp;&nbsp;&nbsp;&nbsp;Spustila je ruku do mesta njegove erekcije. "Ja nisam samo nezgodni mali genije."
<BR>&nbsp;&nbsp;&nbsp;&nbsp;&nbsp;"Ne", reče on.
<BR>&nbsp;&nbsp;&nbsp;&nbsp;&nbsp;Patricija zabaci glavu, osećajući ga; zanosno se osmehnula i sklopila oči. U Lenijeru više nije bilo ni trunke otpora. Pustila mu je ruku i počela da otkopčava bluzu.
<BR>&nbsp;&nbsp;&nbsp;&nbsp;&nbsp;Kada su se razodenuli čvrsto se zagrliše. Lenijer kleče i poče da joj ljubi grudi. Oči mu se orosiše kada je osetio njene bradavice među usnama. Grudi su joj bile srednje veličine, blago obešene; jedna dojka bila je primetno veća od druge, a koža između njih prekrivena pegama. Njihova veličina i oblik nisu bili važni. Lenijer je osetio iznenadan čist tok strasti, koji je odnosio sve sukobljene emocije. Odvela ga je u spavaću sobu i legla pored njega; ljubili su se tesno isprepletanih tela. Dohvatio joj je kukove, iskosio ih i skliznuo duboko unutra; napeti mišići njegovih butina i zadnjice, grčili su se. Zatim su se obrnuli, tako da je Patricija došla gore. Prionula je uz njega zatvorenih očiju, ali opuštena, kao da izriče kakvu nežnu želju. Podigla se i Lenijer je posmatrao njihove povezane pokrete bez svoje uobičajene izdvojenosti, svestan potpunosti i celovitosti koja nije imala smisla. Nije bilo ni nagoveštaja toga između njih - samo osećanje dužnosti i zajedničkog rada. Doživljavao je to ranije sa drugima.
<BR>&nbsp;&nbsp;&nbsp;&nbsp;&nbsp;I evo, sada je bio u krevetu sa malom čikanom Hofmanove - genijem. Tek sada je shvatio da je, kada ju je prvi put video, bio užasnut; njegovo uvažavanje procene koju je Hofmanova učinila skrilo je tu početnu reakciju na Patricijinu očitu krhkost. Nalazio se unutar te krhkosti, crpeći zadovoljstvo iz nje, sve u ime dužnosti, i to je zaista bilo smešno.
<BR>&nbsp;&nbsp;&nbsp;&nbsp;&nbsp;Deo njegove užasnutosti činila je i privlačnost.
<BR>&nbsp;&nbsp;&nbsp;&nbsp;&nbsp;Patricija se pomerala po volji do očekivanog vrhunca. Još sa Polom je otkrila da je rođena ljubavnica. Mogla je osetiti kako se ono stanje slaže, ali pre uskladištava i smiruje nego rastura. Misli joj postadoše jasne. Žiža je bila tu.
<BR>&nbsp;&nbsp;&nbsp;&nbsp;&nbsp;Doživela je orgazam i posle kraćeg predaha nastavila da se pomera. Lenijerovi kukovi izviše se jednom naviše, zatim se spustiše na postelju, a onda se ponovo, isturiše još više i on zastenja nadomak njenog spuštenog ramena, a zatim i obraza, da bi konačno otvorio usta ispustivši prigušen, jedva čujan hrapav krik. Svršavajući, osetio je kako se sve opušta, sve one godine napetosti kojih uopšte nije bio svestan.
<BR>&nbsp;&nbsp;&nbsp;&nbsp;&nbsp;Ležali su zajedno nekoliko dugih vlažnih minuta, osluškujući talase koji su se stropoštavali na pesak iza staklenih vrata.
<BR>&nbsp;&nbsp;&nbsp;&nbsp;&nbsp;"Hvala ti", reče Patricija.
<BR>&nbsp;&nbsp;&nbsp;&nbsp;&nbsp;"Isuse", reče Lenijer. "Da li je bolje?"
<BR>&nbsp;&nbsp;&nbsp;&nbsp;&nbsp;Klimnula je glavom i zarila nos u njegovo rame. "To je bilo veoma opasno", reče ona. "Izvinjavam ti se."
<BR>&nbsp;&nbsp;&nbsp;&nbsp;&nbsp;Lenijer je okrenuo njeno lice prema sebi i smestio joj glavu između svog ramena i obraza. "Čudne smo nas dvoje ptičice", reče on. "Znaš li to?"
<BR>&nbsp;&nbsp;&nbsp;&nbsp;&nbsp;"Mmmm." Gnezdila se na njegovom ramenu čvrsto sklopljenih očiju. "Ne bi trebalo da ovde spavaš noćas. Meni će biti dobro. Noćas treba da spavaš sa Karen."
<BR>&nbsp;&nbsp;&nbsp;&nbsp;&nbsp;Pažljivo je osmotrio njeno lice. "U redu", reče on.
<BR>&nbsp;&nbsp;&nbsp;&nbsp;&nbsp;Otvorila je oči - široke i četvrtaste - i upiljila u njega. Sada je ličila manje na mačku od nekih inverzija neomorfa koje su viđali poslednjih dana. Oni su iznutra bili ljudska bića, sa čudnom spoljašnjošću.
<BR>&nbsp;&nbsp;&nbsp;&nbsp;&nbsp;Ali bilo je nečeg u Patriciji Luizi Vaskez - nečeg što je možda stalno bilo prisutno - što se nije moglo nazvati ljudskim.
<BR>&nbsp;&nbsp;&nbsp;&nbsp;&nbsp;Samo bogovi i vanzemaljci.
<BR>&nbsp;&nbsp;&nbsp;&nbsp;&nbsp;"Čudno me gledaš", reče ona.
<BR>&nbsp;&nbsp;&nbsp;&nbsp;&nbsp;"Oprosti. Samo sam razmišljao o tome kako je sve naglavce okrenuto."
<BR>&nbsp;&nbsp;&nbsp;&nbsp;&nbsp;"Nema kajanja?" upita ona protežući se, sa očima smanjenim do proreza.
<BR>&nbsp;&nbsp;&nbsp;&nbsp;&nbsp;"Nema kajanja."
<BR>&nbsp;&nbsp;&nbsp;&nbsp;&nbsp;Dok je napuštao njenu sobu osetio je kako ga koža pecka. Spuštajući pogled na svoje ruke, shvatio je da mu nijedna stvar, od svih koje je video u nekoliko poslednjih dana, nije izazvala žmarce.
<BR>&nbsp;&nbsp;&nbsp;&nbsp;&nbsp;Sve do sada.
</TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
