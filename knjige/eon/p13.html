<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>12.
<P>&nbsp;&nbsp;&nbsp;&nbsp;&nbsp;Lenijer je prespavao najveći deo putovanja LOT-om. Glava mu je bila puna bestežinskih snova u kojima su se zbrkano mešali Kamen i Zemlja, prošlost i budućnost.
<BR>&nbsp;&nbsp;&nbsp;&nbsp;&nbsp;Bacio je pogled na svoj časovnik a zatim spustio oči na lice agenta tajne službe, koji je sedeo pored njega u limuzini. Na raspolaganju mu je stajalo osamnaest sati slodbodnog vremema između Prizemljenja u Vandenbergu i podnošenja izveštaja u uredu Džudit Hofman u laboratoriji za mlazni pogon. S druge strane automobilskih prozora boje dima promicao je pustinjski predeo. Vazdušni pritisak beše visok, a gravitacija teško podnošljiva. Čak i kroz zatamnjene prazore sunce je bilo vrelo i žuto.
<BR>&nbsp;&nbsp;&nbsp;&nbsp;&nbsp;Nedostajao mu je Kamen.
<BR>&nbsp;&nbsp;&nbsp;&nbsp;&nbsp;"Ostalo mi je nešto slobodnog vremena", reče on.
<BR>&nbsp;&nbsp;&nbsp;&nbsp;&nbsp;"Da gospodine." Agent je gledao pravo napred; lice mu je bilo bezizražajno.
<BR>&nbsp;&nbsp;&nbsp;&nbsp;&nbsp;"Vaši drugovi su diskretni."
<BR>&nbsp;&nbsp;&nbsp;&nbsp;&nbsp;"Oh, da gospodine. Takvi smo", reče vozač. Agent koji je sedeo pored vozača osvrnu se i pogleda Lenijera.
<BR>&nbsp;&nbsp;&nbsp;&nbsp;&nbsp;"Gospođa Hofman nam je kazala da vam se stavimo na raspolaganje, ali smo dužni da vas dovedemo u Pasadenu, živog i zdravog do sutra ujutro u osam sati."
<BR>&nbsp;&nbsp;&nbsp;&nbsp;&nbsp;Lenijer se pitao šta bi Hofmanova rekla kada bi čula da je nazivaju 'gospođom'. "Gospodo", reče on. "Živim u celibatu duže no što se da izbrojati. Čin i ugled imaju svoje odgovornosti i ograničenja. Postoji li neko bezbedno mesto u Los Anđelesu gde se može naći..." Prevrtao je po glavi tražeći neki izraz jednako star kao i 'gospođa', "...klackalica za stare kosti? Diskretno, ljupko i čisto."
<BR>&nbsp;&nbsp;&nbsp;&nbsp;&nbsp;"Da, gospodine", reče vozač.
<BR>&nbsp;&nbsp;&nbsp;&nbsp;&nbsp;Bilo mu je dopušteno da popije dva pića u jednom elegantnom ali drevnom svratištu zvanom Polo salon, okruženom patiniranim ostacima starih rđavih vremena televizijskih mreža. Do tri sata po podne dva apartmana u hotelu Beverli Hils - jedan naspram drugog - bila su detaljno proverena. Agenti su vešto i brzo ispitali apartman koji je bio njemu namenjen, i klimanjem glave se saglasili da su prostorije bezbedne.
<BR>&nbsp;&nbsp;&nbsp;&nbsp;&nbsp;Konačno je bio sam. Istuširao se i legao u krevet. Umalo da nije zaspao. Koliko će mu vremena biti potrebno da se navikne na dodatnu težinu? Kako će se to odraziti na njegov rad?
<BR>&nbsp;&nbsp;&nbsp;&nbsp;&nbsp;Žena koja se pojavila u pet sati beše opsenjujuće lepa, veoma prijateljski raspoložena i krajnje - iako bez vlastite krivice - nezadovoljavajuća. Ocenio je svoj učinak kao primeran, ali sam čin mu je doneo malo uživanja. Otišla je u deset.
<BR>&nbsp;&nbsp;&nbsp;&nbsp;&nbsp;Lenijer nikada do tada nije koristio usluge prostitutki. Njegove telesne strasti, uz nekoliko časnih izuzetaka, nikada nisu bile onako istrajno podjarene kao kod većine drugih muškaraca.
<BR>&nbsp;&nbsp;&nbsp;&nbsp;&nbsp;U deset i petnaest začulo se lako kucanje na njegovim vratima. Otvori ih, i onaj agent, koji ga je dovezao limuzinom od pustinjskog sletilišta, predade mu informaciju smeštenu na dva memorijska bloka. "Ovo vam šalje gospođa Hofman uz pozdrave", reče on. "Ako vam bilo šta zatreba, mi smo odmah tu, s druge strane hodnika."
<BR>&nbsp;&nbsp;&nbsp;&nbsp;&nbsp;Memorijski blokovi koje je doneo sa Kamena dragoceniji i od samog Lenijera - bili su premešteni u zasebno, bezbednije vozilo i pažljivo prebačeni u Pasadenu istog dana. Savetnica je bez sumnje i u ovo gluvo doba noći okapavala nad blokovima.
<BR>&nbsp;&nbsp;&nbsp;&nbsp;&nbsp;Ugasio je sva svetla i legao na postelju. Zureći u tavanicu pitao se koliko je vremešnih funkcionera u svom mlađanom životu ona 'devojka na poziv' opslužila u ovom hotelu.
<BR>&nbsp;&nbsp;&nbsp;&nbsp;&nbsp;Putena želja uvek mu je pomalo bila strana. Ni sada nije osećao želju koliko obavezu prema svom telu. Posle toliko meseci lišavanja - koji su zapravo izgledali kao godine - bilo je verovatno da telo ima određene zahteve, kojih on više nije bio svestan.
<BR>&nbsp;&nbsp;&nbsp;&nbsp;&nbsp;Ovo je barem predstavljalo nagoveštaj normalnosti. Uvek se osećao na neki način krivim zbog svoje umerene hladnoće - ukoliko je to bila prava reč. Kriv i zahvalan. To mu je pružalo više vremena za razmišljanje bez stalnih skretanja pažnje ili zanemarivanja glavnih ciljeva.
<BR>&nbsp;&nbsp;&nbsp;&nbsp;&nbsp;Ta hladnoća takođe je bila zaslužna što je ostao neženja. Imao je on svojih ljubavnih veza, ali bi posao i obaveze uvek odneli prevagu. U najvećem broju slučajeva ljubavnice su mu postajale prijateljice - i udavale se za druge prijatelje.
<BR>&nbsp;&nbsp;&nbsp;&nbsp;&nbsp;Veoma civilizovano stanje.
<BR>&nbsp;&nbsp;&nbsp;&nbsp;&nbsp;San. Tegobni snovi, teški i mračni. Bio je kapetan ogromnog luksuznog putničkog broda na crnom okeanu i svaki put kad bi pogledao preko ivice palube da proveri nivo vode, brod bi utonuo još metar ili dva. Pri kraju sna obuzela ga je panika. Zemljina teža povlačila je brod u utrobu mora, on je bio kapetan, a brod je bio najlepše plovilo kojim je ikad zapovedao. Gubio ga je i naprosto nije mogao da ga napusti tako što bi se probudio.
<BR>&nbsp;&nbsp;&nbsp;&nbsp;&nbsp;U osam sati narednog jutra, Lenijer je hodao preko betonskog kvadrangla Laboratorije za mlazni pogon, sa aktentašnom u ruci i u pratnji dva nova agenta. Uživao je u žarkom suncu. Uvećana težina sada mu je već manje smetala, tako da je gotovo sa žaljenjem pomislio kako će ceo dan provesti u kancelarijama sa rashladnim uređajima. Prve dve, a možda i tri zakazane sednice trebalo je da se održe u sali za konferencije VIP-a.
<BR>&nbsp;&nbsp;&nbsp;&nbsp;&nbsp;Progutao je jednu pilulu da bi otklonio kijavicu, utažio žeđ na bronzanom vodoskoku u novozasađenom parku i usporio korak prolazeći pored širokih ploča s crnom pozadinom, koje su prikazivale projekte LMP-a. Planovi razvoja aktivnosti na Marsu utrkivali su se sa izveštajima o plovidbi oko Sunca i hologramom planirane sonde Proxima Centauri.
<BR>&nbsp;&nbsp;&nbsp;&nbsp;&nbsp;Nije bilo pomena o drugom ABE - istraživaču pojasa asteroida - lansiranom pre dve godine.
<BR>&nbsp;&nbsp;&nbsp;&nbsp;&nbsp;Lenijer i njegove dve senke odevene u sivo, lagano su se uspinjali stepenicama, zatim su prošli kroz vrata od debelog stakla kraj kojih se nalazila kontrola bezbednosti. Okrenuo je svoju karticu prema monitoru i čelična vrata se širom otvoriše, uz prijatan šum. Agenti nisu ušli s njim. Iza vrata pružao se jedan hodnik u kome su bile poređane vitrine. Komplikovane umanjene replike ranijih uspeha Laboratorije za mlazni pogon blistale su u svojim plastičnim kutijama: Voidžer, Galileo, Drejk i Plovidba oko Sunca. Bilo je tu takođe modela LOT-a i dijagrama koji su objašnjavali projekat zvezdane sonde.
<BR>&nbsp;&nbsp;&nbsp;&nbsp;&nbsp;Prebacio se jednim starim liftom do šestog sprata posmatrajući svetleće plave brojeve.
<BR>&nbsp;&nbsp;&nbsp;&nbsp;&nbsp;Čim su se vrata lifta otvorila jedan drugi agent tajne službe sačekao ga je i zatražio da još jednom pokaže svoju ID. Lenijer je izvadio karticu iz džepa i postavio je uz značku. Agent mu je zahvalio uz osmeh, propuštajući ga da bez pratnje ode u salu za konferencije.
<BR>&nbsp;&nbsp;&nbsp;&nbsp;&nbsp;Hofmanova je sedela na kraju dugačkog crnog stola. Hrpe papira, dve ploče i gomila memorijskih blokova ležali su ispred nje. S njene desne strane sedeo je Piter Hag, predsednikov predstavnik u MKSS-u, a na drugoj strani Alis Kronberi, savetnica za vazduhoplovnu bezbednost i menadžer projekta za drugi ABE. Lenijer je obišao sto i rukovao se sa svima. Prvo sa Hofmanovom - koja je toplo položila svoje ruke u njegove dlanove - a potom sa Kronberijevom i Hagom.
<BR>&nbsp;&nbsp;&nbsp;&nbsp;&nbsp;"Vidim da ovde nema predstavnika Udružene svemirske komande i Udruženih šefova", reče on sedajući za suprotan kraj stola.
<BR>&nbsp;&nbsp;&nbsp;&nbsp;&nbsp;"Doći ćemo na to za koji čas", reče Hofmanova. Ostarila je od kada ju je poslednji put video; kosa joj je bila seda, delovala je sumornije, a bore koje su ranije tvorile osmeh sada su gradile namrgođenost. "Izgledaš sveže, Geri." Bila je učtiva.
<BR>&nbsp;&nbsp;&nbsp;&nbsp;&nbsp;"Ne osećajući se naročito sveže."
<BR>&nbsp;&nbsp;&nbsp;&nbsp;&nbsp;"Kako gura Patricija Vaskez?"
<BR>&nbsp;&nbsp;&nbsp;&nbsp;&nbsp;"Onako kako se moglo očekivati. Pozvan sam ovamo pre no što sam dobio pravu priliku da je vidim na delu ili pre no što je došlo do bilo kakvih rezultata."
<BR>&nbsp;&nbsp;&nbsp;&nbsp;&nbsp;"Ako se ne varam", reče Hofmanova, "to bi trebalo da znači da nisi sasvim siguran u pogledu njenih vrednosti."
<BR>&nbsp;&nbsp;&nbsp;&nbsp;&nbsp;"Tako je", reče Lenijer. "Ali ne zbog toga što mislim da je nesposobna ili da nije najbolja na svom polju - pa ma šta to bilo - već zato što je mlada. Biblioteka ju je šokirala."
<BR>&nbsp;&nbsp;&nbsp;&nbsp;&nbsp;Kronberijeva položi desni dlan na sto, odmaknuvši se malo od njega. "To je bio šok za sve nas", reče ona.
<BR>&nbsp;&nbsp;&nbsp;&nbsp;&nbsp;Hofmanova mu doturi jedan list hartije. "Proučili smo materijal koji si nam doneo. Već smo sačinili konačan izveštaj za predsednika."
<BR>&nbsp;&nbsp;&nbsp;&nbsp;&nbsp;"Pre no što nam je Vaskezova bilo šta rekla?"
<BR>&nbsp;&nbsp;&nbsp;&nbsp;&nbsp;"Sumnjam da će nam reći ono što bismo voleli da čujemo. Nazovi to instinktom, ali mislim da smo u debeloj nevolji." Oči Hofmanove usredsrediše se na prazan prostor iznad Lenijerovog ramena. "Proverili smo neke informacije iz biblioteke."
<BR>&nbsp;&nbsp;&nbsp;&nbsp;&nbsp;Lenijer je pažljivo ispitivao njihova lica. Svi su delovali nesrećno; uz sva nastojanja da prikriju osećanja, otkrivali su toliko toga.
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Postoje razilaženja."
<BR>&nbsp;&nbsp;&nbsp;&nbsp;&nbsp;"Hvala bogu", reče on. Hofmanova podiže ruku.
<BR>&nbsp;&nbsp;&nbsp;&nbsp;&nbsp;"Ne velika razilaženja. Prema zajedničkom mišljenju, uzimajući u obzir informacije iz biblioteke i ono što smo od tada otkrili - od drugog ABE i na drugim mestima - rat je nesumnjiva mogućnost. Proverili smo istorijske činjenice u vezi sa Vasiljevim, sekretarom partije. On je restrukturirao Savet za odbranu baš kao što je biblioteka rekla da će učiniti. Rusi su instalirali SS-45 na nosačima aviona, klase Kijev i krstarećim raketama sa navođenjem klase Kirov i, naravno, na superpodmornicama tipa Tajfun i Delta IV, da bi neutralisali naš program Morskog zmaja. Oni doista znaju kako da osujete naš multispektralni laserski komunikacioni sistem, čime krše Sporazum o delimičnom razoružanju iz 1996. godine... što samo po sebi i nije naročito značajno s obzirom na činjenicu da nikada nijedno oružje nije stavljeno van upotrebe."
<BR>&nbsp;&nbsp;&nbsp;&nbsp;&nbsp;Lenijer klimnu glavom.
<BR>&nbsp;&nbsp;&nbsp;&nbsp;&nbsp;"Morali smo da se pomučimo kako bismo iščeprkali informaciju o multispektralnim sistemima od Udruženih svemirskih snaga", reče Kronberijeva. "To je jedan od razloga zbog čega DOD i Udruženi šefovi ovde nemaju predstavnika."
<BR>&nbsp;&nbsp;&nbsp;&nbsp;&nbsp;"Ali to nije najgore", produži Hofmanova. "Kongres je počeo da se raspituje za naš budžet. Bezbedni smo unutar granica odobrenih sredstava tako da sve to nema mnogo smisla ukoliko ne uzmemo u obzir nečiji pokušaj da obezvredi biblioteku, Kamen i sve nas. Predsednik je uveren - nekoliko članova njegovog kabineta uverilo ga je u to - da je Kamen ili obmana ili je nebitan."
<BR>&nbsp;&nbsp;&nbsp;&nbsp;&nbsp;Lenijer čvrsto stisnu vilice tako da su ga obrazi zaboleli. "Kako to?"
<BR>&nbsp;&nbsp;&nbsp;&nbsp;&nbsp;"Pretpostavljam da predsednik nije u stanju da razume ono što smo otkrili na Kamenu. On je solidan liberal sa Srednjeg zapada, ali veoma slabo upućen u nauku i tehnologiju. Administrativac bez trunke mašte. Nikada se nije snalazio u pitanjima koja se tiču kosmosa i ovo je naprosto iznad njegovih mogućnosti."
<BR>&nbsp;&nbsp;&nbsp;&nbsp;&nbsp;Kronberijeva izvadi iz svoje aktentašne kopiju pisma sa zaglavljem sekretarijata Bele Kuće i pruži ga Lenijeru. U njemu je ukratko stajalo da predsednik razmatra mogućnost da pokrene istragu o načinu na koji je vođeno ispitivanje na Kamenu. "Ovo je napisano nakon što smo počeli da prosleđujemo izveštaje Beloj kući od Drugog ABE tima i posle potvrđivanja autentičnosti materijala u biblioteci."
<BR>&nbsp;&nbsp;&nbsp;&nbsp;&nbsp;"Hteli smo da odvedemo potpredsednika na Kamen do kraja ove nedelje, ali on je odbio naš poziv", reče Hofmanova.
<BR>&nbsp;&nbsp;&nbsp;&nbsp;&nbsp;"Kakve su pozicije Rusa na Kamenu", upita Lenijer.
<BR>&nbsp;&nbsp;&nbsp;&nbsp;&nbsp;"Oni su pre dve godine tajno lansirali vlastitu sondu za ispitivanje asteroidnog pojasa. Ta sonda im je potvrdila činjenice nešto pre ili otprilike u isto vreme kad i ABE. Oni znaju da zaista postoji jedan veoma velik asteroid, koji je do tančina ravan Kamenu."
<BR>&nbsp;&nbsp;&nbsp;&nbsp;&nbsp;"Juno?"
<BR>&nbsp;&nbsp;&nbsp;&nbsp;&nbsp;"Da. Naizgled mu savršeno odgovara. Jedino što nije izdubljen."
<BR>&nbsp;&nbsp;&nbsp;&nbsp;&nbsp;Lenijer do ovog časa nije čuo za potvrdu koju je doneo drugi ABE. "Juno i Kamen su, dakle, stvarno isti."
<BR>&nbsp;&nbsp;&nbsp;&nbsp;&nbsp;Hofmanova mu dodade fasciklu ABE i fotografije koje su bile načinjene sa osmatračkih punktova u blizini Zemlje. Na jednom snimku sa ABE-a video se Juno, gromada u obliku krompira od prvobitnog planetarnog materijala, prekrivena kraterima i brazdama. Kamen je bio istovetan ali išpartan tragovima iskopavanja i sa ulegnućima na mestima na kojima su se nalazili otvori bušotina. "Gospode", reče Lenijer.
<BR>&nbsp;&nbsp;&nbsp;&nbsp;&nbsp;"Mislim da ne treba Njega kriviti", reče Hofmanova. "Možda je tvoj Konrad Korzenovski taj."
<BR>&nbsp;&nbsp;&nbsp;&nbsp;&nbsp;"U svakom slučaju", reće Hag, "Rusi će povući svoj tim u roku od tri nedelje, a možda i ranije. Oni su nezadovoljni zbog toga što im osporavamo pravo na potpun pristup, a u isto vreme dozvoljavamo Kinezima da se kreću i po sedmoj komori. To je njihov izgovor i, da budem iskren, valjan je. I ja bih bio ljut na njihovom mestu. No, to ne objašnjava sve."
<BR>&nbsp;&nbsp;&nbsp;&nbsp;&nbsp;"Pre godinu dana složili su se sa postojećim podelama kada smo utvrđivali odgovornosti svakog tima", reče Lenijer mršteći se.
<BR>&nbsp;&nbsp;&nbsp;&nbsp;&nbsp;"Da, ali očigledno je da su procurele dodatne informacije", reče Hag.
<BR>&nbsp;&nbsp;&nbsp;&nbsp;&nbsp;"Hriste! Ali od koga?"
<BR>&nbsp;&nbsp;&nbsp;&nbsp;&nbsp;"I", nastavi Hag, "sada tvrde da smo ih vukli za nos u vezi sa sadržajem biblioteka."
<BR>&nbsp;&nbsp;&nbsp;&nbsp;&nbsp;"Što je tačno", reče Hofmanova smejuljeći se.
<BR>&nbsp;&nbsp;&nbsp;&nbsp;&nbsp;"Može li naučni tim da izdrži bez Rusa?" upita Kronberijeva.
<BR>&nbsp;&nbsp;&nbsp;&nbsp;&nbsp;"Da. Oni uglavnom rade na teoriji energetskih zaliha za cevi sa plazmom u unutrašnjim komorama. Možemo da radimo i bez njih, ali bi se sila važnih istraživanja usporila, a neka bi možda morala i da se prekinu. A šta je sa Bidžingom?"
<BR>&nbsp;&nbsp;&nbsp;&nbsp;&nbsp;Kronberijeva stade da prelistava po fascikli sa papirima o osoblju. Hag posegnu rukom preko stola i izvuče jedan. "Karin Ferli je građanka Kine i radi s vama na polju teorijske fizike, je li tako?"
<BR>&nbsp;&nbsp;&nbsp;&nbsp;&nbsp;"Da. Ona se pokazala korisnom u svim vrstama poslova." Oh, molim te, ne Ferlijevu - ne Vua i Čangovu...
<BR>&nbsp;&nbsp;&nbsp;&nbsp;&nbsp;"Ako Rusi odu, ona i njene kolege biće povučeni."
<BR>&nbsp;&nbsp;&nbsp;&nbsp;&nbsp;"Otkud sad ta saglasnost?" upita Lenijer.
<BR>&nbsp;&nbsp;&nbsp;&nbsp;&nbsp;"Kinezi su podozrivi", reče Hofmanova. "Ako Rusi osećaju da su obmanuti i sprečeni da učestvuju u donošenju važnih odluka, Kinezi će imati sličnu osnovu za negodovanje. Njihovo prisustvo moglo bi biti korisnije za nas nego za njih same."
<BR>&nbsp;&nbsp;&nbsp;&nbsp;&nbsp;"Ne mogu da verujem da bi ijedna grupa napustila mesto na Kamenu. Stvarno ne mogu da verujem u to."
<BR>&nbsp;&nbsp;&nbsp;&nbsp;&nbsp;"I neće", reče Hofmanova. "Imamo dokaza da i Rusi i Kinezi imaju tajne operativce u timu obezbeđenja, a možda čak i u naučnom timu. Pored toga, primećena je zanimljiva aktivnost u ruskom orbitalnom svemirskom prostoru, kao i na Mesecu. Da i ne pominjemo pojačanu živost u lansirnim bazama na Tiaratamu i u Indijskom okeanu."
<BR>&nbsp;&nbsp;&nbsp;&nbsp;&nbsp;"Invazija sa Zemlje i Meseca?"
<BR>&nbsp;&nbsp;&nbsp;&nbsp;&nbsp;Hofmanova zavrte glavom. "Slušaj, sve ovo je drek u poređenju s jednim velikim pitanjem. Da li je Vaskezova došla do nečega? Šta ima da nam kaže o paralelnim svetovima i alternativnim istorijama?"
<BR>&nbsp;&nbsp;&nbsp;&nbsp;&nbsp;"Nije imala vremena da nam kaže nešto naročito o bilo čemu", reče Lenijer mirno. "Možda ćemo nešto više znati kroz nekoliko nedelja."
<BR>&nbsp;&nbsp;&nbsp;&nbsp;&nbsp;"Razumem predsednikovu tačku gledanja. I meni je veoma teško da poverujem u ovako nešto", reče Kronberijeva. "Da li i vi mislite da Kamen dolazi iz naše budućnosti?"
<BR>&nbsp;&nbsp;&nbsp;&nbsp;&nbsp;"Ne", odgovori Lenijer. "Kamen dolazi iz jednog drugog univerzuma, koji nije u svemu isti kao naš. Toliko je izvesno. Postoji jedna očigledna razlika."
<BR>&nbsp;&nbsp;&nbsp;&nbsp;&nbsp;"Nema nikakvog Kamena u prošlosti Kamena", reče Hag.
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"A mi nemamo načina da saznamo u kojoj meri Kamen utiče na tok naše istorije."
<BR>&nbsp;&nbsp;&nbsp;&nbsp;&nbsp;"Rekla bih da značajno menja stvari", primeti Hofmanova. "Ako ništa drugo, Kamen je otežao stvari."
<BR>&nbsp;&nbsp;&nbsp;&nbsp;&nbsp;Uzdigla je memorijski blok označen sa 'Fiziološke promene kod biljaka u uslovima cevi sa plazmom'.
<BR>&nbsp;&nbsp;&nbsp;&nbsp;&nbsp;"Jesi li ti lično načinio ovu kopiju?" Dodala ju je Kronberijevoj da bi završila u Hagovim rukama.
<BR>&nbsp;&nbsp;&nbsp;&nbsp;&nbsp;Lenijer klimnu glavom. "Izrađena je u S-kodu", reče on. "Posredi je rezime materijala iz najboljih izvora, ali uglavnom iz biblioteke u trećoj komori. Trebalo bi da Vaskezova poseti treću komoru za nekoliko dana."
<BR>&nbsp;&nbsp;&nbsp;&nbsp;&nbsp;"Šta je sažeto u ovom?" upita Hag, odmeravajući rukom težinu memorijskog bloka.
<BR>&nbsp;&nbsp;&nbsp;&nbsp;&nbsp;"Prve dve nedelje rata."
<BR>&nbsp;&nbsp;&nbsp;&nbsp;&nbsp;Kronberijeva se trže.
<BR>&nbsp;&nbsp;&nbsp;&nbsp;&nbsp;Hofmanova uze ploču programirajući je za čitanje S-koda, a zatim je utaknu u blok i stade da pregleda materijal. Lice joj pobele kao kreč. "Nisam ovo do sada videla", reče ona.
<BR>&nbsp;&nbsp;&nbsp;&nbsp;&nbsp;"Posredi su uglavnom istorijski fotografski snimci, koje su načinile vojne snage obeju strana. Deo materijala pri kraju jeste hronika Duge zime."
<BR>&nbsp;&nbsp;&nbsp;&nbsp;&nbsp;"To, dakle, nije više samo teorija", reče Hag.
<BR>&nbsp;&nbsp;&nbsp;&nbsp;&nbsp;Lenijer zavrte glavom.
<BR>&nbsp;&nbsp;&nbsp;&nbsp;&nbsp;"Koliko je... koliko će... zima trajati?" upita Kronberijeva nevoljno prihvatajući ploču od Hofmanove.
<BR>&nbsp;&nbsp;&nbsp;&nbsp;&nbsp;"Jednu ili dve godine, sa najtežim posledicama."
<BR>&nbsp;&nbsp;&nbsp;&nbsp;&nbsp;Hag uze ploču od Kronberijeve. "Jemčite da je ovaj materijal iz biblioteke u trećoj komori?"
<BR>&nbsp;&nbsp;&nbsp;&nbsp;&nbsp;Lenijer ljutito proguta knedlu pre no što je odgovorio. "Teško da bih mogao prizvati ovakve duhove iz razređenog vazduha."
<BR>&nbsp;&nbsp;&nbsp;&nbsp;&nbsp;"Naravno da ne", reče Hofmanova. "Ako su biblioteke u pravu - ako se naši univerzumi podudaraju barem u ovoj tački - onda nam preostaje oko šesdeset dana?"
<BR>&nbsp;&nbsp;&nbsp;&nbsp;&nbsp;"Do tada ćemo na ovaj ili onaj način saznati", reče Lenijer. "Iako će saznanje o događajima gotovo izvesno oblikovati rezultate. Ako se uopšte nešto dogodi."
<BR>&nbsp;&nbsp;&nbsp;&nbsp;&nbsp;"Zakazujemo sastanak sa Rusima sutra u podne", reče Hofmanova. "Posve nezvaničan. Tražili su da i ti budeš prisutan. Odeljenje gospodina Haga veoma se založilo kod Stejt dipartmenta i DODA za odobrenje za ovaj sastanak. Ako bi ovi razgovori uspeli, bilo bi i drugih sastanaka ispod kabinetskog nivoa. A ukoliko bismo ubedili predsednika do kraja ove nedelje, možda bi se mogao organizovati i jedan samit." Lagano je trepnula u njegovom pravcu i dalje usredotočena na nešto iznad njegovog ramena. Nije to u potpunosti bio onaj poznati bludeći pogled u daljinu, veterana umornog od bitaka, ali ni mnogo različit od toga.
</TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
