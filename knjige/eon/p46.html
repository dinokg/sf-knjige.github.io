<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>45.
<P>&nbsp;&nbsp;&nbsp;&nbsp;&nbsp;Držeći se za ruke, Vu i Čangova koračali su od železničke stanice ka trgu ispred biblioteke. Malo su govorili ali je bilo očigledno da su zadovoljni što su zajedno. Pre više časova odlučili su da odu u biblioteku, da učine hodočašće koje su mnogi planirali ali je malo ko mogao i da ga ispuni zbog pomanjkanja slobodnog vremena. Pojedinačno i u grupama, možda sve ukupno dvadeset članova NATO-a i savezničkih snaga otišlo je i vratilo se sa izveštajima o potencijalima biblioteke koji su svima redom ulivali strahopoštovanje. To je ostavilo snažan utisak na Vua. Zatražio je dozvolu od Hua Linga i budući da je obim njihovih proučavanja bio bitno smanjen, rukovodilac Kineskog tima se saglasio.
<BR>&nbsp;&nbsp;&nbsp;&nbsp;&nbsp;Ali nešto nije bilo u redu. Ruski vojnici su se vrzmali oko biblioteka kao u kakvoj zabuni. Kada su uočili Vua i Čangovu kako sami koračaju trgom zalegli su ničice na pločnik i podigli puške. Vu je nagonski podigao ruke; Čangova je ustuknula jedan korak i činilo se da je bila pripravna na beg.
<BR>&nbsp;&nbsp;&nbsp;&nbsp;&nbsp;"Ne, moja ljubavi", prošaputa Vu.
<BR>&nbsp;&nbsp;&nbsp;&nbsp;&nbsp;"Šta to rade?"
<BR>&nbsp;&nbsp;&nbsp;&nbsp;&nbsp;"Ne znam. Preporučujem ti da ne praviš nagle pokrete."
<BR>&nbsp;&nbsp;&nbsp;&nbsp;&nbsp;Prišla mu je uz bok i takođe podigla ruke. Pogledala ga je u oči očekujući podršku. Klimnuo je glavom.
<BR>&nbsp;&nbsp;&nbsp;&nbsp;&nbsp;Ostali su u ovom položaju nekoliko dugih i neprijatnih minuta dok je za to vreme nekoliko vojnika puzilo od jednog do drugog i nešto se dogovaralo. Zatim su odjeknula naredenja i svi osim dva Rusa ustadoše i obesiše puške o rame.
<BR>&nbsp;&nbsp;&nbsp;&nbsp;&nbsp;"Možemo li sada da se pomerimo?" upita Čangova.
<BR>&nbsp;&nbsp;&nbsp;&nbsp;&nbsp;"Ne. Još smo u opasnosti."
<BR>&nbsp;&nbsp;&nbsp;&nbsp;&nbsp;Dva Rusa krenuše preko trga prema njima. Zaustavili su se na nekoliko metara rastojanja. "Govorite li ruski?" upita jedan na ruskom.
<BR>&nbsp;&nbsp;&nbsp;&nbsp;&nbsp;"Ja govorim", odgovori nekako Čangova. "Bolje govorim engleski."
<BR>&nbsp;&nbsp;&nbsp;&nbsp;&nbsp;"Moj engleski užasan", reče vojnik demonstrirajući stepen svog znanja. "Vi ste Kinezi?"
<BR>&nbsp;&nbsp;&nbsp;&nbsp;&nbsp;"Da. Šetali smo se", reče Čangova. Od tog trenutka pa nadalje razgovor je tekao na ruskom.
<BR>&nbsp;&nbsp;&nbsp;&nbsp;&nbsp;"Ja sam desetar Rodzenski, a ovo je desetar Fremov. Nešto se naopako dogodilo u biblioteci? Nismo sigurni o čemu je reč. Ne možemo da pustimo nikoga đa prođe. Pored toga zgrada je zatvorena i nama neće da se otvori."
<BR>&nbsp;&nbsp;&nbsp;&nbsp;&nbsp;"Imate li bilo kakvu predstavu o tome kakva je nevolja posredi", upita Čangova upinjući se da izgleda posebno zainteresovana i učtiva.
<BR>&nbsp;&nbsp;&nbsp;&nbsp;&nbsp;"Ne. Čuli smo pucnjavu a zatim se... crni zid zatvorio i više neće da se otvori."
<BR>&nbsp;&nbsp;&nbsp;&nbsp;&nbsp;"Šta je razlog toj pucnjavi?"
<BR>&nbsp;&nbsp;&nbsp;&nbsp;&nbsp;"Ne znamo", reče Rodzenski, pogledavši nervozno Fremova. "Stupili smo u vezu s našim starešinama u četvrtoj komori, ali oni još nisu stigli."
<BR>&nbsp;&nbsp;&nbsp;&nbsp;&nbsp;"Na svaki način ćemo vam pomoći ako možemo", reče Čangova. "Ili ćemo otići ako to želite."
<BR>&nbsp;&nbsp;&nbsp;&nbsp;&nbsp;"Ne... Možda biste vi mogli da priđete vratima i pokušate da ih otvorite. Možda to zvuči blesavo ali opet..." Rodzenski sleže ramenima da bi istog časa shvatio kako su puške i dalje uperene na ovaj par. "Imate li oružje?" upita on, gledajući preko ramena vojnike koji su s puškama na gotovs ležali na pločniku.
<BR>&nbsp;&nbsp;&nbsp;&nbsp;&nbsp;"Ne. Mi smo naučnici."
<BR>&nbsp;&nbsp;&nbsp;&nbsp;&nbsp;Rodzenski doviknu onim vojnicima da odlože svoje puške. "Ovo mesto nam je nepoznato", reče on. "To nas čini nervoznim. Pogotovo sada. Naši oficiri su u zgradi - tragaju za beguncima." Namrštio se i izgleda shvatio da se previše izlajao pred strancima. "Molim vas, pođite sa nama i proverite da li će se vrata vama otvoriti."
<BR>&nbsp;&nbsp;&nbsp;&nbsp;&nbsp;Čangova je objasnila Vuu šta se dogodilo. On je slušao s izrazom napetog zanimanja dok su ih pratili do ulaza u biblioteku. Vojnici su se u pometnji vrzmali unaokolo. Vu priđe crnom zidu sa uzdignutim rukama i dotače glatku površinu dlanovima.
<BR>&nbsp;&nbsp;&nbsp;&nbsp;&nbsp;Nije se raskrilio kao što je očekivao, barem prema onome što su mu rekli. Odstupio je i spustio ruke.
<BR>&nbsp;&nbsp;&nbsp;&nbsp;&nbsp;"Žao mi je", reče on. "Čini se da nije..."
<BR>&nbsp;&nbsp;&nbsp;&nbsp;&nbsp;Jedan dubok vibrirajući niz tonova izbi iz zida, zatim se ponovi da bi konačno usledio glas: "Neophodna je policijska intervencija u okrugu", reče taj glas na ruskom. "Ulaz zabranjen neovlašćenim licima. Molimo da smesta alarmirate medicinsku službu i policijske snage. Zabranjen ulaz." Glas je potom ponovio istu poruku na engleskom i kineskom.
<BR>&nbsp;&nbsp;&nbsp;&nbsp;&nbsp;Vojnici ustuknuše, mašivši se AKV-a i izvukavši pištolje.
<BR>&nbsp;&nbsp;&nbsp;&nbsp;&nbsp;"Mora da se nešto dogodilo unutra", reče mirno Čangova Rodzenskom. "Možda bi trebalo da obavestimo naše pretpostavljene. Zar to ne bi bilo mudro?"
<BR>&nbsp;&nbsp;&nbsp;&nbsp;&nbsp;Pogledala je Rusa svojim iskošenim bademastim očima i sa izrazom ubeđenja i staloženosti na licu. Vu je osetio snažno divljenje prema njoj. Nikada je nije video kako reaguje u ovakvim, kriznim trenucima.
<BR>&nbsp;&nbsp;&nbsp;&nbsp;&nbsp;Desetar Rodzenski je za trenutak porazmislio o ovome, energično zavrteo glavom, a zatim opustio do tada napeta ramena i kao da se predomislio. "Šta da radimo ako se ne otvore?" upitao je.
<BR>&nbsp;&nbsp;&nbsp;&nbsp;&nbsp;"Sada se ne otvaraju."
<BR>&nbsp;&nbsp;&nbsp;&nbsp;&nbsp;"Naše vođe su unutra - svi do poslednjeg", reče on.
<BR>&nbsp;&nbsp;&nbsp;&nbsp;&nbsp;Čangova ga je uporno gledala u oči.
<BR>&nbsp;&nbsp;&nbsp;&nbsp;&nbsp;"Da, u redu", konačno reče Rodzenski. "Molim vas idite i dovedite vaše pretpostavljene."
<BR>&nbsp;&nbsp;&nbsp;&nbsp;&nbsp;"Hvala vam", reče Čangova. Uzela je Vua pod ruku i krenula s njim preko trga.
<BR>&nbsp;&nbsp;&nbsp;&nbsp;&nbsp;"Vrlo čudno", izjavila je vrteći glavom u nedoumici.
<BR>&nbsp;&nbsp;&nbsp;&nbsp;&nbsp;"Strašno čudno."
<BR>&nbsp;&nbsp;&nbsp;&nbsp;&nbsp;"Bila si sjajna", reče Vu pun strahopoštovanja.
<BR>&nbsp;&nbsp;&nbsp;&nbsp;&nbsp;"Hvala ti." Osmehnula mu se zahvalno.
</TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
