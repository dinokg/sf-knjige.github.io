<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>EPILOG: ČETIRI POČETKA
<P>&nbsp;&nbsp;&nbsp;&nbsp;&nbsp;JEDAN, 6 P. D.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I svi kraljevi konji i svi kraljevi ljudi...
<BR>&nbsp;&nbsp;&nbsp;&nbsp;&nbsp;Ova rečenica često je padala Hajnemanu na pamet dok je pilotirao letelicom u obliku strele sa zarubljenim vrhom od jedne da druge opustošene tačke na globusu. Ono što Smrt nije pretvorila u pepeo ili zatrovala, opustošila je Duga zima; jedno vreme je izgledalo da čak ni genijalnost, tehnologija i moć Novog Heksamona neće moći ništa da učini da se popravi stanje stvari.
<BR>&nbsp;&nbsp;&nbsp;&nbsp;&nbsp;Pa ipak, kako ga je Lenora - njegova žena već četiri godine - podsećala u najgorim i najbeznadežnijim trenucima - "Oni su uspeli da se ponovo popnu i bez naše pomoći - naše prisustvo mora da učini da se stvari brže razvijaju."
<BR>&nbsp;&nbsp;&nbsp;&nbsp;&nbsp;Ali čak i nada i uzgledi na svetliju budućnost nisu mogli da odagnaju neveselost ili smanje gorčinu žuči izazvanu onim što je mogao da vidi za samo jedan dan nadgledanja.
<BR>&nbsp;&nbsp;&nbsp;&nbsp;&nbsp;Indija, Afrika, Australija, Novi Zeland i dobar deo Južne Amerike izašli su iz Smrti sa minimalnom štetom. Severna Amerika, Rusija i Evropa bili su praktično sterilisani. Kina je izgubila četvrtinu stanovništva u nuklearnam ratu; druge dve trećine umrle su od gladi za vreme Duge zime koja je počela da se suzbija tek sada zahvaljujući pomoći koju su pružali orbitalni okruzi. Jugoistočna Azija zapala je u anarhiju, revoluciju i genocid; razaranje je tamo bilo gotovo isto onako potpuno.
<BR>&nbsp;&nbsp;&nbsp;&nbsp;&nbsp;Pepeo, spaljene ravnice, snegom prekrivene doline i brda koja će uskoro postati glečeri. Jezdeći snegonosni oblaci bacali su crne senke na neobrađenu zemlju. Kontinenti su bili prepušteni bakterijama, bubašvabama i mravima i među tim novim ekologijama vrzmalo se nekoliko raštrkanih životinja koje su nekada nazivale sebe ljudskim bićima i koja su svojevremeno živela u udobnim kućama i poznavala osnove korišćenja električne energije, čitala novine i prihvatala provincijske tačke gledanja na stvarnost...
<BR>&nbsp;&nbsp;&nbsp;&nbsp;&nbsp;Koja su nekada imala vremena za luksuz razmišljanja.
<BR>&nbsp;&nbsp;&nbsp;&nbsp;&nbsp;To beše srceparajuće. Hajneman je počeo da razmišlja o svom soju - inženjerima, naučnicama i tehničarima sa Zemlje - kao o oruđu samog satane. Njegovo latentno hrišćanstvo vaskrsnulo je sa osvetoljubivom strašću. Znao je da žestoko iskušava Lenorino strpljenje ali je on iz svojih krivudavih vizija apokalipse, anđela i vaskrsenja mogao barem da izvuče neku utehu, pronađe značenje i traganje za sudbinom i božjim planom. Ako je nekada bio satanin zastupnik sada je - ne menjajući zanimanje - postao službenik anđela, onih koji će pretvoriti Zemlju u raj...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Lenora je uvek iznova pokušavala da istakne kako su inženjeri jednako odgovorni i zaslužni za spasavanje Zemlje kao i za njeno uništenje. Bez orbitalnih platformi i čitave parafernalija odbrane utemeljene u svemiru, život na Zemlji bio bi potpuno ugašen; NATO i Sovjetske platforme uspele su da unište nekih četrdeset procenata ukupnog broja projektila.
<BR>&nbsp;&nbsp;&nbsp;&nbsp;&nbsp;Ne dovoljno, ne dovoljno...
<BR>&nbsp;&nbsp;&nbsp;&nbsp;&nbsp;A koliko dece, koliko životinja, koliko nedužnih i...
<BR>&nbsp;&nbsp;&nbsp;&nbsp;&nbsp;Ali Lenora je u takvim prilikama uzvraćala da nijedan rođen sa ustima i potrebom nije nedužan...
<BR>&nbsp;&nbsp;&nbsp;&nbsp;&nbsp;Često je, dakako, bila u pravu.
<BR>&nbsp;&nbsp;&nbsp;&nbsp;&nbsp;Gospodari koje je sada služio nisu bili savršeni i nipošto anđeoski. Bili su inteligentni, moćni, razboriti. Njihove vođe bile su lišene neznalačke, grešne zaslepljenosti zemaljskih vođa. Pa ipak, razlikovali su se međusobno, ponekad i veoma mnogo.
<BR>&nbsp;&nbsp;&nbsp;&nbsp;&nbsp;I tako je Hajneman, sa svojom ženom, leteo zemaljskim nebom snimajući i ucrtavajući štetu, priželjkujući dan kada će trava izrasti i cvetovi se rascvetati, kada će se sneg povući a vazduh očistiti od radioaktivnosti. Mukotrpno je radio čekajući taj dan.
<BR>&nbsp;&nbsp;&nbsp;&nbsp;&nbsp;I bio je odan novim gospodarima jer je bio rođen više nego jednom. Prvog dana po povratku na Zemlju, pretrpeo je koban srčani udar.
<BR>&nbsp;&nbsp;&nbsp;&nbsp;&nbsp;Leri Hajneman živeo je u svom drugom telu. Lenora ga je uveravala da je ono bolje od prvog.
<BR>&nbsp;&nbsp;&nbsp;&nbsp;&nbsp;Sumnjao je pomalo u to ali se izvesno osećao bolje.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Sumrak na Novom Zelandu sa još jednim spektakularnim zalaskom sunca na morskom horizontu. Visoko iznad glava veliki svetli krug Čička jasno se uzdizao, nepomračen i ne tako daleko. Granične tačke okruga u orbiti prelazile su preko neba u suprotnom pravcu.
<BR>&nbsp;&nbsp;&nbsp;&nbsp;&nbsp;Geri Lenijer se pojavi iz talzitskog šatora i opazi Karen Lenijer koja je razgovarala sa grupom farmera kod živice logora. Farmeri su doveli svoju decu u logor dve nedelje pre talzitskog pročišćavanja. Oni barem neće roditi čudovišta ili podnositi dugoročne posledice radioaktivnog trovanja. Odrasli su, međutim, a dalje bili puni sumnje i nepoverenja. Prve glasine o invazijama tuđina i hordama đavola koju su špartali nebom očito su bile posebno ubedljive u razdoblju posle kraja sveta. Karenina vidljiva trudnoća - šesti mesec - učinila je puno na sticanju poverenja da imaju posla sa stvarnim ljudskim bićima.
<BR>&nbsp;&nbsp;&nbsp;&nbsp;&nbsp;Lenijer još nije ispričao njihovu priču nijednom od preživelih na Zemlji. Ko bi mogao da prihvati tako neverovatnu i zamršenu priču kada su svi samo mislili na goli opstanak i zdravlje deteta ili ovce ili ljudi iz grada?
<BR>&nbsp;&nbsp;&nbsp;&nbsp;&nbsp;Stajao je sa rukama uvučenim u džepove radnog kombinezona i promatrao Karen koja je mirno razgovarala sa pastirima. Njih dvoje su živeli i radili zajedno od povratka na Zemlju, a stupili su u brak pre dve godine. Život im beše dinamičan, dobro su se slagali ali...
<BR>&nbsp;&nbsp;&nbsp;&nbsp;&nbsp;On još nije bio zadovoljan. Još se nije oslobodio mnogostrukih neuroza koje je stekao tokom poslednje decenije. Mogao je ipak da oseti kako mu mentalne rane zarastaju i zaceljuju, pretvaraju se u ožiljke, možda čak i nestaju.
<BR>&nbsp;&nbsp;&nbsp;&nbsp;&nbsp;Lenijer je posezao samo za fizičkim talzit seansama radi očišćenja tela; one su bile neophodne barem na svakih šest meseci da bi se sprečile posledice atmosferske radijacije. Nije se upuštao u mentalni Talzit uprkos Olmijevom navaljivanju. On je, najposle bio zakleti individualist, sklon da takve stvari radi na svoju ruku.
<BR>&nbsp;&nbsp;&nbsp;&nbsp;&nbsp;Trebalo je da se kroz nekoliko meseci on i Karen, ukoliko budu pošteđeni ovog posla ovde, pridruže Hofmanovoj i Olmiju, a možda čak i Lariju i Lenori. Očekivalo ih je ponovno punjenje njihovih privremenih implanta s novom obukom, novim podacima kao i rad sa Rozenom Gardnerom, predstavnikom korporeala i zemaljskom senatorkom Proročkom Oi na koordinaciji obimnog posla prečišćavanja atmosfere i reorganizaciji preživelih.
<BR>&nbsp;&nbsp;&nbsp;&nbsp;&nbsp;Paradoksalno, ali Naderiti će uskoro morati da se pozabave dečjim kricima vlastitog soja, koji je brzo sticao moć u područjima još netaknutim rekonstrukcijom.
<BR>&nbsp;&nbsp;&nbsp;&nbsp;&nbsp;Lenijer sada više nije često mislio na Put ili na ono što se zbilo poslednjih godina. Um mu je bio previše zaokupljen neposrednim brigama.
<BR>&nbsp;&nbsp;&nbsp;&nbsp;&nbsp;Ali on bi s vremena na vreme nakratko zatvorio oči i odmah ih ponovo otvorio. Okretao bi se prema Karen i susretao njen sunčani smeh i provlačio ruku kroz njenu žućkastu kosu.
<BR>&nbsp;&nbsp;&nbsp;&nbsp;&nbsp;Nije imalo nikakvog smisla brinutu se o onima koji su bili dalje i od duša mrtvih.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;DVA. PUTOVANJE, GODINA 1181.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Olmi je stajao u javnoj osmatračkoj komori Osnog Euklida s rukama na leđima i čekao Korzenovskog. Trebalo je da njih dvojica zajedno pokušaju da ubede Zemljinog glavnog zastupnika, Ram Kikuru, da zakonita prava preživelih na Zemlji ne smeju onemogućavati dužnost Novog Heksamona da ih konačno prisili da se podvrgnu talzitskom proćišćavanju. Prebirao je po argumentima u svojoj svesti.
<BR>&nbsp;&nbsp;&nbsp;&nbsp;&nbsp;Ukoliko se ne pročiste, kako mentalno tako i fizički, uslovi njihovog mišljenja biće takvi da će sukobi i neslaganja ponovo pocepati Zemlju nadvoje i natroje tokom sledećih vekova, ako ne i pre. Oni moraju biti mentalno zdravi da bi se mogli suočiti s budućnošću koju je Novi Heksamon već ustrojavao za njih. Nije bilo mesta za tip arhaičnog, bolesnog razmišljanja koje ih je, najposle, već odvelo u Smrt.
<BR>&nbsp;&nbsp;&nbsp;&nbsp;&nbsp;Olmi, međutim, nije bio siguran da može ubediti Ram Kikuru. Ona je iznova pročitavala Federalističke papire i proučavala primerke drevnih ustavnih zakona.
<BR>&nbsp;&nbsp;&nbsp;&nbsp;&nbsp;Korzenovski je stigao, kao i obično sa zakašnjenjem, i njih dvojica provedoše zajedno nekoliko minuta posmatrajući prolaženje kontinenata, mora i oblaka pod sobom. Horizont je i dalje bio narandžast i siv, s naslagama prašine i pepela u stratosferi. Tamo gde su se oblaci razdvajali videlo se da je najveći deo kopna prekriven snegom.
<BR>&nbsp;&nbsp;&nbsp;&nbsp;&nbsp;"Hoće li nas tvoja žena staviti na muke danas?" upita inženjer.
<BR>&nbsp;&nbsp;&nbsp;&nbsp;&nbsp;"Nema sumnje", reče Olmi.
<BR>&nbsp;&nbsp;&nbsp;&nbsp;&nbsp;Korzenovski se nasmeši. "Moram nešto da ti priznam. Još jedna mlada žena zadaje mi probleme u poslednje vreme. Oh, shvatam da bismo svi morali da se usredsredimo na rekonstrukciju... ali verujem da razumeš zbog čega mi misli lutaju."
<BR>&nbsp;&nbsp;&nbsp;&nbsp;&nbsp;Olmi klimnu glavom.
<BR>&nbsp;&nbsp;&nbsp;&nbsp;&nbsp;"Verovatno nije uspela", reče Korzenovski.
<BR>&nbsp;&nbsp;&nbsp;&nbsp;&nbsp;"Da stigne kući?"
<BR>&nbsp;&nbsp;&nbsp;&nbsp;&nbsp;"To je veoma malo verovatno. Razmišljao sam o teoriji Puta. Jedan deo mene i dalje se bavi tim problemima. Naše razumevanje geometrijskih naslaga bilo je tanušno. Kada je Patricija izložila svoje teorije učinile su mi se ispravnim... a gotovo da su i bile takve. Ali ne dovoljno da je odvedu kući."
<BR>&nbsp;&nbsp;&nbsp;&nbsp;&nbsp;"I gde je ona sada?"
<BR>&nbsp;&nbsp;&nbsp;&nbsp;&nbsp;"To ne umem da kažem." Korzenovski podiže jednu ruku do leve strane lobanje. "Ipak ta istrajnost... taj nepresušni nagon da stalno radiš na tim problemima... Ne mogu da kažem da joj zameram. Teorija je očaravajuća. Razmišljanje o njoj predstavlja jedno od najvećih uživanja koje sebi mogu da priuštim. A možda ćemo jednog dana biti u stanju da ponovo pokušamo."
<BR>&nbsp;&nbsp;&nbsp;&nbsp;&nbsp;"Sa Zemlje?" upita Olmi.
<BR>&nbsp;&nbsp;&nbsp;&nbsp;&nbsp;"I dalje imamo šestu komoru", reče Korzenovski "Ne bi ni izbliza bilo tako teško kao što je bilo prvi put. Mogli bismo to bolje da izvedemo."
<BR>&nbsp;&nbsp;&nbsp;&nbsp;&nbsp;Nekoliko časaka Olmi nije ništa odgovorio. "Možda će to biti neminovno", priznade on, "ali nemoj to odmah da spominješ pred Neksusom."
<BR>&nbsp;&nbsp;&nbsp;&nbsp;&nbsp;"Nipošto", reče Korzenovski. "Posle sveg ovog vremena, mi... ja sam veoma strpljiv." Od inženjerovog prodornog pogleda, kao kod mačke koja se sprema na skok, kosa na Olmijevom vratu se nakostrešala.
<BR>&nbsp;&nbsp;&nbsp;&nbsp;&nbsp;Godinama nije doživeo takvu atavističku reakciju.
<BR>&nbsp;&nbsp;&nbsp;&nbsp;&nbsp;"Pođimo da izvojujemo pobedu u fer borbi s tvojom zastupnicom", predloži Korzenovski. Okrenuli su leđa prizoru Zemlje i krenuli liftom do pretkomora Neksusa, gde ih je iščekivala Suli Ram Kikura.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;TRI. PAVEL MIRSKI - LIČNE ZABELEŠKE
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ukoliko nisam previše udaljen - ili ako izobličujući efekti našeg putovanja nisu preteški za izračunavanje - tada mi je danas trideset drugi rodendan.
<BR>&nbsp;&nbsp;&nbsp;&nbsp;&nbsp;Privikao sam se na život u Središnjem gradu, sudelujući u obredima i odnosima života Gešela. Sređujem kopije svoje ličnosti svake nedelje, a svakog dana upoznajem na desetine građana od kojih mnogi istinski žele da razgovaraju sa mnom; takođe - radim.
<BR>&nbsp;&nbsp;&nbsp;&nbsp;&nbsp;Proučavam istoriju. Oni koji ovde određuju posao veruju da me osobenosti mog opažanja i druge sposobnosti čine jedinstvenim sočivom kroz koje mogu da sagledaju i protumače prošlost. Rodzenski mi pomaže. On se daleko potpunije prilagodio nego ja, čak namerava da u sledećoj inkarnaciji prihvati jedno neomorfno telo.
<BR>&nbsp;&nbsp;&nbsp;&nbsp;&nbsp;Često srećem Džozefa Rimskaju, ali on je još mrzovoljan i ne naročito podsticajan. Verujem da pati od nostalgije i možda nije trebalo da dezertira. Namerava da se uskoro podvrgne talzitskoj terapiji, iako je to već i ranije obećavao. Beril Valas, drugu Amerikanku, retko viđamo. Ona je određena u jedan posmatrački tim; jedinstven i tražen posao u kome ona, verujem, mora da služi više kao maskota no bilo šta drugo, ali moguće je da grešim. Implanti su u stanju da čine čuda.
<BR>&nbsp;&nbsp;&nbsp;&nbsp;&nbsp;Nikada nisam bio intelektualac. Filozofija me je zamarala; pitanja o krajnjem značenju i stvarnosti izgledala su mi besmislena. Nisam imao dara za velike uzlete mašte. Sa implantima sve se to izmenilo. Načinio sam još desetinu novih koraka preabražavajući se u drugačiju osobu.
<BR>&nbsp;&nbsp;&nbsp;&nbsp;&nbsp;Prešli smo značajnu razdaljinu otkako smo dostigli brzinu na granici svetlosti. Ne verujem da je iko očekivao ovo što se sada događa. Put je tako složen; čak i oni koji su ga stvorili nisu mogli predvideti sve njegove mogućnosti.
<BR>&nbsp;&nbsp;&nbsp;&nbsp;&nbsp;Sada putujemo jednim avetinjskim Putem; njegov lokalni karakter izmenjen je silovitošću našeg prolaženja na granici svetlosne brzine. Nema nikakvih prečnika ili granica u bukvalnom smislu. Objekti sa masom naprosto ne mogu da postoje u rasponu od dvadeset hiljada kilometara od kursa kojim se krećemo. (Tok ili singularnost iščezao je pre tri meseca. Jednostavno je ispario u pulsiranju novostvorenih čestica od kojih neke nisu pnznate ni Gešelima.
<BR>&nbsp;&nbsp;&nbsp;&nbsp;&nbsp;U svom putovanju ostavili smo za sobom oblast superskupa spoljašnjih univerzuma, koji su okružavali sve naše različite linije svetova. Čak i kada bismo se sada zaustavili i otvorili kapije prema 'spoljašnjosti' - šta god to bilo - suočili bismo se sa stvarnostima bez materije, a možda i bez oblika i reda; mali su izgledi da bismo pronašli bilo šta poznato.
<BR>&nbsp;&nbsp;&nbsp;&nbsp;&nbsp;Postoji beskrajan broj alternativa na Putu, s tim što se svaka začinje u jednoj alternativnoj liniji sveta, pa ipak seže izvan te linije sveta. Barem do sada, istraživači Puta nisu sigurni u to na koji način su alternativni Putevi naslagani ili ustrojeni, odnosno da li se uopšte odista mogu smatrati stvarnim. Budući da Put preseca veliku grupu alternativnih linija svetova - možda i sve - da li je moguće da postoji više od jednog Puta?
<BR>&nbsp;&nbsp;&nbsp;&nbsp;&nbsp;Ali putujući na granici brzine svetlosti Putem, odgovoriti smo na ova pitanja i otkrili nova na koja valja odgovoriti. Izobličili smo geometriju Puta u nešto što prevazilazi potrebne četiri dimenzije; takođe smo saželi petu dimenziju sprežući zajedno alternativne Puteve. Granice Puta postale su providne u širokoj raznovrsnosti frekvencija, tako da sada opažamo oblike drugih Puteva. U stanju smo da odaberemo koje od tih Puteva želimo da ispitamo, koristeći sredstvo slično ključnjači za otvaranje kapija. Beril Valas je uključena u osmatranje tih alternativnih Puteva.
<BR>&nbsp;&nbsp;&nbsp;&nbsp;&nbsp;Možemo da vidimo (a u nekim slučajevima i stupimo u vezu sa njima) bićima u drugim Putevima.
<BR>&nbsp;&nbsp;&nbsp;&nbsp;&nbsp;Postoji, dakle, neograničen broj linija svetova, a zahvaljujući jednoj ovakvoj čovekovoj tvorevini i neograničen broj veza između njih. Naši istraživači smišljaju sheme koje će nam omogućiti da prelazimo iz Puta u Put, u druge superskupove linija sveta, ali čak i sa implantima imam teškoća da razumem o čemu oni raspravljaju.
<BR>&nbsp;&nbsp;&nbsp;&nbsp;&nbsp;Toliko ja znam. Postoje Putevi u kojima bića iz hiljada različitih univerzuma održavaju trgovinu, razmenjujući u nekim slučajevima samo informacije, a u drugim zapravo različite tipove prostora-vremena. Da li je moguće sagledati potencijal koji može postojati između dva univerzuma različitih kvaliteta? Da li bi se taj potencijal mogao nazvati energijom?
<BR>&nbsp;&nbsp;&nbsp;&nbsp;&nbsp;Rimskaja, zlovoljan kakvog ga je bog dao, nastavio je s radom pa je čak i dao neke značajne doprinose istraživanjima. On veruje da je otkrio definiciju informacije: potencijal koji postoji između svih dimenzija merljivih vremenom (samo vreme i peta dimenzija, koja razdvaja linije sveta, na primer) i dimenzija merljivih prostorom. Gde god se vreme i prostor nalaze u međusobnom uticaju tu je i informacija, a gde god se inforrnacija može ustrojiti u znanje, a to znanje primeniti, tu je inteligencija.
<BR>&nbsp;&nbsp;&nbsp;&nbsp;&nbsp;Neka neko ko čita ovaj dnevnik jednog primitivnog čoveka ne pomisli da mi ovde provodimo vreme batrgajući se u apstrakcijama. Neka mi, takođe, bude dopušteno da kažem da otkrivam bogatstvo pristupačno onima koji su spremni da promene svoje glavne karakteristike. Raznovrsnost osećanja pristupačnih preuređenoj ljudskoj svesti, misli nedostupne njegovim precima...
<BR>&nbsp;&nbsp;&nbsp;&nbsp;&nbsp;Osećanje -*-, koje se da opisati jedino kao nešto između seksualne ljubavi i radosti intelektualne igre - vođenje ljubavi sa mišlju? Ili & &, istinska suprotnost bola, ne 'zadovoljstvo' već 'upozorenje' na isceljivanje, rast i promenu. Ili (Č + Č) najsloženija do sada otkrivena emocija koju osećaju oni što svesno podnose promenu između konfiguracija svesti, i iskustvo širokog spektruma mogućnosti inherentne razmišljanju i biću.
<BR>&nbsp;&nbsp;&nbsp;&nbsp;&nbsp;Jedva da sam započeo da kušam raznoliki šar ljudske ljubavi. Ličnosti ovde nisu nužno izolovane. Mogu da pripadam širokom spektru skupova ličnosti a da i dalje zadržim svoju individualnost... Ne gubim ništa, a stičem hiljade novih ukusa ljudskih osećanja.
<BR>&nbsp;&nbsp;&nbsp;&nbsp;&nbsp;Od kakve je koristi odmeravati razdaljinu koju smo proputovali. Šta je ličnost starog Pavela Mirskog da bi mogla da ih pojmi? Čvrsto sam odlučio da uskoro skupim hrabrost i pridružim se produženim ličnostima u Gradu memorije.
<BR>&nbsp;&nbsp;&nbsp;&nbsp;&nbsp;Pa ipak, uza sve ovo još tugujem. Još plačem za izgubljenim delom sebe, još osećam tugu prema zemlji u koju ne mogu da se vratim, zemlji koja mi je sada dvostruko nedohvatna. Ali ovaj žal je duboko zakopan tamo gde čak i talzitske sesije teško mogu da dopru... možda smešten u jedinu oblast u kojoj im nije dopušteno preobličavanje, poznatu kao Tajna. Kakva ironija, da se u svemu ovome i dalje osećam kao Rus, i da će sve dok i jedan deo mene postoji - biti ruski!
<BR>&nbsp;&nbsp;&nbsp;&nbsp;&nbsp;Budući da delim istu Tajnu sa starim Pavelom Mirskim, osećam kontinuitet. Osećam...
<BR>&nbsp;&nbsp;&nbsp;&nbsp;&nbsp;Nagon za zvezdama, to da, ali i više od toga.
<BR>&nbsp;&nbsp;&nbsp;&nbsp;&nbsp;Kada sam bio dete u Kijevu (ili me bar tako obaveštavaju zamagljeni delići moje memorije) jednom sam upitao svog očuha koliko dugo će ljudi živeti kada bude ostvaren Radnički raj. On je bio kompjuterski tehničar i veoma maštovit čovek, te je rekao: "Možda onaliko koliko budu želeli. Možda milijardu godina."
<BR>&nbsp;&nbsp;&nbsp;&nbsp;&nbsp;"Koliko je to milijardu godina?" upitao sam ga.
<BR>&nbsp;&nbsp;&nbsp;&nbsp;&nbsp;"To je veoma dugo vreme", odgovorio je. "Jedna era, večnost, dovoljno vreme da čitav život nastane i da se čitav život ugasi. Neki ljudi to zovu eon.
<BR>&nbsp;&nbsp;&nbsp;&nbsp;&nbsp;Kasnije sam saznao da u geološkim pojmovima eon zaista označava milijardu godina. Ali Grci, koji su skovali ovu reč, nisu bili tako određeni. Oni su je koristili kao pokazatelj večnosti, životnog veka jednog univerzuma daleko dugotrajnijeg od milijardu godina. To je, takođe, bila personifikacija božanskog ciklusa vremena.
<BR>&nbsp;&nbsp;&nbsp;&nbsp;&nbsp;Preživeo sam Radnički raj. Preživeo sam kraj svog univerzuma, a možda ću preživeti i bezbrojne druge.
<BR>&nbsp;&nbsp;&nbsp;&nbsp;&nbsp;Dragi očuhu, izgleda da ću nadživeti i same bogove.
<BR>&nbsp;&nbsp;&nbsp;&nbsp;&nbsp;Jedan istinski eon.
<BR>&nbsp;&nbsp;&nbsp;&nbsp;&nbsp;Imam toliko toga da naučim i tolike su promene koje priželjkujem. Dišem punim plućima svakog dana, prebrojavam mogućnosti i shvatam koliko sam imao sreće. (Kada bih samo mogao u to da ubedim i Rimskaju! Tužan čovek.
<BR>&nbsp;&nbsp;&nbsp;&nbsp;&nbsp;Ja sam slobodan."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;ČETIRI: AIGYPTOS, GODINA ALEXANDROSA, 2323.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Mlada kraljica Kleopatra 21. upravo je provela dugih i dremljivih četiri sata, slušajući zamršeno svedočenje petorice kongresmena proteranih iz Oxyrrhynkhos Nome Boule. Njihove žalbe, prema mišljenju njenih najpoverljivijih savetnika, bile su bez vrednosti, te ih je otpustila uz kiseo osmejak i upozorila ih da ne iznose svoje žalbe izvan Aigyptosa, nijednoj drugoj upravi, jer će biti izgnani iz Alexandrijske Oikoumene i proterani na istok ili zapad u zemlje varvara, ili još gore, u Latium.
<BR>&nbsp;&nbsp;&nbsp;&nbsp;&nbsp;Kleopatra je tri puta nedeljno primala ovakve žalioce koje su među hiljadama slučajeva odabirali njeni savetnici, sasvim svesna da je reč samo o običnoj predstavi, to jest da su odluke unapred donete. Nije bila posebno srećna zbog ograničenja kraljevske vlasti koju je nametnuo Oikoumenical Boule u doba njenih očeva, ali druga mogućnost bila je izgnanstvo, a prognana osamnaestogodišnja kraljica teško da je mogla nekud da ode izvan Oikoumene. Kako su se stvari izmenile za poslednjih pet stotina godina!
<BR>&nbsp;&nbsp;&nbsp;&nbsp;&nbsp;Kleopatra je, međutim, sa znatiželjom očekivala svog sledećeg posetioca. Čula je mnoge priče o vrhovnoj sveštenici i sophe Hypateiona, na Rodosu; ta žena beše legendarna ne samo zbog priče o tome kako je dospela u Oikoumene, već i zbog svojih dostignuća u poslednjih pola veka. Pa ipak kraljica i sveštenica nisu se nikada srele.
<BR>&nbsp;&nbsp;&nbsp;&nbsp;&nbsp;Sophe Patricia doletela je sa Rodosa dva dana ranije spustivši se na aerodrom Rakhotis zapadno od Alexandrije da bi zatim otišla u počasnu rezidenciju u Mouseionu da sačeka dok sve ne bude sređeno za ovaj prijem. U ta dva dana, sohpe su odveli na obavezan obilazak piramidona oko Alexandrije i Diadok hoia da bi videla (kako je to zamorno, pomisli Kleopatra) zlatom obmotane mumije utemeljivača Alexandrijske Oukoumene, a potom u okolnim piramidama i grobnice Potonjih Naslednika. Izveštena je da je sophe dobro podnela obilazak, a neke od njenih opaski zabeležene su radi emitovanja u osamdeset pet nomes Oikoumene.
<BR>&nbsp;&nbsp;&nbsp;&nbsp;&nbsp;Glasnici su stigli izveštavajući da je sophe prispela u Lokhias Promontory i da će ubrzo stići u kraljevsku rezidenciju. Savetnici su ispraznili dvor i Kleopatra beše okružena svojim mušicama kako je nazivala komornike i dvorjanke-šminkerke, koje su joj brisale znoj sa čela, puderisale obraze i nos, sređivale odeždu oko zlatnog trona. S druge strane dvorišta, stojeći dopola u senci a drugim delom na suncu počivala je falanga dvorske bezbednosti. Kada se budu razvrstali u dva reda, po jedan sa svake strane portala, Kleopatra će zauzeti svoj Stav i poželeti dobrodošlicu sophe.
<BR>&nbsp;&nbsp;&nbsp;&nbsp;&nbsp;Strojevi se napraviše i onaj glasnik započe njihove zamorne obrede.
<BR>&nbsp;&nbsp;&nbsp;&nbsp;&nbsp;Datum je bio Sothis 4, po starom kalendaru Arkhimedes 27 po novom.
<BR>&nbsp;&nbsp;&nbsp;&nbsp;&nbsp;Kleopatra je strpljivo sedela na tronu načinjenom od kedra iz nesrećne hijerarhije Ioudeie, koju su ponekad nazivali i Nea Phoenikia, pijuckajući iskričavu vodu Gallua iz pehara izrađenog u Metascythiji. Tako je ona svakog bogovetnog dana nastojala da upotrebljava dobra iz nomesa, uljudnih i prijateljskih naroda raspoređenih svuda unaokolo, znajući da će se oni osetiti počastvovanima i da će njihovi ljudi biti ponosni što služe najstariju od starih naroda, Alexandrijsku Oikoumene. Dobro bi bilo kad bi saphe videla mladu Kleopatru kako ispunjava ove svoje dužnosti jer, istini za volju, mladoj kraljici je malo šta drugo ostajalo da radi. Boule i Savet izabranih govornika bili su sada oni koji su donosili stvarno važne odluke na način Atinjana.
<BR>&nbsp;&nbsp;&nbsp;&nbsp;&nbsp;Velika bronzana vrata Theotokopolosa širom se rastvoriše i započe procesija. Kleopatra nije obraćala pažnju na gomilu dvorjana, dvorjanki i sitnih političara, koja je brzo rasla. Njene oči odmah pronađoše sophe Patrikiju koja je ulazila u prostoriju oslonjena na ruke svoja dva sina koji i sami behu srednjih godina.
<BR>&nbsp;&nbsp;&nbsp;&nbsp;&nbsp;Sveštenica je na sebi imala haljinu od crne činčing svile, jednostavnu a elegantnu, sa zvezdom na jednom ramenu i mesecom na drugom. Kosa joj beše duga, još raskošno gusta i tamna, lice je izgledalo mladalački uprkos njenih sedamdeset četiri godine, a oči tamne, četvrtaste i prodorne. Kleopatra je s mukom uspevala da gleda u te oči: delovale su opasno, odviše izazovno.
<BR>&nbsp;&nbsp;&nbsp;&nbsp;&nbsp;"Dobrodošla", reče ona, hotimično izbegavajući ceremoniju. "Dođi da sedneš. Rečeno mi je da ima nekih stvari koje treba da raspravimo."
<BR>&nbsp;&nbsp;&nbsp;&nbsp;&nbsp;"Oh, da, imamo, moja krasna kraljice", reče sophe odvojivši se od ruku svojih sinova i pristupivši tronu, pridižući jednom rukom dugačak rub svoje haljine. Bila je, zapravo, veoma okretna; nema sumnje da je zadržala svoja dva sina u hramu zarad njihovog dobra a ne svog; Oikoumene nije bilo mesto u kome se lako moglo naći zaposlenje u ova vremena.
<BR>&nbsp;&nbsp;&nbsp;&nbsp;&nbsp;Patrikia sede na stolicu prekrivenu jastukom, koja je stajala za dužinu tela ispod kraljičinog trona a uzdiže lice prema Kleopatri s očima sjajnim od uzbuđenja.
<BR>&nbsp;&nbsp;&nbsp;&nbsp;&nbsp;"Takođe mi je rečeno da si donela neke od svojih divnih instrumenata da mi ih pokažoš i otkriješ mi njihovu svrhu", reče Kleopatra.
<BR>&nbsp;&nbsp;&nbsp;&nbsp;&nbsp;"Ako smem...?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;Patrikia mahnu dvojici Hypateion učenika koji donesoše širok plitak drveni kovčeg. Kleopatra je prepoznala drvo: javor golubijeg oka iz Neoa Karkhedona preko širokog Atlantika. Pitala se kako se odvijala revolucija; malo vesti je pristizalo iz blokiranih obalnih teritorija.
<BR>&nbsp;&nbsp;&nbsp;&nbsp;&nbsp;Sveštenica naredi da se kovčeg položi na široki okrugli sto od tučanog mesinga opervaženog srebrom. "Možda vaša Carska Hypselotes zna moju priču...?"
<BR>&nbsp;&nbsp;&nbsp;&nbsp;&nbsp;Kleopatra klimnu glavom i nasmeši se. "Da si se spustila sa neba gonjena furioznom zvezdom i da nisi rođena na ovoj Gaiji."
<BR>&nbsp;&nbsp;&nbsp;&nbsp;&nbsp;"I da sam sa sobom donela...?" podstače je Patrikija, baš kao da je jedna od Kleopatrinih tutorki. Kraljica nije marila; uživala je u tutorisanju i učenju. Odista, najveći deo svog života provela je u učionici, učeći o svojstvima i veličini svog carstva kao i mnoge jezike.
<BR>&nbsp;&nbsp;&nbsp;&nbsp;&nbsp;"Donela si čudesne instrumente kojima nema ravna u našem svetu. Da, da, te priče su dobro znane."
<BR>&nbsp;&nbsp;&nbsp;&nbsp;&nbsp;"Onda ću vam sada reći stvari koje su samo meni poznate", reče Patrikija. Prešla je pogledom preko dvora, a onda ponovo uperila svoj izuzetan pogled na mladu kraljicu. Kleopatra je shvatila i klimnula glavom.
<BR>&nbsp;&nbsp;&nbsp;&nbsp;&nbsp;"Ovo će biti privatno primanje. Sada ćemo prekinuti i ponovo se naći u mojim odajama."
<BR>&nbsp;&nbsp;&nbsp;&nbsp;&nbsp;Dvor je brzo ispražnjen i Kleopatra posve neceremonijalno skide tešku odeždu i odenu lak ogrtač od byssos. U pratnji samo dvojice čuvara i sopheinih sinova oni krenuše ka kraljičinim odajama. Poslužavnici sa prepelicama i kristalni pehari sa vinima iz Cosa čekali su na njih i sophe obedova s kraljicom, što je bila čast koja se veoma retko nekom ukazivala.
<BR>&nbsp;&nbsp;&nbsp;&nbsp;&nbsp;Kada su one završile, sinovi prionuše uz sofru, a Kleopatra i Patrikija se raskomotiše na jastucima u jednom uglu. Dvorjanke povukoše zavese oko njih kako bi mogle da razgovaraju na miru. Patrikija je tek tada i samo tada otvorila poklopac drvenog kovčega. A tamo, u debelom tirijanskom purpurnom filcu - filcu iz Pridena sa bojom iz Ioudeie - počivao je jedan ravan predmet veličine dlana, načinjen od srebra i stakla, zatim drugi nešto manji predmet i nešto što je imalo sedlast oblik sa štrčećim ručicama.
<BR>&nbsp;&nbsp;&nbsp;&nbsp;&nbsp;Ovi predmeti bejahu gotovo isto tako čuveni kao i Cashe generala Ptolomaiosa Sotera, posebno među naučnicima i filozofima. Malo ih je ljudi videlo - ne i njena majka i očevi.
<BR>&nbsp;&nbsp;&nbsp;&nbsp;&nbsp;Kleopatra ih je posmatrala sa neskrivenom radoznalošću. "Reci mi, molim te", izusti ona.
<BR>&nbsp;&nbsp;&nbsp;&nbsp;&nbsp;"Sa ovim", i Patricija pokaza na manji ravan predmet, "mogu da merim svojstva prostora i vremena. Pre mnogo godina, kada sam našla utočište u Hypateionu, posle smrti mog muža, tamošnji tekhnai napravili su mi nove baterije i ova sredstva od tada ponovo funkcionišu."
<BR>&nbsp;&nbsp;&nbsp;&nbsp;&nbsp;"Moraću da ih pohvalim", reče Kleopatra. Patrikia se osmehnu i odmahnu rukom kao da je posredi beznačajna sitnica.
<BR>&nbsp;&nbsp;&nbsp;&nbsp;&nbsp;"Filozofija i tekhnos vašeg sveta nisu u određenim vidovima toliko napredni kao u mom, iako su veoma blizu. Ali vi imate sjajne matematičare, sjajne astronome. Moj rad je napredovao."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"I..." Patricija uze onaj predmet sa ručkama iz kovčega. "Ovaj instrument mi kazuje kada drugi pokušavaju da otvore prolaze u naš svet, ovu Gaiju. On oseća njihovo delovanje i kazuje mi."
<BR>&nbsp;&nbsp;&nbsp;&nbsp;&nbsp;"Ima li on i neku drugu svrhu?" upita Kleopatra svesna da joj već izmiče smisao svešteničinih reči.
<BR>&nbsp;&nbsp;&nbsp;&nbsp;&nbsp;"Ne. Ne sada, ne ovde."
<BR>&nbsp;&nbsp;&nbsp;&nbsp;&nbsp;Na svoje zaprepašćenje, kraljica je shvatila da su se oči stare sveštenice napunile suzama. "Nikada nisam odustala od svog sna", reče Patrikija. "I nikada nisam izgubila nadu. Ali ja starim, moja carska Hypselotes, i moja čula nisu više onako oštra..." Pridigla se na jastuku i promenila položaj uz dubok uzdah.
<BR>&nbsp;&nbsp;&nbsp;&nbsp;&nbsp;"Pa ipak, sada sam potpuno sigurna. Ovo sredstvo mi je saopštilo pravi znak."
<BR>&nbsp;&nbsp;&nbsp;&nbsp;&nbsp;"Kakav znak?"
<BR>&nbsp;&nbsp;&nbsp;&nbsp;&nbsp;"Ne znam kakav niti na šta ukazuje, ali jedan prolaz je otvoren u naš svet. Ovo sredstvo oseća njegovo prisustvo baš kao i ja sama. Negde na Gaiji, moja kraljice. Hoću da pre no što umrem pronađem taj prolaz i vidim da li možda postoje kakvi izgledi da ispunim svoj san..."
<BR>&nbsp;&nbsp;&nbsp;&nbsp;&nbsp;"Prolaz? Šta time želiš da kažeš?"
<BR>&nbsp;&nbsp;&nbsp;&nbsp;&nbsp;"Kapija do mesta odakle sam ja došla. Sni su možda ponovo otvorili moju kapiju. Ili je neko stvorio potpuno nov put do zvezda." Kleopatra se najednom zabrinula. Instinkti sto dvadeset pokolenja naslednika makedonske dinastije nisu uzalud počivali u njenoj krvi. "Jesu li ljudi iz tvog sveta miroljubivi i dobronamerni?" upita ona.
<BR>&nbsp;&nbsp;&nbsp;&nbsp;&nbsp;Svešteničine oči namah postadoše povučene i zamagljene. "Ne znam. Verovatno da jesu. Ali ja tražim od kraljice da pronađe taj prolaz, tu kapiju, koristeći sva sredstva koja joj stoje na raspolaganju..."
<BR>&nbsp;&nbsp;&nbsp;&nbsp;&nbsp;Kleopatra se namršti i naže napred da bi mogla da vidi svešteničino lice iz pogodnijeg ugla. Zatim uze jednu od saphinih zboranih ruku u svoje.
<BR>&nbsp;&nbsp;&nbsp;&nbsp;&nbsp;"Da li bi naše zemlje mogle imati koristi od tog prolaza, te kapije?"
<BR>&nbsp;&nbsp;&nbsp;&nbsp;&nbsp;"Gotovo sigurno", reče Patrikaja. "Ja sam sićušan primer čudesa koja možda počivaju iza jednog takvog otvora."
<BR>&nbsp;&nbsp;&nbsp;&nbsp;&nbsp;Kleopatra se namrgodi i porazmisli za trenutak. Oikoumene su pritiskale mnoge teškoće od kojih su neke, kako su je uveravali njeni savetnici, bile nepremostive, nevolje jedne stare cavilizacije na izmaku.
<BR>&nbsp;&nbsp;&nbsp;&nbsp;&nbsp;Ona nije verovala u to - ne potpuno - ali ju je već i sama pomisao plašila. Čak i u eri aviona i radija, mora da su postojale i druge stvari, druga čuda, koja bi ih izvukla iz neprilike.
<BR>&nbsp;&nbsp;&nbsp;&nbsp;&nbsp;"Da li je to prečica do udaljenih teritorija, mesta gde možemo raširiti našu trgovinu i naučiti nove stvari?"
<BR>&nbsp;&nbsp;&nbsp;&nbsp;&nbsp;Patricija se nasmeši. "Brzo shvatate, moja kraljice."
<BR>&nbsp;&nbsp;&nbsp;&nbsp;&nbsp;"Onda ćemo krenuti u potragu. Izdaću proglas da sve naše savezničke države i carstva, takođe, tragaju."
<BR>&nbsp;&nbsp;&nbsp;&nbsp;&nbsp;"To može biti skriveno i veoma malo", upozori je sveštenica. "Možda samo jedna probna kapija, ne šira u prečniku od dužine čovekove ruke."
<BR>&nbsp;&nbsp;&nbsp;&nbsp;&nbsp;"Naši tragači biće temeljiti", reče Kleopatra. "Pronaći će tu kapiju uz vašu pomoć."
<BR>&nbsp;&nbsp;&nbsp;&nbsp;&nbsp;Patrikija je pogleda iskosa sa izrazom bezmalo drske sumnjičavosti. "Dugo su me smatrali za ludu staru ženu, uprkos svih ovih čudesa", reče ona položivši ruku na kovčeg. "Da li mi vi verujete?"
<BR>&nbsp;&nbsp;&nbsp;&nbsp;&nbsp;"Da, kunem se svojim nasleđem kao kraljica Alexandrosovog Egipta i makedonske dinastije", reče Kleopatra. Želela je da veruje sveštenici. Život na dvoru beše veoma dosadan u nekoliko poslednjih godina. A kraljica je ipak imala izvesnu vlast i to uglavnom u pitanjima koja su se ticala političkog duha i ciljeva države. Mogla je lepo da uklopi ovaj zahtev u taj milje.
<BR>&nbsp;&nbsp;&nbsp;&nbsp;&nbsp;"Hvala vam", reče Patricija. "Moj muž mi nikada nije iskreno verovao. Bio je dobar čovek, uzgajivač ribe... Ali brinuo se za mene i govorio mi da bi trebalo da živim samo ovaj jedan život, a ne da sanjam o drugim..."
<BR>&nbsp;&nbsp;&nbsp;&nbsp;&nbsp;"Mrzim ograničenja", reče Kleopatra vatreno. "Sta ćeš učiniti ako pronađemo taj prolaz?"
<BR>&nbsp;&nbsp;&nbsp;&nbsp;&nbsp;Patricijine oči se raširiše.
<BR>&nbsp;&nbsp;&nbsp;&nbsp;&nbsp;"Otiči ću kući", reče ona. "Konačno, ma koliko uzaludno to moglo biti, otići ću kući."
<BR>&nbsp;&nbsp;&nbsp;&nbsp;&nbsp;"Ali ne pre nego što završiš posao za nas, nadam se."
<BR>&nbsp;&nbsp;&nbsp;&nbsp;&nbsp;"Ne. To će mi uvek biti na prvom mestu."
<BR>&nbsp;&nbsp;&nbsp;&nbsp;&nbsp;"Dobro. Onda neka bude tako."
<BR>&nbsp;&nbsp;&nbsp;&nbsp;&nbsp;Kleopatra pozva svoje savetnike u upozori ih ozbiljnim tonom da je posredi carski proglas o kome ne može biti nikakvog razgovora i izdade naredbu da potraga započne.
<BR>&nbsp;&nbsp;&nbsp;&nbsp;&nbsp;"Hvala vam, moja carska Hypselotes", reče sveštenica dok su se vraćale u dvor. Kleopatra je posmatrala Patrikiju kako izlazi kroz Theatokopuls, vrata na svom putu u Hypateion gde je trebalo da se zadrži dok potraga ne započne. Potom je kraljica sklopila oči i pokušala da zamisli... Dom ove starice. Odakle je ovakva žena mogla doći? Neko mesto sa sjajnim kulama i moćnim tvrđavama, gde ljudi po svoj prilici više liče na bogove i đavole nego na muškarce i žene koje je ona poznavala. Samo je jedno takvo mesto moglo da iznedri ovu sićušnu, ali moćnu sophe.
<BR>&nbsp;&nbsp;&nbsp;&nbsp;&nbsp;"Kako je to čudno", promrmlja Kleopatra sedajući na svoj tron. Teška odežda ponovo je obavijala njena ramena. Osetila je drhtavo uzbuđenje. "Kako je to divno..."
</TD></TR></TABLE>
</CENTER>
</BODY>
</HTML>
