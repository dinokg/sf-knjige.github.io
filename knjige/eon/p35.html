<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>34.
<P>&nbsp;&nbsp;&nbsp;&nbsp;&nbsp;Posmatrajući kako se Olmi u tri maha umotava u svoju odvojenu mrežu svetlosti, Patricija je zaključila da ima nečeg neodređeno neprijatnog u vezi s tim Talzitom. Možda je to - pa ma šta da je posredi - stvaralo zavisnost.
<BR>&nbsp;&nbsp;&nbsp;&nbsp;&nbsp;Već su leteli najmanje tri dana - a možda i svih pet - i premda su Olmi i Frant bili besprekorno ljubazni i odgovarali na njena pitanja s očitom iskrenošću, nisu, ruku na srce, bili naročito govorljivi. Najveći deo vremena provela je nemirno spavajući i sanjajući Pola. Često je dodirivala njegovo poslednje pismo koje joj je i dalje počivalo na grudima, u džepu od kombinezona. Jedanput se probudila vrišteći i opazila kako se Frant grčevito trgao u svojoj ležaljci. Olmi umalo nije pao s kreveta, nakon čega je stao da zuri u nju očevidno zabrinut.
<BR>&nbsp;&nbsp;&nbsp;&nbsp;&nbsp;"Oprostite", reče ona, prelazeći pogledom između njih dvojice s osećanjem krivice.
<BR>&nbsp;&nbsp;&nbsp;&nbsp;&nbsp;"Sve je u redu", reče Olmi. "Želeli bismo da možemo da vam pomognemo. Mogli bismo, zapravo, ali..."
<BR>&nbsp;&nbsp;&nbsp;&nbsp;&nbsp;Nije završio rečenicu. Nekoliko minuta kasnije, kada je srce prestalo divljački da joj lupa i pošto je shvatila da se ne može setiti šta je izazvalo onaj krik, upitala je Olmija na šta je mislio kada je rekao da bi mogli da joj pomognu.
<BR>&nbsp;&nbsp;&nbsp;&nbsp;&nbsp;"Talzit", reče on, "brusi memoriju, preraspoređuje stvari po važnosti ne otupljujući memoriju. Blokira podsvesne pristupe određenim uznemirujućim sećanjima. Posle Talzita takva sećanja mogu da budu otvorena samo svesnim činom volje."
<BR>&nbsp;&nbsp;&nbsp;&nbsp;&nbsp;"Oh", reče Patricija. "Zašto ne bih probala malo od tog Talzita?"
<BR>&nbsp;&nbsp;&nbsp;&nbsp;&nbsp;Olmi se nasmešio i zavrteo glavom. "Vi ste čisti", reče on. "Bio bih ukoren ako bih vas uveo u našu kulturu pre no što naši naučnici dobiju priliku da vas prouče."
<BR>&nbsp;&nbsp;&nbsp;&nbsp;&nbsp;"Ovo zvuči kao da sam ja kakav primerak", reče Patricija.
<BR>&nbsp;&nbsp;&nbsp;&nbsp;&nbsp;Frant je ponovo proizveo onaj zvuk koji je podsećao na pojačano škrgutanje zubima. Olmi ga pogleda prekorno i ustade iz kreveta. "I jeste, naravno", reče Olmi. "Da li biste želeli nešto za jelo?"
<BR>&nbsp;&nbsp;&nbsp;&nbsp;&nbsp;"Nisam gladna", reče Patricija spustivši se ponovo na kauč. "Uplašena sam, dosadno mi je i preživljavam noćne more."
<BR>&nbsp;&nbsp;&nbsp;&nbsp;&nbsp;Frant je piljio u nju ne trepćući svojim krupnim smeđim očima. Ispružio je jednu ruku raširio četiri tanka prsta i ponovo ih skupio. "Molim vas", prozbori on, a glas mu zazvuča kao loše naštimovane orgulje, "ne mogu vam pomoći."
<BR>&nbsp;&nbsp;&nbsp;&nbsp;&nbsp;"Jedan Frant uvek želi da pomogne", objasni Olmi. "Ako ne može da pomogne on pati. Bojim se da ste ozbiljno iskušenje za mog Franta."
<BR>&nbsp;&nbsp;&nbsp;&nbsp;&nbsp;"Vašeg Franta? Da li je on vaše vlasništvo?"
<BR>&nbsp;&nbsp;&nbsp;&nbsp;&nbsp;"To ne. Ne posedujem ga. Dok naš zadatak traje mi smo vezani zajedničkom dužnošću. Nešto poput društvenih simbiotika. Ja sudelujem u njegovim mislima, a on u mojim."
<BR>&nbsp;&nbsp;&nbsp;&nbsp;&nbsp;Patricija uputi Frantu osmeh. "Dobro mi je", reče ona.
<BR>&nbsp;&nbsp;&nbsp;&nbsp;&nbsp;"Lažete", proceni Frant.
<BR>&nbsp;&nbsp;&nbsp;&nbsp;&nbsp;"U pravu ste." Patricija kolebajući se ispruži ruku i dodirnu Frantovo rame. Koža je bila glatka i topla, ali ne i elastična. Povukla je prste. "Ne bojim vas se, nijednog od vas", reče ona. "Da li ste me drogirali?"
<BR>&nbsp;&nbsp;&nbsp;&nbsp;&nbsp;"Ne!" odgovori Olmi energično odmahnuvši glavom. "Ne smete biti ničim zagađeni."
<BR>&nbsp;&nbsp;&nbsp;&nbsp;&nbsp;"Sve ovo je tako neobično. Ne osećam čak da je stvarno, pa ipak nisam uplašena."
<BR>&nbsp;&nbsp;&nbsp;&nbsp;&nbsp;"Možda je to dobro", reče Frant zabrinuto. "Sve dok se odista ne probudite, mi smo vam kao san."
<BR>&nbsp;&nbsp;&nbsp;&nbsp;&nbsp;Posle ovog razgovora nisu progovorili ništa satima. Patricija je ležala okrenuta prozoru opažajući da je hodnik još jednom promenio izgled. Sada je bio prekriven linijama koje su podsećale na gusto isprepletenu mrežu saobraćajnica. Dok su putovali spiralnom putanjom oko cevi s plazmom, praveći po jedan okret svakih petnaest ili dvadeset minuta, uočila je da je čitavo dno prekriveno nekakvim šarama nepoznatog značenja. Na prvi pogled izgledalo je da se tamo dole ništa ne kreće ali, imajući u vidu da je gledala daljine od preko dvadeset kilometara, nije mogla biti sasvim sigurna u to.
<BR>&nbsp;&nbsp;&nbsp;&nbsp;&nbsp;Spiralna putanja letelice beše hipnotička. Preneražena, shvatila je da je nekoliko minuta posmatrala jedan nov fenomen, potpuno nesvesna toga. Gusto zbijene šare na dnu hodnika sada zavrveše pokretnim svetlima. Razapete između traka 'autoputa' pružale su se niske crvenih i bleštavobelih perli. Svetlosne strele vitlale su povrh tog šara i osvetljavale ivice diskova u niskom letu. Opasujući zidovi, visoki najmanje dva ili tri kilometra, razbijali su ovaj tok u pravilnim razmacima od oko deset kilometara.
<BR>&nbsp;&nbsp;&nbsp;&nbsp;&nbsp;"Približavamo se Osnom gradu", reče Olmi.
<BR>&nbsp;&nbsp;&nbsp;&nbsp;&nbsp;"Šta je sve ono?" upita Patricija upirući prstom.
<BR>&nbsp;&nbsp;&nbsp;&nbsp;&nbsp;"Regulisani saobraćaj između unutrašnjih kapija", reče Olmi.
<BR>&nbsp;&nbsp;&nbsp;&nbsp;&nbsp;"Šta su to kapije?"
<BR>&nbsp;&nbsp;&nbsp;&nbsp;&nbsp;"Vi ste ih nazvali izvorima kada ste otkrili prvi i drugi pojas. One vode u prostore izvan Puta - hodnika."
<BR>&nbsp;&nbsp;&nbsp;&nbsp;&nbsp;Patricija se namršti. "Ljudi putuju između izvora, ulaze u hodnik i napuštaju ga?"
<BR>&nbsp;&nbsp;&nbsp;&nbsp;&nbsp;"Da", reče Olmi. "Osni grad reguliše taj tok duž milijardu kilometara."
<BR>&nbsp;&nbsp;&nbsp;&nbsp;&nbsp;"Ali ti izvori - kapije - ne mogu ni u kom slučaju da se otvaraju u naš univerzum, u našu sadašnjost."
<BR>&nbsp;&nbsp;&nbsp;&nbsp;&nbsp;"Ne", reče Olmi. "A sada vas molim da pričekate s vašim pitanjima dok ne stignemo. Previše podataka moglo bi da smanji vašu čistotu."
<BR>&nbsp;&nbsp;&nbsp;&nbsp;&nbsp;"Oprostite", reče Patricija s lažnom skrušenošću.
<BR>&nbsp;&nbsp;&nbsp;&nbsp;&nbsp;"Bez obzira na to, ne biste smeli da propustite ovo", reče Olmi. "Molim vas pogledajte pravo napred ka zidu iznad vašeg kauča."
<BR>&nbsp;&nbsp;&nbsp;&nbsp;&nbsp;Usmerila je oči ka glatkoj beloj površini. Olmi je proizveo nekoliko brzih kliktavih zvukova i ona površina se namreškala kao uzburkan bazen. Talasići su se raširili u veliki pravougaonik i smirili se. Pravougaonik je postao crn, a potom se ispunio raznobojnim snegom. Taj sneg privuče njenu pažnju, ali pravougaonik se zamagli iščezavajući joj iz vidnog polja.
<BR>&nbsp;&nbsp;&nbsp;&nbsp;&nbsp;Mogla je da zamisli kako sama putuje kroz hodnik. Svuda unaokolo sjajna, pulsirajuća svetla sledila su svoje složene putanje preko dna. Tamo ispred, jedan taman krug beše razapet preko singularnosti, rasprostirući se od jedne strane cevi sa plazmom do druge. Prekinuta tim krugom cev sa plazmom promenila je boju od bele do plave poput okeana.
<BR>&nbsp;&nbsp;&nbsp;&nbsp;&nbsp;"Osni grad leži iza one prepreke", reče Olmi iz neposredne blizine. "Uskoro ćemo dobiti dozvolu za prolaz."
<BR>&nbsp;&nbsp;&nbsp;&nbsp;&nbsp;Okrenula je glavu i iluzije nestade.
<BR>&nbsp;&nbsp;&nbsp;&nbsp;&nbsp;"Ne, ne molim vas", reče Olmi. "Nastavite da posmatrate." Ton njegovog glasa i izraz lica odisali su gotovo dečačkim ponosom. Ponovo se okrenula prema pravougaoniku sa snegom.
<BR>&nbsp;&nbsp;&nbsp;&nbsp;&nbsp;Prepreka joj ispuni vidik. Bila je tmurne, tamne, sivomrke boje, prošarane zračećim crvenim svetlima. Tamo gde se singularnost ukrštala sa njom prepreka je sijala kao istopljena lava.
<BR>&nbsp;&nbsp;&nbsp;&nbsp;&nbsp;Neki glasovi počeše da izgovaraju reči koje nije razumela, a Olmi im je na isti način odgovarao. "Dobili smo dozvolu", objasnio joj je on. "Nastavite da posmatrate."
<BR>&nbsp;&nbsp;&nbsp;&nbsp;&nbsp;Ispred njih jedan odsečak prepreke isklobučio se u njihovom pravcu i rastvorio se u roj pulsirajućih svetlaca. Prošli su kroz to.
<BR>&nbsp;&nbsp;&nbsp;&nbsp;&nbsp;Prvi utisak koji je imala bio je da su se iznenada našli pod vodom. Cev sa plazmom nadimala se u svim pravcima, šireći se u rasponu od nekoliko kilometara i isijavajući okeanski plavom bojom koju je ranije videla oko one kružne prepreke. Dno hodnika i dalje je bilo vidljivo na sve strane, ali umanjeno i okupano u novoj boji plazme.
<BR>&nbsp;&nbsp;&nbsp;&nbsp;&nbsp;Pravo napred duž blede niti singularnosti behu druge dve široke kocke. Svako od vidljivih lica kocki bilo je obeleženo širokom vodoravnom pukotinom. Prednja strana prve kocke dočekivala je singularnost primajući je kroz veliko polukružno udubljenje označeno svetlucavim mrljama. U središtu ovog udubljenja nalazila se jedna crvena rupa koja je gutala singularnost.
<BR>&nbsp;&nbsp;&nbsp;&nbsp;&nbsp;Iza tih kocki - širih od njih nekoliko puta - pomaljao se cilindar koji je rotirao oko svoje središnje ose, koja se nalazila u liniji singularnosti. Njegova spoljašnja površina iskrila je od hiljade svetala. Strana okrenuta prema Patriciji bila je tamna ako se izuzmu nizovi od pet redova jakih zračećih farova.
<BR>&nbsp;&nbsp;&nbsp;&nbsp;&nbsp;Iza cilindra, okrenute prema spoljašnjem kraju i dopirući do ruba najvećeg prečnika zgrada, pružala su se tri udubljena krila, dugačka možda nekih pet kilometara. Izgledalo je da ove lopate dodiruju ili podupiru cev s plazmom, čineći da plavo-beli sjaj okružuje spoljašnje rubove svake lopate. Šta god da se nalazilo iza cilindra bilo je savršeno zaklonjeno od pogleda.
<BR>&nbsp;&nbsp;&nbsp;&nbsp;&nbsp;"Dom", prozbori Olmi iza njenih leđa. Okrenula se i pogledala ga trepćući. "Prvi segmenti koje vidite jesu navigacione i energetske stanice - potpuno automatizovane. Onaj rotacioni cilindar je Osni Nader. Ne možemo ih videti iz ovog ugla, ali dole se prostiru Središnji grad, Osni Toro i Osni Euklid."
<BR>&nbsp;&nbsp;&nbsp;&nbsp;&nbsp;"A kuda ćemo mi?" upita ona.
<BR>&nbsp;&nbsp;&nbsp;&nbsp;&nbsp;"Ući ćemo u pristanište u Osnom Naderu."
<BR>&nbsp;&nbsp;&nbsp;&nbsp;&nbsp;"Koliko je velik taj grad?"
<BR>&nbsp;&nbsp;&nbsp;&nbsp;&nbsp;"Mislite li na prostornost ili na broj ljudi?"
<BR>&nbsp;&nbsp;&nbsp;&nbsp;&nbsp;"I na jedno i na drugo, rekla bih."
<BR>&nbsp;&nbsp;&nbsp;&nbsp;&nbsp;"Proteže se četrdeset kilometara niz Put i ima oko devedeset miliona stanovnika - dvadeset miliona otelovljenih korporeala i sedamdeset miliona uskladištenih u grad Memorije."
<BR>&nbsp;&nbsp;&nbsp;&nbsp;&nbsp;"Oh." Okrenula se prema ekranu i stala ćutke da promatra kako letelica ulazi unutra pored istovetnih kocki i duž tamne strane rotirajućeg cilindra.
<BR>&nbsp;&nbsp;&nbsp;&nbsp;&nbsp;"Pretpostavljam da biste u vašem vremenu Osni grad nazvali nekropolom, gradom mrtvih", produži Olmi. "Ali razlika između života i smrti nije kod nas tako jasno određena. Ja sam, na primer, dva puta umro, vršeći svoje dužnosti na Neksusu."
<BR>&nbsp;&nbsp;&nbsp;&nbsp;&nbsp;"Oživeli su vas?" upita Patricija.
<BR>&nbsp;&nbsp;&nbsp;&nbsp;&nbsp;"Ponovo su me napravili", odgovori on.
<BR>&nbsp;&nbsp;&nbsp;&nbsp;&nbsp;Nije odvratila pogled sa ekrana iako su joj žmarci krenuli uz kičmu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Predsedavajući ministar savetovao je Olmiju da se odmah po dolasku javi Ser Oligandu Toleru. Toler, zastupnik Tis van Hamfuisa, predsednika Heksamon Neksusa bio je radikalan Gešel, koji se opredelio za to da u potpunosti sačuva ljudski izgled. To što izgled često nije imao nikakve veze s prenatalnim nacrtom njegovog bića - bivao je prilagođen optimalnim kvalitetima - uopšte nije ublažavalo neobičan konzervativizam ovog čoveka. Većina radikalnih Gešela, uključujući i predsednika, opredelila se za neomorfne oblike, koji su veoma malo ličili na prirodne ljudske forme.
<BR>&nbsp;&nbsp;&nbsp;&nbsp;&nbsp;Premijer je procenio da je ono što je Olmi imao da saopšti moglo biti krajnje zanimljivo za predsednika. Do predsednika se, međutim, nije dalo doći, jer je ovaj učestvovao u beskrajnom savetovanju o problemima koje je donosila predstojeća ofanziva Jarta. Toler je predstavljao neku vrstu neslužbene zamene za njega.
<BR>&nbsp;&nbsp;&nbsp;&nbsp;&nbsp;Ovo se nije dopalo Naderitima, pa čak ni članovima van Hamfuisovog najbližeg osoblja. Toler je bio čovek sa kojim nije bilo lako raditi. Olmi je samo jedanput susreo ovog zastupnika i nimalo mu se nije dopao, iako je ovaj uživao izuzetan ugled zbog svojih sposobnosti.
<BR>&nbsp;&nbsp;&nbsp;&nbsp;&nbsp;Tolerov ured se nalazio na najpoželjnijem poslovnom mestu u Središnjem gradu, do koga se stizalo za svega nekoliko minuta 'prevlačenja' i par sekundi uzdizanja oknom od Neksus komora u samom jezgru ovog okruga. Čim je obezbedio smeštaj za Patriciju, ali pre no što je dobio priliku da se posavetuje sa vlastitim zastupnikom, Olmi je otišao u Tolerov ured.
<BR>&nbsp;&nbsp;&nbsp;&nbsp;&nbsp;Toler je ukrasio mali pravougaoni prostor u najjednostavnijem i najprilagodljivijem gešelskom stilu. Dekor je bio oskudan; glavni materijali ambijenta bili su platina i čelik, a preovlađujući utisak oštar i beskompromisan.
<BR>&nbsp;&nbsp;&nbsp;&nbsp;&nbsp;Predsednikovom zastupniku nisu se dopale vesti koje je Olmi doneo.
<BR>&nbsp;&nbsp;&nbsp;&nbsp;&nbsp;"Zar premijer nije mogao da nasluti išta od svega toga, kada vas je samog poslao tamo?" upita Toler. Simboli koji su sevali između ova dva čoveka poticali su od ucrtavačkog okovratnika, sredstva koje je proizvodilo i projektovalo grafički govor razvijen tokom vekova u Čičku i Osnom gradu.
<BR>&nbsp;&nbsp;&nbsp;&nbsp;&nbsp;"Njegove informacije bile su više nego površne", reče Olmi. "Sve što je znao bilo je da je Čičak ponovo zaposednut."
<BR>&nbsp;&nbsp;&nbsp;&nbsp;&nbsp;Toler je ucrtao neprijatnu sliku jednog mračnog gnezda punog zmijolikih stvorova. "Ovo su izuzetne vesti, ser Olmi. Da potiču od bilo kog drugog, teško bih mogao da poverujem u njih... Ali, dakako, vi ste doveli sa sobom jedno od njih, zar ne?"
<BR>&nbsp;&nbsp;&nbsp;&nbsp;&nbsp;"Njeno ime je Patricija Luiza Vaskez."
<BR>&nbsp;&nbsp;&nbsp;&nbsp;&nbsp;"Verodostojan... predak?"
<BR>&nbsp;&nbsp;&nbsp;&nbsp;&nbsp;Olmi klimnu glavom.
<BR>&nbsp;&nbsp;&nbsp;&nbsp;&nbsp;"Zbog čega ste je doveli ovamo? Kao dokaz?"
<BR>&nbsp;&nbsp;&nbsp;&nbsp;&nbsp;"Nisam mogao da je ostavim tamo; bila je nadomak otkrivanja načina na koji se modifikuje mašinerija u šestoj komori."
<BR>&nbsp;&nbsp;&nbsp;&nbsp;&nbsp;Toler nabra obrve i ucrta četiri narandžasta kruga iznenađenosti. "Šta je ta žena?"
<BR>&nbsp;&nbsp;&nbsp;&nbsp;&nbsp;"Mlada matematičarka", reče Olmi, "u koju su njeni pretpostavljeni polagali velike nade."
<BR>&nbsp;&nbsp;&nbsp;&nbsp;&nbsp;"I vi niste ništa učinili da ispravite situaciju koju ste zatekli u Čičku?"
<BR>&nbsp;&nbsp;&nbsp;&nbsp;&nbsp;"Tamo je stanje krajnje nestabilno; neće moći da se organizuju još za neko vreme, pa sam pomislio da će biti najbolje da se posavetujem s predsednikom i Neksusom."
<BR>&nbsp;&nbsp;&nbsp;&nbsp;&nbsp;"Obavestiću predsednika, ali vi ste svesni da smo sada zaokupljeni vlastitim i to velikim teškoćama. Ovo savetovanje... moglo bi odrediti čitav tok Osnog grada. Uz to, primetna je ozbiljna uznemirenost i pojava svakojakih razmišljanja među Naderitima posebno u frakciji Korzenovski. Ako saznaju za ovo..." Ucrtao je gnezdo onih zmijolikih stvorenja koje je isijavalo drečavu narandžasto-crvenu svetlost. "Izolujte tu ženu i obaveštavajte samo vaše neposredne pretpostavljene."
<BR>&nbsp;&nbsp;&nbsp;&nbsp;&nbsp;"Ona je izolovana i, naravno, ja sam izvršio svoju dužnost onako kako mi je naloženo", reče Olmi. "Biće nužno, međutim, da joj se dodeli jedan zastupnik."
<BR>&nbsp;&nbsp;&nbsp;&nbsp;&nbsp;"Bilo bi dobro da to izbegnemo, ako je ikako moguće." Toler ga je posmatrao s očiglednim podozrenjem i zabrinutošću.
<BR>&nbsp;&nbsp;&nbsp;&nbsp;&nbsp;"Takav je zakon. Svim negrađanima u gradu, bez određenog legalnog statusa, mora se smesta dodeliti zastupnik."
<BR>&nbsp;&nbsp;&nbsp;&nbsp;&nbsp;"Nema potrebe da meni citirate gradski zakon", reče Toler. "Pronaći ću zastupnika i naimenovati ga..."
<BR>&nbsp;&nbsp;&nbsp;&nbsp;&nbsp;"Već sam joj dodelio jednog", upade mu u reč Olmi.
<BR>&nbsp;&nbsp;&nbsp;&nbsp;&nbsp;Tolerovo lice poprimi izraz dubokog nezadovoljstva. "Koga?"
<BR>&nbsp;&nbsp;&nbsp;&nbsp;&nbsp;"Ser Suli Rama Kikuru."
<BR>&nbsp;&nbsp;&nbsp;&nbsp;&nbsp;"Nije mi poznata ta osoba." Do trenutka kada je dovršio rečenicu, Toler je već imao pri ruci Kikurin dosje, priređen za ucrtavanje i tumačenje. Brzo je pregledao podatke. Prebacio se na ugrađenu logiku ali nije pronašao ništa što bi se moglo kritikovati. "Izgleda prihvatljiva. Položiće zakletvu da će čuvati tajne Heksamona."
<BR>&nbsp;&nbsp;&nbsp;&nbsp;&nbsp;"Već je obavila taj čin."
<BR>&nbsp;&nbsp;&nbsp;&nbsp;&nbsp;"Nalazimo se u političkom haosu", reče Toler. "Ovo što ste vi uradili isto je što i doneti zapaljen fitilj za bombu Osnog grada. Sve, dabome, u ime vršenja dužnosti."
<BR>&nbsp;&nbsp;&nbsp;&nbsp;&nbsp;"Hoćete li odmah da izvestite predsednika?" upita Olmi, ucrtavajući sa strane zahtev za dozvolu da se vrati svome poslu.
<BR>&nbsp;&nbsp;&nbsp;&nbsp;&nbsp;"Čim to bude moguće", odgovori Toler. "Pripremićete, naravno, potpun izveštaj za nas."
<BR>&nbsp;&nbsp;&nbsp;&nbsp;&nbsp;"Pripremljen je", reče Olmi. "Mogu odmah da vam ga prenesem."
<BR>&nbsp;&nbsp;&nbsp;&nbsp;&nbsp;Toler klimnu glavom i Olmi dotače svoj okovratnik. Prenos izveštaja bio je završen za manje od tri sekunde. Toler dodirnu vlastiti okovratnik dajući do znanja da je prijem izvršen.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Suli Ram Kikura živela je u spoljašnjim slojevima Središnjeg grada, u jednoj od tri miliona gusto zbijenih stambenih jedinica, namenjenih mladim, neudatim, odnosno neoženjenim korporealima, srednjeg društvenog i poslovnog položaja. Njene sobe bile su manje nego što su izgledale; činilo se da je taj prostor njoj izgledao manje važan nego Olmiju, koji je posedovao primitivnije i veće odaje u Osnom Naderu. No ono čime ju je Olmi delimično privlačio beše njegova vremešnost i različitost stavova, kao i njegova sklonost da joj često poverava odista zanimljive poslove.
<BR>&nbsp;&nbsp;&nbsp;&nbsp;&nbsp;"Ovo je najveći izazov sa kojim sam se ikada suočila", ucrtala je Suli Ram Kikura obraćajući se Olmiju.
<BR>&nbsp;&nbsp;&nbsp;&nbsp;&nbsp;"Nisam mogao da se setim nikoga ko bi bio sposobniji", odgovori on. Lebdeli su okrenuti licem u lice u prigušenoj svetlosti središnjeg prostora njenih odaja, okruženi nacrtanim krugovima u kojima su bile projektovane različite zanimljive i okrepljujuće strukture. Upravo su okončali ljubavni čin; ljubav su vodili onako kako su to skoro uvek činili, bez grljenja, koristeći jednostavno polje vučne snage njenih odaja.
<BR>&nbsp;&nbsp;&nbsp;&nbsp;&nbsp;Olmi pokaza u pravcu sfera i načini kiseo izraz lica.
<BR>&nbsp;&nbsp;&nbsp;&nbsp;&nbsp;"Jednostavnost?" upita Ram Kikura.
<BR>&nbsp;&nbsp;&nbsp;&nbsp;&nbsp;"Jednostavnost, molim te", potvrdi on. Utrnula je svetlo ostavljajući u mraku sve osim njih i izbrisala sfere iz dekora.
<BR>&nbsp;&nbsp;&nbsp;&nbsp;&nbsp;Prvi put su se sreli kada se on raspitivao za postupak oko dobijanja dozvole za stvaranje deteta. Bio je ponajpre zainteresovan za ličnost koja bi predstavljala njegovo stapanje sa nekom neodređenom osobom. Ovo se zbilo pre trideset godina, kada je Ram Kikura tek započinjala karijeru. Bila mu je savetnik u tom postupku. Za homorfnog korporeala njegovog društvenog položaja nije bilo preteško obezbediti dozvolu. No on nikada nije dogurao do tačke podnošenja zvaničnog zahteva. Shvatila je da je Olmija više zanimala teorija nego praksa.
<BR>&nbsp;&nbsp;&nbsp;&nbsp;&nbsp;Jedna stvar je povukla drugu. Saletela ga je sa izvesnom elegancijom i ne bez male upornosti - i on je, podlegavši iskušenju, dopustio da bude zaveden u jednom skrivenom kutku šumovitog bestežinskog Valda u Središnjem gradu.
<BR>&nbsp;&nbsp;&nbsp;&nbsp;&nbsp;Olmi je zbog poslova počesto umeo da bude odsutan i po nekoliko godina, tako da je njihov odnos, kada su bivali zajedno, većini posmatrača izgledao kao prolazno, isprekidano zabavljanje. I odista, ona je od tada održavala veze sa drugim muškarcima - doduše nijednu stalnu - iako su ponovo ulazile u modu one veze koje su trajale deset i više godina.
<BR>&nbsp;&nbsp;&nbsp;&nbsp;&nbsp;Kad god bi se Olmi vratio, ona je na neki način uspevala da se oslobodi redovnih obaveza. Nikada nisu vršili pritisak jedno na drugo. Ono što je postojalo između njih bilo je jedno opušteno, ali ni u kom slučaju trivijalno osećanje udobnosti i zajedničkog interesa na visokom nivou. Oboje su sa iskrenim uživanjem slušali o radu onog drugog i pitali se kuda će ih odvesti budući zadaci. Oni su, najposle, bili korporeali i korisno zaposleni; njihov položaj imao je znatnih prednosti. Od devedeset miliona građana-korporeala u Osnom gradu, ili onih u Gradu memorije, svega petnaest miliona obavljalo je neke važne poslove, a od tog broja samo tri miliona je radilo više od desetine životnog vremena.
<BR>&nbsp;&nbsp;&nbsp;&nbsp;&nbsp;"Čini se da već uživaš u ovom zadatku", reče Olmi.
<BR>&nbsp;&nbsp;&nbsp;&nbsp;&nbsp;"Takva je moja izopačena priroda. Koliko znam, ovo je daleko najneobičnija stvar s kojom si imao posla... od prvorazrednog značaja."
<BR>&nbsp;&nbsp;&nbsp;&nbsp;&nbsp;"Moglo bi da bude zapanjujuće važno", reče on naglas, tonom turobne podrugljivosti.
<BR>&nbsp;&nbsp;&nbsp;&nbsp;&nbsp;"Nema više ucrtavanja?"
<BR>&nbsp;&nbsp;&nbsp;&nbsp;&nbsp;"Ne, hajde da natenane porazmislimo i porazgovaramo o tome."
<BR>&nbsp;&nbsp;&nbsp;&nbsp;&nbsp;"Dobro", reče ona. "Želiš da budem njen zastupnik. Šta misliš koliko dugo će joj zastupnik biti potreban?"
<BR>&nbsp;&nbsp;&nbsp;&nbsp;&nbsp;"Možeš da zamisliš", reče Olmi. "Ona je sasvim čista. Biće joj potrebno potpuno društveno i psihološko podešavanje. Biće joj potrebna zaštita. Kada se njen status obelodani - što smatram neizbežnim, bez obzira na želju predsednika i predsedavajućeg ministra - biće to senzacija."
<BR>&nbsp;&nbsp;&nbsp;&nbsp;&nbsp;"Blago predstavljaš sve to", reče ona. Naručila je vino, na šta tri sfere, s tečnošću koju su statički kontrolisale, uploviše u koronu svetlosti oko njih. Dodala je Olmiju jednu slamku i oni zajedno počeše da pijuckaju. "Jesi li video Zemlju svojim očima?"
<BR>&nbsp;&nbsp;&nbsp;&nbsp;&nbsp;Klimnuo je glavom. "Spustio sam se niz otvor bušotine sa Frantom drugog dana mog boravka u Čičku. Smatrao sam da daljinski osmatrači ne mogu da budu u dovoljnoj meri verni, kao kada se stvari vide vlastitim očima."
<BR>&nbsp;&nbsp;&nbsp;&nbsp;&nbsp;"Staromodni Olmi", reče Ram Kikura osmehujući se. "Bojim se da bih i sama isto učinila. A jesi li video Smrt?"
<BR>&nbsp;&nbsp;&nbsp;&nbsp;&nbsp;"Da", reče on zureći naviše u pomrčinu. Provukao je dva prsta kroz crnu kosu podelivši je u tri pramena. "Isprva samo preko daljinskih osmatrača u otvoru bušotine odvijala se bitka tako da nije bilo nikakvih izgleda da se probijem. Ali kada se borba okončala izveo sam brod napolje i video."
<BR>&nbsp;&nbsp;&nbsp;&nbsp;&nbsp;Ram Kikura dotače njegovu ruku. "Kako si se osećao?"
<BR>&nbsp;&nbsp;&nbsp;&nbsp;&nbsp;"Jesi li ikada poželela da plačeš?"
<BR>&nbsp;&nbsp;&nbsp;&nbsp;&nbsp;Pomno ga je osmotrila pokušavajući da proceni koliko je ozbiljno mislio ono što je govorio. "Ne", reče ona.
<BR>&nbsp;&nbsp;&nbsp;&nbsp;&nbsp;"Pa, ja jesam. Poželeo sam puno puta od tada, kad god sam razmišljao o tome. Pokušao sam da pročistim to osećanje uz pomoć Talzita u toku povratka - u nekoliko seansi. Ali Talzit nije mogao da leči sve to. Mogao sam da osetim naše početke... zaprljan, prljav, mrtav i umirući svet." Ispričao joj je o Patricijinoj tuzi. Ram Kikura se okrenula od njega sa osećanjem odvratnosti.
<BR>&nbsp;&nbsp;&nbsp;&nbsp;&nbsp;"Mi sebi ne možemo dati oduška onako kako je to ona učinila", reče on. "To više nije u nama, a možda ima još nečeg što smo izgubili."
<BR>&nbsp;&nbsp;&nbsp;&nbsp;&nbsp;"Tuga nije produktivna. Ona naprosto predstavlja neefikasnost u prihvatanju promene statusa."
<BR>&nbsp;&nbsp;&nbsp;&nbsp;&nbsp;"Postoje ortodoksni Naderiti, koji još poseduju tu sposobnost", reče on. "Oni smatraju da je tuga plemenit osećaj. Ponekad im zavidim."
<BR>&nbsp;&nbsp;&nbsp;&nbsp;&nbsp;"Bio si organski začet i rođen. Imao si nekada tu sposobnost. Znao si kako to izgleda. Zbog čega si odustao od nje?"
<BR>&nbsp;&nbsp;&nbsp;&nbsp;&nbsp;"Da bih se uklopio", reče Olmi.
<BR>&nbsp;&nbsp;&nbsp;&nbsp;&nbsp;"Želeo si da se prilagodiš?"
<BR>&nbsp;&nbsp;&nbsp;&nbsp;&nbsp;"Zarad viših pobuda, da."
<BR>&nbsp;&nbsp;&nbsp;&nbsp;&nbsp;Ram Kikura uzdrhta. "Znaš, naša gošća će nas smatrati veoma čudnim."
<BR>&nbsp;&nbsp;&nbsp;&nbsp;&nbsp;"To je njena prednost", reče Olmi.
</TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
