<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;Dvadeset pet kilometara ispod ose, Kamenovo obrtanje proizvodilo je silu od šest desetina g. Geri Lenijer je svakodnevno koristio ovu okolnost za izvođenje gimnastičkih vežbi koje bi mu na Zemlji bile teške ili čak nemoguće. Njihao se nazad i napred, silovito ispuštajući vazduh i hripajući, držeći noge spojene i ispravljene, potiskujući telo visoko iznad paralelnog razboja i jame od belog peska. Sa lakoćom se izvijao i ponovo zauzimao početni položaj. Bilo mu je gotovo isto toliko lako da zanjiše noge u vazduhu, obrne ih i sve to izvede u suprotnom smeru.
<BR>&nbsp;&nbsp;&nbsp;&nbsp;&nbsp;Ove vežbe pročišćavale su mu um od svega ostalog - barem za nekoliko minuta - i vraćale ga u dane kada je bio gimnastičar u koledžu.
<BR>&nbsp;&nbsp;&nbsp;&nbsp;&nbsp;Kamenova prva komora, posmatrana u poprečnom preseku, ličila je na širok cilindar koji je imao pedeset kilometara u prečniku i trideset kilometara duž dna. S obzirom na to da su prvih šest komora Kamena bile šire u prečniku nego duže, podsećale su na duboke doline te su tako ponekad i nazivane.
<BR>&nbsp;&nbsp;&nbsp;&nbsp;&nbsp;Lenijer zastade za trenutak sa nožnim prstima ispruženim zajedno i podiže pogled prema cevi sa plazmom. Prstenovi svetlosti prolazili su kroz jonizovan gas tek nešto gušći od bezmalo vakuuma oko njih, jezdeći duž ose od jedne bušotine do suprotne strane komore takvom brzinom da je oko videlo njihovo paljenje i gašenje kao neprekinutu šuplju osovinu ili cev. Cev sa plazmom i njeni izdanci u ostalim komorama - obezbeđivala je celokupnu svetlost za unutrašnjost Kamena tokom poslednjih dvadeset vekova.
<BR>&nbsp;&nbsp;&nbsp;&nbsp;&nbsp;Spustio se na peščanu postelju i obrisao ruke o trenerku. Činio je ovo sat vremena - ne više - kad god bi mu obaveze dopuštale, što nije bio baš čest slučaj. Njegovi mišići osećali su nedostatak Zemljine teže. Ako ništa drugo, privikao se na razređen vazduh.
<BR>&nbsp;&nbsp;&nbsp;&nbsp;&nbsp;Provukao je ruku kroz kratku crnu kosu. Lice mu je bilo bezizražajno dok je lagano napinjao i opuštao mišiće nogu da bi ih ohladio.
<BR>&nbsp;&nbsp;&nbsp;&nbsp;&nbsp;Očekivao ga je povratak u malu kancelariju u administrativnom bungalovu, povratak potpisivanju odobrenja za korišćenje materijala i opreme za različite eksperimente, nadziranju smena naučnih timova u pet prenatrpanih laboratorija, raspoređivanju opreme i utvrđivanju vremena korišćenja centralnog procesora... povratak blokovima memorije i informacijama koje su dolazile iz druge i treće komore...
<BR>&nbsp;&nbsp;&nbsp;&nbsp;&nbsp;Bilo je i teškoća bezbednosne prirode: neprestane žalbe ruskog tima zbog ograničenog pristupa informacijama i postrojenjima.
<BR>&nbsp;&nbsp;&nbsp;&nbsp;&nbsp;Zaklopio je oči. Mogao je da izađe na kraj sa svim tim stvarima. Hofmanova ga je jedanput nazvala rođenim upravnikom i on to nije poricao - rukovođenje ljudima, posebno sjajnim, sposobnim ljudima beše njegov poziv.
<BR>&nbsp;&nbsp;&nbsp;&nbsp;&nbsp;No, vratiće se i jednoj sićušnoj figuri u gornjoj ladici svog pisaćeg stola. Ta figurica mu je simbolizovala sve što je bilo čudnovato u vezi sa Kamenom.
<BR>&nbsp;&nbsp;&nbsp;&nbsp;&nbsp;Posredi je bila vrlo životna, trodimenzionalna slika čoveka, zatvorena u jedan kristalni blok. U postolju bloka, visine nekih dvanaest centimetara, urednim zaobljenim slovima bilo je ugravirano jedno ime: KONRAD KORZENOVSKI.
<BR>&nbsp;&nbsp;&nbsp;&nbsp;&nbsp;Korzenovski je bio glavni inženjer na Kamenu pre šest stotina godina.
<BR>&nbsp;&nbsp;&nbsp;&nbsp;&nbsp;Sve je počelo tamo - u onoj bibliotečkoj zveri i sama pomisao na nju pretila je da ga proguta. Znanje uskladišteno u njoj svakog dana otkidalo je komadić njegove ljudskosti tanjeći ga do tačke kidanja, potiskujući ga sve bliže nekoj vrsti lične krize. Nije bilo nikakvog načina - bar ne još - da ovlada onim što je saznao. To je važilo za njega i samo za još deset drugih ljudi. Uskoro će doći i jedanaesta osoba.
<BR>&nbsp;&nbsp;&nbsp;&nbsp;&nbsp;Osećao je sažaljenje prema njoj.
<BR>&nbsp;&nbsp;&nbsp;&nbsp;&nbsp;Gimnastičko vežbalište nalazilo se na pola kilometra od kompleksa naučnog tima na sredokraći između tog kompleksa i ograde od bodljikave žice, koja je označavala granicu preko koje niko nije mogao ići, bez pratnje i bez zelene značke.
<BR>&nbsp;&nbsp;&nbsp;&nbsp;&nbsp;Dno doline prekrivao je mek peskovit sloj tla, koji, iako suv, nije bio prašnjav. Nekoliko kržljavih busena trave raslo je tu i tamo iz tla, no najveći deo prve komore beše neplodan.
<BR>&nbsp;&nbsp;&nbsp;&nbsp;&nbsp;Sam kompleks, jedan od dva u prvoj komori, podsećao je na drevni rimski logor sa zemljanim bedemom i suvim kanalom koji je okruživao zgrade. Povrh bedema, na stubovima postavljenim na svakih pet metara, bili su montirani elektronski senzori. Sve ove mere predostrožnosti poticale su iz dana kada se s pravom moglo sumnjati da u komorama još ima Kamenjara, te da bi oni mogli predstavljati određenu opasnost. Po sili navike - kao i zbog toga što spomenuta mogućnost nikada nije bila do kraja isključena - mere predostrožnosti su se i dalje održavale.
<BR>&nbsp;&nbsp;&nbsp;&nbsp;&nbsp;Lenijer pređe preko čvrstog drvenog mosta koji je savlađivao kanal i, popevši se uz nekoliko stepenika do vrha bedema, mahnu svojom karticom ispred čitača montiranog na jednom od stubova.
<BR>&nbsp;&nbsp;&nbsp;&nbsp;&nbsp;Prošao je pored muških i ženskih baraka i stupio u administrativni bungalov; u prolazu lupnuo je prstom po stolu En Blejkli. Već više od godinu dana En je radila kao njegova sekretarica i pomoćnik u opštim poslovima. Okrenula se u svojoj stolici i posegla za memorijskom pločom.
<BR>&nbsp;&nbsp;&nbsp;&nbsp;&nbsp;"Geri..."
<BR>&nbsp;&nbsp;&nbsp;&nbsp;&nbsp;Odmahnuo je glavom i ne pogledavši je i nastavio da se penje stepeništem. "Još pet minuta", reče on.
<BR>&nbsp;&nbsp;&nbsp;&nbsp;&nbsp;Stigavši na drugi sprat gurnuo je svoju karticu u pregradak za proveru na vratima kancelarije, pritisnuo palčeve na malu ploču i ušao unutra. Vrata su se automatski zatvorila za njim. Svukao je trenerku i košulju i odenuo plavi kombinezon kakav su nosili svi članovi naučnog tima.
<BR>&nbsp;&nbsp;&nbsp;&nbsp;&nbsp;Kancelarija je bila pedantno uređena, ali je i dalje izgledala pretrpana. Jedan mali sto ručno izrađen od ambalaže tankova sa LOT-a beše stešnjen između hromiranih limenki ispunjenih rolnama papira. Uzana polica sa pravim knjigama visila je do stalaža s blokovima memorije, pričvršćenih iza čvrstih, alarmom opremljenih plastičnih ploča. Karte i dijagrami behu zalepljeni na zid.
<BR>&nbsp;&nbsp;&nbsp;&nbsp;&nbsp;Jedan širok prozor gledao je na zgrade kompleksa. Iz pravca severa, preko goletnog dna doline sazdanog od prašine, peska i kržljave trave, pomaljala se u daljini masivna siva površina poklopca komore.
<BR>&nbsp;&nbsp;&nbsp;&nbsp;&nbsp;Seo je na laku upravničku stolicu i podigao noge na prozorsku dasku. Njegove tamne oči potcrtane borama od umora, bile su usredsređene na udaljenu tačku visoko gore i malo udesno, gde je cev sa plazmom ulazila kroz poklopac. Bilo je teško kroz difuzni sjaj cevi razaznati sto metara široku bušotinu, koja se kroz poklopac probijala u drugu komoru. Bušotina se na drugom kraju završavala rupom, na pet kilometara iznad atmosfere komore.
<BR>&nbsp;&nbsp;&nbsp;&nbsp;&nbsp;Kroz dva minuta isteći će njegovo slobodno vreme. Sredio je ploče i procesore, pregledajući listu zadataka i obaveza koji su ga očekivali danas, mentalno se pripremajući da bude bog i batina.
<BR>&nbsp;&nbsp;&nbsp;&nbsp;&nbsp;Opazio je prljavštinu ispod jednog nokta. Uklonio ju je drugim noktom.
<BR>&nbsp;&nbsp;&nbsp;&nbsp;&nbsp;Kada bi samo mogao da objasni one proste stvari: figuricu, bodljikavu žicu upotrebljenu za postavljanje ograde, grede iskorišćene u izgradnji mosta preko kanala - sve bi došlo na svoje mesto.
<BR>&nbsp;&nbsp;&nbsp;&nbsp;&nbsp;Kamen bi se sam objasnio.
<BR>&nbsp;&nbsp;&nbsp;&nbsp;&nbsp;Jedina objašnjenja kojima je u ovom času raspolagao bila su odviše neverovatna da bi ih zdrav razum mogao prihvatiti.
<BR>&nbsp;&nbsp;&nbsp;&nbsp;&nbsp;Njegova linija za vezu zazuja.
<BR>&nbsp;&nbsp;&nbsp;&nbsp;&nbsp;"Da, En."
<BR>&nbsp;&nbsp;&nbsp;&nbsp;&nbsp;"Jesi li sada na dužnosti, Geri?"
<BR>&nbsp;&nbsp;&nbsp;&nbsp;&nbsp;"Tačno tako."
<BR>&nbsp;&nbsp;&nbsp;&nbsp;&nbsp;"Imamo poruku od onih iz rupe. Približava se jedan LOT."
<BR>&nbsp;&nbsp;&nbsp;&nbsp;&nbsp;"Naš spasitelj?"
<BR>&nbsp;&nbsp;&nbsp;&nbsp;&nbsp;"Pretpostavljam."
<BR>&nbsp;&nbsp;&nbsp;&nbsp;&nbsp;Hofmanova je rekla da je ta mlada žena važna, a reč savetnice bila je jedna od retkih stvari u koje je Lenijer mogao istinski da se pouzda. Tokom četiri godine, od one večeri na zabavi, saznao je veoma mnogo o politici - unutrašnjoj i spoljašnjoj, kao i o načinima na koje su narodi izlazili na kraj sa svojim krizama. Shvatio je koliko je Hofmanova zaista bila izuzetna ličnost: sposobna, sa nepogrešivom intuicijom.
<BR>&nbsp;&nbsp;&nbsp;&nbsp;&nbsp;Ali na toj istoj zabavi krvavo je pogrešila u pogledu jedne stvari. Pojava Kamena nije označila dolazak tuđina, barem ne u bukvalnom smislu te reči.
<BR>&nbsp;&nbsp;&nbsp;&nbsp;&nbsp;Uzeo je dve škriljčane ploče i jedan procesor. "Ima li još šta?" upita on stojeći pored Eninog stola.
<BR>&nbsp;&nbsp;&nbsp;&nbsp;&nbsp;"Sitnice", reče ona dodajući mu jednu kocku sa porukama.
<BR>&nbsp;&nbsp;&nbsp;&nbsp;&nbsp;Od bezmalo okomite padine poklopca stalno je dopirao blag prohladan povetarac. Ponekad je padao i sneg, gomilajući se u smetovima podno zida od nikla i železa. Ulaz u dizalicu, jedan savršen polukružni luk, bio je izveden od asteroidnog materijala, baš kao i svi tuneli, pomoćni prolazi i bušotine Kamena, najverovatnije uz pomoć fuzione baklje velike snage i efikasnosti. Zidovi kratkog hodnika bili su uglačani i sjajni, a Kamenjari su ih izgravirali pomoću kiselina, stvorivši trouglaste Vindmaštatenove obrasce, prošarane kamenim troilitskim intarzijama.
<BR>&nbsp;&nbsp;&nbsp;&nbsp;&nbsp;Dizalica je imala cilindričan oblik, s prečnikom od deset i visinom od pet metara, i korišćena je kako za prevoz osoblja tako i tereta. Duž perimetra nizale su se drške, a u pod su bile usađene kopče za vezivanje. Kretala se duž okomitog tunela do platformi koje su okruživale spoljašnju rupu bušotine. Dok se dizalica uspinjala, njena ugaona brzina se smanjivala, slabeći centrifugalnu silu rotacije Kamena. U trenutku dospevanja u blizinu otvora bušotine, obrtanje je proizvodilo samo jednu desetinu jednog procenta g.
<BR>&nbsp;&nbsp;&nbsp;&nbsp;&nbsp;Putovanje je trajalo deset minuta. Dizalica je lagano smanjila brzinu i zaustavila se. Vrata otvora na suprotnom zidu blesnuše otkrivajući jedan tunel pod pritiskom, koji je vodio do platformi.
<BR>&nbsp;&nbsp;&nbsp;&nbsp;&nbsp;Popevši se u električna rudarska kolica, jedna od dvadesetak koliko su dopremili sa Zemlje, Lenijer se ostatak puta prevezao po magnetskim šinama.
<BR>&nbsp;&nbsp;&nbsp;&nbsp;&nbsp;Kolica se uz škripu zaustaviše i Lenijer produži lebdeći, napredovao je tako što se hvatao za konopce - povodce.
<BR>&nbsp;&nbsp;&nbsp;&nbsp;&nbsp;Prva spuštanja u otvor bušotine bila su riskantna. U to vreme u rotirajućim pristaništima nije bilo nimalo pogonske energije, a osvetlenje beše veoma slabo. Piloti LOT-a nebrojeno su puta dokazali svoju veštinu. Prvi istraživači u svemirskim odelima pokazali su veliku hrabrost kada su napustili letelicu i približili se zidovima otvora bušotine, koji su rotirali brzinom od oko tri četvrtine metra u sekundi. Sada kada su pristanište i oprema platformi bili obnovljeni i vraćeni u ispravno stanje, proces prelaženja bio je znatno lakši.
<BR>&nbsp;&nbsp;&nbsp;&nbsp;&nbsp;Tri pristaništa bila su jednostavna, masivna i efikasna. Cilindri unutar rupe rotirali su podudarajući se sa obrtanjem Kamena, s tim što je svaki od njih postizao ubrzanje poput rotora u džinovskom elektromotoru.
<BR>&nbsp;&nbsp;&nbsp;&nbsp;&nbsp;Jedan inženjer u kabini ispod prvog pristaništa kontrolisao je sva tri, otvarajući i zatvarajući ulaze, koordinirajući istovarivanje robe i putnika.
<BR>&nbsp;&nbsp;&nbsp;&nbsp;&nbsp;Inženjerski timovi potpuno su preuredili platforme opremivši ih radionicama u uslovima bezmalo bestežinskog stanja i mašinskim radionicama. Na ovom mestu proveravan je glomazni teret, vršeno prepakivanje, a potom je on ili transportovan dizalicama do dna doline ili prebacivan duž ose do sledeće rupe i komore.
<BR>&nbsp;&nbsp;&nbsp;&nbsp;&nbsp;Lorens Hajneman, upravnik inženjerskog tima, razgovarao je sa jednom vitkom tamnokosom mladom ženom na platformi prvog pristaništa kada se Lenijer pomolio iz otvora. Stajali su u širokom krugu svetlosti, s rukama na konopcima, posmatrajući otvaranje velikih vakuumskih vrata koja su otkrila prizor zapakovanog tovara LOT-a, položenog na grede. U odnosu na njega izgledali su kao patuljci.
<BR>&nbsp;&nbsp;&nbsp;&nbsp;&nbsp;Hajneman, zdepast, kratko podšišan i mišićav vazduhoplovno-svemirski tehničar iz Floride, široko se osmehivao i nešto objašnjavao onoj mladoj ženi. Kada se Lenijer približio, Hajneman se okrenu, uzdiže jedan dlan i blago klimnu glavom u njegovom pravcu. "Patricija, ovo je Geri Lenijer, nešto poput šefa u civilstvu. Geri, da ti predstavim gospođicu Patriciju Luizu Vaskez." Zavrteo je glavom i odhuknuo izražavajući zadovoljstvo.
<BR>&nbsp;&nbsp;&nbsp;&nbsp;&nbsp;Lenijar joj pruži ruku. Bila je majušna i lepa na delikatan način. Ovalno lice, svilasta tamnosmeđa kosa, tanki zglobovi, vižljaste noge, široki kukovi za njen stas: sve u svemu žena nepraktičnog izgleda, prođe mu kroz glavu. Ispod širokih pravougaonih očiju, crnih baš kao i njegove, i malog, oštrog nosa stiskala je usne u tanku crtu. Izgledala je uplašeno.
<BR>&nbsp;&nbsp;&nbsp;&nbsp;&nbsp;"Počašćen sam", reče Lenijer. "Lari, kaži mi šta si joj do sada ispričao?"
<BR>&nbsp;&nbsp;&nbsp;&nbsp;&nbsp;Hajneman izvrda odgovor hitro skrenuvši pogled na stranu. "Patricija, ja sam za sada samo nosilac plave značke, a čuo sam da ćete vi dobiti zelenu. Geri se pribojava da vam možda nisam saopštio kakve neznalačke pretpostavke koje mogu pasti na pamet nevoljniku, večito vezanom za osu. Govorio sam joj samo o ovom nivou operacija, kunem se." Uzdigao je desnu ruku a levu položio na grudi. "Geri, pročitao sam par članaka koje je ova dama objavila u pola tuceta matematičkih i fizičkih žurnala. Pa, ona je fantastična."
<BR>&nbsp;&nbsp;&nbsp;&nbsp;&nbsp;Na njegovom licu, međutim, lebdelo je jedno pitanje koje je Lenijer bez po muke protumačio. Šta do đavola ona radi ovde?
<BR>&nbsp;&nbsp;&nbsp;&nbsp;&nbsp;"I ja sam to čuo." Pokazao je prstom prema istovarenoj robi. "Šta je ono?"
<BR>&nbsp;&nbsp;&nbsp;&nbsp;&nbsp;"Moja ulaznica za zelenu značku, konačno", reče Hajneman. "Reklo bi se po transportnim papirima da je to cevobob. A V/STOL stiže sa sledećim LOT-om kroz nekoliko časova."
<BR>&nbsp;&nbsp;&nbsp;&nbsp;&nbsp;"Onda se pobrini da ga raspakuju i utvrdi koju ćemo vrstu modifikacije morati da načinimo."
<BR>&nbsp;&nbsp;&nbsp;&nbsp;&nbsp;"Važi. Drago mi je što sam vas upaznao, Patricija." Napravio je nekoliko koraka, a onda se zaustavio i polako okrenuo sa izrazom zbunjenosti na licu. "Ono o čemu pišete za mene je više hobi, budući da daleko prevazilazi moju stručnost." Uzdigao je obrve pun nade. "Možda ćemo kasnije, ipak, moći malo više da razgovaramo kada dobijem zelenu značku?"
<BR>&nbsp;&nbsp;&nbsp;&nbsp;&nbsp;Patricija se osmehnu i klimnu glavom. Ekipe muškaraca i žena u sivim kombinezonima već su se skupljale oko tovara, kao mravi koji opslužuju svoju kraljicu. Hajneman im se pridruži izvikujući naređenja.
<BR>&nbsp;&nbsp;&nbsp;&nbsp;&nbsp;"Gospođice Vaskez...", zausti Lenijer.
<BR>&nbsp;&nbsp;&nbsp;&nbsp;&nbsp;"Sasvim je dovoljno Patricija, verujte. Nisam previše zvanična."
<BR>&nbsp;&nbsp;&nbsp;&nbsp;&nbsp;"Nisam ni ja ako to nešto znači. Ja sam koordinator naučnog tima."
<BR>&nbsp;&nbsp;&nbsp;&nbsp;&nbsp;"Gospodin Hajneman mi je već rekao. Imam tako mnogo pitanja... gospodine Lenijer, Geri, da li je ovo stvarno svemirski brod, zvezdani brod, čitava ova stvar?" Široko je izmahnula rukom usled čega su joj se istog časa stopala odvojila od tla.
<BR>&nbsp;&nbsp;&nbsp;&nbsp;&nbsp;"Jeste", reče on osećajući poznato, čudnovato zadovoljstvo. Iako ga je Kamen u poslednjih pet godina bezmalo doveo do ludila svojim beskrajnim slojevima iznenađenja i šokova, i dalje ga je voleo.
<BR>&nbsp;&nbsp;&nbsp;&nbsp;&nbsp;"Odakle dolazi?"
<BR>&nbsp;&nbsp;&nbsp;&nbsp;&nbsp;Lenijer uzdiže ruke i zavrte glavom. Vaskezova iznenada opazi koliko je on izgledao iscrpljen što je u izvesnoj meri ohladilo njeno ushićenje.
<BR>&nbsp;&nbsp;&nbsp;&nbsp;&nbsp;"Kao prvo, uveren sam da želite da se odmorite i sredite. Pogodnosti koje imamo u dolini - na dnu ove komore - sasvim su pristojne. Potom možete da posetite našu kafeteriju, upoznate nekolicinu naučnika iz našeg tima i doznate ponešto. Korak po korak."
<BR>&nbsp;&nbsp;&nbsp;&nbsp;&nbsp;Vaskezova ga je ljubopitljivo posmatrala. Njene neobične oči doprinosile su da ovo ispitivanje deluje manje simpatično, pa čak i agresivno. "Da li nešto nije u redu?"
<BR>&nbsp;&nbsp;&nbsp;&nbsp;&nbsp;Lenijer uzdiže veđe i skrenu pogled na stranu. "Imamo jedan izraz za ono šta ovo mesto čini čoveku. Zovemo to postajući 'skamenjen'. Ja sam naprosto malko skamenjen, i to je sve."
<BR>&nbsp;&nbsp;&nbsp;&nbsp;&nbsp;Obazrela se po platformi i iskušala centrifugalnu silu, odbacivši se vrhovima prstiju nekoliko centimetara uvis. "Izgleda mi tako paznato", reče ona. "Očekivala sam od jedne tuđinske tvorevine da bude tajanstvena, no ovde mogu da prepoznam gotovo sve, baš kao da je sagrađena na Zemlji, našim rukama."
<BR>&nbsp;&nbsp;&nbsp;&nbsp;&nbsp;"Pa", reče Lenijer. "Hajneman i njegovi ljudi dosta toga su uradili ovde. No, ipak neka vam svest ostane širom otvorena. Sledite me i spustićemo se na dno prve komore. Pomažite se konopcima. I, ukoliko Lari to već nije uradio, dozvolite mi da vam poželim dobrodošlicu na Kamen."
</TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
