<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>32.
<P>&nbsp;&nbsp;&nbsp;&nbsp;&nbsp;Mirski je polako išao preko polja, ne toliko iz opreza koliko da pokaže dostojanstvo i da stekne određeniju predstavu o njihovim gubicima. Lenijer, poručnik Džeger, major Anekovski i Pletnev koračali su znatno brže, sve dok nisu stigli na razdaljinu od svega nekoliko metara. Pletnev kroči napred i stisnu ruku i nadlakticu Mirskom, a zatim odstupi i stade na stranu.
<BR>&nbsp;&nbsp;&nbsp;&nbsp;&nbsp;Mirski je prelazio pogledom po telima nasumično raštrkanim po polju. Dva su ležala vireći napola iz nedovršenih streljačkih zaklona; nekoliko malih oprljenih rupa i režnjeva skuvanog mesa provirivalo je kroz istopljene poderotine njihovih uniformi.
<BR>&nbsp;&nbsp;&nbsp;&nbsp;&nbsp;Bilo ih je barem još dva puta toliko na polju. Misli mu odlutaše od taktičkih procenjivanja i vezaše se za nimalo prozaičnu činjenicu o mrtvim zemljacima.
<BR>&nbsp;&nbsp;&nbsp;&nbsp;&nbsp;Četrdeset i jednog ranjenika u drugoj komori negovala su samo dva bolničara. Sosnicki je umro prethodnog dana ne izlazeći iz kome. Ranjenici su takođe umirali, tri do četiri dnevno.
<BR>&nbsp;&nbsp;&nbsp;&nbsp;&nbsp;Mirski se okrete prema Pletnevu. "Da li je ono što su nam emitovali - tvoje reči, tvoji podaci istina?"
<BR>&nbsp;&nbsp;&nbsp;&nbsp;&nbsp;"Da", reče Pletnev.
<BR>&nbsp;&nbsp;&nbsp;&nbsp;&nbsp;"Je li bilo ikakvih uputstava sa Zemlje?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"A koliko rđavo tamo stoje stvari?"
<BR>&nbsp;&nbsp;&nbsp;&nbsp;&nbsp;"Vrlo rđavo", odgovori Pletnev pogruženo trljajući obraz. "Neće biti pobednika."
<BR>&nbsp;&nbsp;&nbsp;&nbsp;&nbsp;"I nikakvih uputstava ni od koga? Od Saveta za odbranu u vojnim utvrđenjima, od partije, nekakva direktiva iz usta preživelih oficira?"
<BR>&nbsp;&nbsp;&nbsp;&nbsp;&nbsp;Pletnev odmahnu glavom. "Ništa. Ne verujem da su bili u stanju da se bave nama."
<BR>&nbsp;&nbsp;&nbsp;&nbsp;&nbsp;"I..."
<BR>&nbsp;&nbsp;&nbsp;&nbsp;&nbsp;"Jesi li svojim očima video sukob?" upita Mirski dok su mu se mišići lica grčili.
<BR>&nbsp;&nbsp;&nbsp;&nbsp;&nbsp;"Videli smo kako Rusija plamti u noći. Čitava Evropa gori."
<BR>&nbsp;&nbsp;&nbsp;&nbsp;&nbsp;"Ko među vama govori ruski?" upita Mirski oštro, streljajući pogledom Lenijera i Džegera.
<BR>&nbsp;&nbsp;&nbsp;&nbsp;&nbsp;"Obojica", reče Lenijer.
<BR>&nbsp;&nbsp;&nbsp;&nbsp;&nbsp;"Jesu li vaše zemlje pobedile?"
<BR>&nbsp;&nbsp;&nbsp;&nbsp;&nbsp;"Ne", reče Lenijer.
<BR>&nbsp;&nbsp;&nbsp;&nbsp;&nbsp;"Svi smo dakle prasići", reče Mirski.
<BR>&nbsp;&nbsp;&nbsp;&nbsp;&nbsp;Pletnev zavrte glavom. "Izvršili smo našu dužnost, druže generale. Vi ste ostvarili čudesan..."
<BR>&nbsp;&nbsp;&nbsp;&nbsp;&nbsp;"Koliko je brodova preostalo?" prekide ga Mirski.
<BR>&nbsp;&nbsp;&nbsp;&nbsp;&nbsp;"Četiri", odgovori Pletnev. "A koliko ljudi?"
<BR>&nbsp;&nbsp;&nbsp;&nbsp;&nbsp;Lenijer, Džeger i major Anekovski čekali su da Mirski da odgovor.
<BR>&nbsp;&nbsp;&nbsp;&nbsp;&nbsp;"Dve stotine - ne, oko sto osamdeset ovde." Mirski smrknuto pogleda Lenijera. "Nisam čuo koliko ih je u ostalim komorama. Možda sedam stotina sve ukupno. General Sosnicki je juče umro."
<BR>&nbsp;&nbsp;&nbsp;&nbsp;&nbsp;"Onda ste vi glavnokomandujući", reče Pletnev.
<BR>&nbsp;&nbsp;&nbsp;&nbsp;&nbsp;"Trebalo bi odmah da počnemo s pregovorima", reče Lenijer. "Ne vidim nijedan razlog zbog koga bismo nastavljali borbu."
<BR>&nbsp;&nbsp;&nbsp;&nbsp;&nbsp;"Ne", reče Mirski. Još jednom je očima premerio polje lagano vrteći glavom. "Ako smo mi sve što je ostalo... Nema nikakve potrebe za borbom."
<BR>&nbsp;&nbsp;&nbsp;&nbsp;&nbsp;"Zemlja nije mrtva, pukovniče", reče Lenijer. "Veoma teško je ranjena ali nije mrtva."
<BR>&nbsp;&nbsp;&nbsp;&nbsp;&nbsp;"Delujete ubeđeno", reče Mirski. "Kako možete biti tako sigurni?"
<BR>&nbsp;&nbsp;&nbsp;&nbsp;&nbsp;"Da", reče Pletnev na engleskom. "Da li to znači da vi održavate veze sa svojim pretpostavljenima?"
<BR>&nbsp;&nbsp;&nbsp;&nbsp;&nbsp;"Ne", reče Lenijer. "Čitao sam o tome i posmatrao kako se to događa. Duga je to priča, generale Mirski i mislim da je došlo vreme da se svima obznani."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dok su još tela ležala tamo gde su pala, Rusima je zajemčen pristup u prve četiri komore a za uzvrat osoblju zapadnog bloka dozvoljen je pristup kompleksima i nultom liftu u prvoj komori. Data su uverenja da će mešoviti odredi bezbednosti kontrolisati puteve. Kada je ovo dogovoreno, pristupilo se uklanjanju olupina i leševa iz južnog poklopca i otvora bušotine, a preostali ruski transporteri dobili su dozvolu da pristanu.
<BR>&nbsp;&nbsp;&nbsp;&nbsp;&nbsp;Pregovori su održani u prvoj komori, u kafeteriji prvog kompleksa naučnog tima. Polovina baraka u kompleksu privremeno je određena za smeštaj ruskih vojnika; povučena je bela linija između dva sektora, a nadziralo ju je s jedne strane pet marinaca, a s druge pet vojnika Svemirskog udara, veoma umornog pogleda.
<BR>&nbsp;&nbsp;&nbsp;&nbsp;&nbsp;Rusi su stavili do znanja da žele preseliti većinu svojih vojnika iz prve komore i zatražili su da im se dodeli poveća oblast u četvrtoj komori.
<BR>&nbsp;&nbsp;&nbsp;&nbsp;&nbsp;Gerhard je preko Lenijera i Džegera razgovarao sa Mirskim. Pukovnik Vielgorski - crnomanjast, naočit sredovečan čovek s kosom crnom kao zift i zelenim očima - savetovao je Mirskom da vodi računa o političkim interesima. Major Belozerski stalno se motao u blizini. Treći politički oficir, major Jazukov bio je poslan u četvrtu komoru, kao član ruskog nadzornog tima.
<BR>&nbsp;&nbsp;&nbsp;&nbsp;&nbsp;Pregovori su se rastegli do predvečerja drugog dana primirja. Za vreme pauze uz kafu i večeru, na ulazu kafeterije pojavio se Kiršner, s jednim gostom i dva stražara. Lenijer je uzdigao pogled prema grupi, a onda je polako spustio svoju šolju.
<BR>&nbsp;&nbsp;&nbsp;&nbsp;&nbsp;"Čini se da ti nije potrebno mnogo pomoći", reče Džudit Hofman. Bila je bleda kao smrt; kosa joj je bila u neuobičajenom neredu; na sebi je imala prevelik kombinezon, a jedna ruka bila joj je umotana u zavoj. U drugoj je držala kutiju sa ličnim stvarima iz šatla. Lenijer je bez reči odgurnuo svoju stolicu, pretrčao prostoriju i stegao je u zagrljaj. Rusi su posmatrali scenu sa osećanjem blage uznemirenosti zbog ovog prekida. Vielgorski je nešto došapnuo Mirskom, na šta je ovaj klimnuo glavom uspravljajući se u stolici.
<BR>&nbsp;&nbsp;&nbsp;&nbsp;&nbsp;"Isuse", reče Lenijer nežno, "Bio sam uveren da nećeš uspeti. Da znaš koliko mi je drago što te vidim."
<BR>&nbsp;&nbsp;&nbsp;&nbsp;&nbsp;"Isto onoliko koliko je meni drago što sam ovde, nadam se. Predsednik je meni i čitavom savetu dao otkaz četiri dana pre... Pre. Naplatila sam neke stare usluge i narednog dana VLP-om odletela na stanicu broj šesnaest. Pokušala sam da se ubacim u jedan let LOT-a - s dosta teškoća. Bila sam persona non grata u očima političkih tipova i to je brinulo starešine, ali dva momka iz šatla bila su voljna da me prokrijumčare u letelicu. Napunili smo gorivo i taman se spremili da krenemo kada je... rat počeo i uzleteli smo sa šest civila neposrsdno pre no što su oni..." Progutala je pljuvačku. "Veoma sam umorna, Geri, ali morala sam da te vidim i da te obavestim da sam ovde. Ne kao tvoj šef. Naprosto da sam stigla. Imam još devet ljudi - četiri žene, dva muškarca, tri člana posade. Pusti me da se naspavam, a onda ćeš mi reći kako mogu da pomognem."
<BR>&nbsp;&nbsp;&nbsp;&nbsp;&nbsp;"Još nismo odredili upravu. Ne znamo čak ni da li smo predstraža, teritorija ili narod", reče Lenijer.
<BR>&nbsp;&nbsp;&nbsp;&nbsp;&nbsp;"Biće puno posla za tebe." Oči mu zasuziše. Otro ih je nadlanicom i osmehnuo se Hofmanovoj, a zatim je pokazao na pregovarački sto. "Razgovaramo. Borba je završena - za sada, možda za opšte dobro."
<BR>&nbsp;&nbsp;&nbsp;&nbsp;&nbsp;"Oduvek sam znala da si dobar rukovodilac", reče Hofmanova. "Geri, moram da spavam. Nisam se naspavala još od kako smo napustili stanicu. Ali... donela sam nešto sa sobom."
<BR>&nbsp;&nbsp;&nbsp;&nbsp;&nbsp;Položila je onu kutiju na sto i otkačila metalne spone. Podigavši poklopac bacila je pakete sa semenjem preko stola. Neki su se otkotrljali i na ruski sto. Mirski i Vielgorski delovali su zgranuto. Mirski podiže jedan paket nevenovog semena.
<BR>&nbsp;&nbsp;&nbsp;&nbsp;&nbsp;"Molim vas zadržite šta vam se dopada", obrati im se Hofmanova. Podigla je pogled prema Lenijeru. "Ono je sad za sve nas."
<BR>&nbsp;&nbsp;&nbsp;&nbsp;&nbsp;Kiršner je prihvati za rame i odvede.
<BR>&nbsp;&nbsp;&nbsp;&nbsp;&nbsp;Lenijer se vratio za sto i seo, osećajući se neuporedivo bolje nego pre. Belozerski, koji je stajao iza Vielgorskog i Mirskog, posmatrao je hrpu semena s neprikrivenom podozrivošću.
<BR>&nbsp;&nbsp;&nbsp;&nbsp;&nbsp;"Moj glavni politički oficir želi da zna jeste li primili uputstva od bilo koje preživele vladine organizacije", reče Mirski. Džeger je prevodio za Gerharda.
<BR>&nbsp;&nbsp;&nbsp;&nbsp;&nbsp;"Ne", reče Lenijer. "I dalje delujemo prema vlastitom nahodenju."
<BR>&nbsp;&nbsp;&nbsp;&nbsp;&nbsp;"Prepoznali smo ženu sa kojom ste upravo razgovarali" reče Vielgorski obazrivo. "Ona je agent vaše vlade i izvršilac vaše politike vezane za ovaj asteroid."
<BR>&nbsp;&nbsp;&nbsp;&nbsp;&nbsp;"Da, tako je", reče Lenijer. "A kada se odmori pridružiće nam se u pregovorima. Ali ona je..." tražio je pravu reč, "uklonjena sa položaja pre Smrti."
<BR>&nbsp;&nbsp;&nbsp;&nbsp;&nbsp;Pomalo se čudio tome kako je ova reč iskrsla, označavajući prošlost, a ne budućnost.
<BR>&nbsp;&nbsp;&nbsp;&nbsp;&nbsp;"Kada je prispela?" upita Mirski.
<BR>&nbsp;&nbsp;&nbsp;&nbsp;&nbsp;"Ne znam. Nedavno."
<BR>&nbsp;&nbsp;&nbsp;&nbsp;&nbsp;"Zahtevamo", reče Belozerski, "da bilo koji mogući preživeli pripadnik varšavskog pakta bude na isti način primljen. Bilo da je reč o vojnim licima ili civilima."
<BR>&nbsp;&nbsp;&nbsp;&nbsp;&nbsp;"Naravno", reče Lenijer. Gerhard se saglasio klimanjem glave.
<BR>&nbsp;&nbsp;&nbsp;&nbsp;&nbsp;"A sada", reče Lenijer, "pređimo na možda najvažnija pitanja. Razoružanje i teritorijalna prava..."
<BR>&nbsp;&nbsp;&nbsp;&nbsp;&nbsp;"Izradićemo grub nacrt tih sporazuma, a zvanična dokumenta potpisaćemo kasnije", reče Mirski.
<BR>&nbsp;&nbsp;&nbsp;&nbsp;&nbsp;"Zahtevamo suverenitet svih ljudi varšavskog pakta ovom asteroidu", reče Belozerski. Vielgorski napući usne. Mirski žustro odgurnu stolicu od stola i odvede Belozerskog u ugao. Tamo su se upustili u tih, ali žestok dijalog što se videlo po Belozerskovim besnim pogledima koje je upućivao Lenijeru i Gerhardu.
<BR>&nbsp;&nbsp;&nbsp;&nbsp;&nbsp;Mirski se vratio sam za sto. "Ja zapovedam sovjetskim vojnicima i građanima", reče on. "Ja sam glavni pregovarač."
<BR>&nbsp;&nbsp;&nbsp;&nbsp;&nbsp;Lenijerova kancelarija i sklonište bili su za vreme okupacije ispreturani ali ne i ozbiljno oštećeni. Odspavao je pet sati, a zatim je dobio strogo propisan doručak od delioca hrane u kafeteriji.
<BR>&nbsp;&nbsp;&nbsp;&nbsp;&nbsp;Kiršner ga je presreo kod prednjeg ulaza u ženske barake. "Vraćam se u otvor bušotine", reče on. "Tamo je još stravičan nered. U toku je spuštanje leševa - naših i njihovih. Je li zakazana posmrtna služba?"
<BR>&nbsp;&nbsp;&nbsp;&nbsp;&nbsp;"Predložio sam da se upriliči jedna služba u toku sledeća dvadeset četiri sata. Da ne bude samo obično oplakivanje mrtvih ovde..."
<BR>&nbsp;&nbsp;&nbsp;&nbsp;&nbsp;Kiršner isturi usne. "Neće biti lako živeti u društvu ove kopiladi."
<BR>&nbsp;&nbsp;&nbsp;&nbsp;&nbsp;"Moramo odnekud da počnemo. Kako je Hofmanova? Spava li?"
<BR>&nbsp;&nbsp;&nbsp;&nbsp;&nbsp;"Prema onome što sam čuo - da. Dvojica tvojih astronoma odveli su je unutra, a mene i stražare izbacili." Skupio je oči i klimnuo glavom u pravcu kafeterije. "Kakva će biti moja uloga kada vi tamo okončate pregovore?"
<BR>&nbsp;&nbsp;&nbsp;&nbsp;&nbsp;"Kapetan, USN, pretpostavljam", reče Lenijer. "Zadužen za spoljašnju bezbednost. Nemam nameru da im ponudim Kamen na tacni."
<BR>&nbsp;&nbsp;&nbsp;&nbsp;&nbsp;"Jesu li se složili sa predlogom za razoružanje?"
<BR>&nbsp;&nbsp;&nbsp;&nbsp;&nbsp;Lenijer zavrte glavom. "Još ne. Žele da podignu bezbedonosni logor u četvrtoj komori, pa tek onda da razgovaraju o razoružanju. Predveče vodim Mirskog u privatnu posetu... bibliotekama, gradovima."
<BR>&nbsp;&nbsp;&nbsp;&nbsp;&nbsp;"Isuse, i ja bih voleo da pođem sa tobom."
<BR>&nbsp;&nbsp;&nbsp;&nbsp;&nbsp;"Uskoro ćeš dobiti priliku. Što se mene i Gerharda tiče - sve je otvoreno. Nema više nikakvog monopola."
<BR>&nbsp;&nbsp;&nbsp;&nbsp;&nbsp;"Čak i sedma komora?"
<BR>&nbsp;&nbsp;&nbsp;&nbsp;&nbsp;"I to će vremenom doći na red. Još nisu spomenuli sedmu komoru."
<BR>&nbsp;&nbsp;&nbsp;&nbsp;&nbsp;Kiršner uzdiže jednu veđu. "Zar im nije rečeno?"
<BR>&nbsp;&nbsp;&nbsp;&nbsp;&nbsp;"Nemam ni najblažu predstavu o tome šta su rekli svojim vojnicima. Izvesno je da će ubrzo saznati. Ruski naučni tim zapravo se ne meša mnogo sa vojnicima - očito da vojska ne znači mnogo u njihovim očima. Ali podaci će procureti." Ćutao je nekoliko dugih trenutaka. "Ima li bilo kakvih vesti sa Zemlje?"
<BR>&nbsp;&nbsp;&nbsp;&nbsp;&nbsp;"Ni glasa. Postoji izvesna radarska aktivnost u Arktičkom okeanu - možda nekoliko brodova. Ne može naročito mnogo da se vidi. Dim prekriva najveći deo Evrope, Azije i Sjedinjenih Američkih Država. Ne može se očekivati da razmišljaju o nama, Geri."
<BR>&nbsp;&nbsp;&nbsp;&nbsp;&nbsp;Kiršner krenu peške preko kompleksa i ukrca se na kamion koji se uputi ka ulazu u nulti lift. Lenijer zakuca na vrata barake. Otvorila mu ih je Dženis Polk.
<BR>&nbsp;&nbsp;&nbsp;&nbsp;&nbsp;"Uđite", reče ona. "Probudila se, a pre nekoliko minuta odnela sam joj malo hrane."
<BR>&nbsp;&nbsp;&nbsp;&nbsp;&nbsp;Hofmanova je sedela na kauču u maloj niši. Beril Valas i poručnik Dorin Kaningam, bivša šefica bezbednosti u kompleksu, sedele su na stolicama preko puta nje. Glava Kaningamove bila je uvijena u zavoje kao dokaz da ju je zakačio laserski zrak pre nego što je pao prvi kompleks.
<BR>&nbsp;&nbsp;&nbsp;&nbsp;&nbsp;Ustale su kada je Lenijer ušao. Kaningamova načini kretnju kao da hoće da salutira, a onda se bezazleno osmehnu i spusti ruku.
<BR>&nbsp;&nbsp;&nbsp;&nbsp;&nbsp;"Moje dame, gospodin Lenijer i ja moramo da obavimo jedan mali razgovor", reče Hofmanova, odlažući čašu dopola napunjenu sokom od pomorandže na sto načinjen od pregrade tanka. Kada su ostali sami, Lenijer sede i primače stolicu.
<BR>&nbsp;&nbsp;&nbsp;&nbsp;&nbsp;"Mislim da sam spremna za kratak izveštaj", reče Hofmanova. "Ništa nisam čula otkako sam napustila Zemlju. Da li je ličilo na ono što nam je biblioteka predskazala?"
<BR>&nbsp;&nbsp;&nbsp;&nbsp;&nbsp;"Da", reče Lenijer. "A Duga zima upravo počinje."
<BR>&nbsp;&nbsp;&nbsp;&nbsp;&nbsp;"U redu." Uštinula je nos sa dva prsta i žustro ga protrljala. "Kraj sveta. To je sve što znamo." Uzdahnula je, a taj uzdah pretio je da se pretvori u jecaj. "Sranje. Najpre dolaze prve stvari."
<BR>&nbsp;&nbsp;&nbsp;&nbsp;&nbsp;Lenijer ispruži ruku i ona je čvrsto stisnu.
<BR>&nbsp;&nbsp;&nbsp;&nbsp;&nbsp;"Ovi misle da smo nas dvoje ljubavnici", reče ona.
<BR>&nbsp;&nbsp;&nbsp;&nbsp;&nbsp;"Čist drugarski odnos", reče Lenijer.
<BR>&nbsp;&nbsp;&nbsp;&nbsp;&nbsp;Nasmejala se i obrisala oči maramicom.
<BR>&nbsp;&nbsp;&nbsp;&nbsp;&nbsp;"Kako guraš, Geri?" upitala je.
<BR>&nbsp;&nbsp;&nbsp;&nbsp;&nbsp;Dugo nije mogao da joj ndgovori. "Izgubio sam svoj avion, Džudit. Bio sam zadužen..."
<BR>&nbsp;&nbsp;&nbsp;&nbsp;&nbsp;"Koještarija."
<BR>&nbsp;&nbsp;&nbsp;&nbsp;&nbsp;"Bio sam zadužen i učinio sam sve što sam mogao da sprečim rat. Nisam uspeo. Stoga odista ne umem da kažem kako sam, barem još ne. Možda ne previše dobro. Ne znam. U pregovorima im dajem tante za kukuriku. Ali sam veoma iznuren."
<BR>&nbsp;&nbsp;&nbsp;&nbsp;&nbsp;Dobovala je prstima po njegovoj ruci i lagano klimala glavom, očiju uprtih u njegove. "U redu. I dalje uživaš moje puno poverenje. Svestan si toga, Geri?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Kada se stvari srede svi ćemo doći na red da gurnemo glavu kroz rupu da bismo videli Sizifov mural. A sada mi ispričaj sve o invaziji i svemu ostalom što se od tada ovde dogodilo."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Lenijer je priželjkivao da povede samo Mirskog u biblioteku druge komore, ili možda i pratnju, najviše po jednog telohranitelja. Kada je stigao za pregovaračke stolove u kafeteriji tamo su ga čekali Mirski, Garabedijan i dva od tri preživela politička oficira - Belozerski i major Jazukov. Odmah je zatražio da mu se pridruže Gerhard i Džeger kao i četiri marinca, kako bi snage bile izjednačene.
<BR>&nbsp;&nbsp;&nbsp;&nbsp;&nbsp;Vozili su se u tišini od prve komore do nultog mosta u drugoj komori. Jedan od vojnika Mirskog upravljao je kamionom u prvoj polovini ovog kratkog putovanja. Mirski je tokom obilaska grada nekoliko puta bacio pogled na Lenijera, procenjujući ga, kako se ovom učinilo. Ruski general-pukovnik predstavljao je za Lenijera zatvorenu knjigu; ni u jednom trenutku Mirski nije otkrio ni delić svoje ličnosti.
<BR>&nbsp;&nbsp;&nbsp;&nbsp;&nbsp;Pa ipak, Lenijer je imao znatno bolje mišljenje o Mirskom nego o Belozerskom. Mirski je bio sposoban da posluša glas razuma; što se Belozerskog tiče, veliko je pitanje da li je on uopšte znao šta je to razum.
<BR>&nbsp;&nbsp;&nbsp;&nbsp;&nbsp;Na pola puta preko mosta kamion se zaustavio i jedan marinac preuze volan. Prošli su kroz kupovni centar koji je Patricija opisala kao 'staromodan' i iskrcali se na platou ispred biblioteke. Jedan marinac i jedan VSU ostali su da stražare pored kamiona. Zauzeli su mesta na suprotnim krajevima kamiona brižljivo izbegavajući svaki razgovor.
<BR>&nbsp;&nbsp;&nbsp;&nbsp;&nbsp;Gerhard je pokušao da stupi u dijalog sa Belozerskim preko Džegera. To je Lenijeru dalo priliku da isprednjači sa Mirskim nekoliko koraka i pripremi ga za ono što je sledilo.
<BR>&nbsp;&nbsp;&nbsp;&nbsp;&nbsp;"Nisam siguran u to šta su vam vaše starešine ispričale o Kamenu", započeo je, "ali sumnjam da vam je poznata čitava priča."
<BR>&nbsp;&nbsp;&nbsp;&nbsp;&nbsp;Mirski je kao skamenjen zurio preda se. "Kamen je bolji naziv nego krompir", priznade on uzdižući veđe.
<BR>&nbsp;&nbsp;&nbsp;&nbsp;&nbsp;"Nazivajući ga Krompirom doživljavamo sebe kao crve, zar ne? Rečeno mi je da su Kamen sagradila ljudska bića."
<BR>&nbsp;&nbsp;&nbsp;&nbsp;&nbsp;"To nije ni pola istine."
<BR>&nbsp;&nbsp;&nbsp;&nbsp;&nbsp;"Onda me veoma zanima da čujem ostatak."
<BR>&nbsp;&nbsp;&nbsp;&nbsp;&nbsp;Lenijer mu je nešto podrobnije ispričao priču dok su ulazili u biblioteku i peli se stepenicama na drugi sprat.
<BR>&nbsp;&nbsp;&nbsp;&nbsp;&nbsp;U čitaonici, Lenijer je pronašao odeljak sa ruskim knjigama na policama. Izvukao je tri komada, dodajući Mirskom jedan - prevod Kratke istorije Smrti i još po jedan Belozerskom i Jazukovu.
<BR>&nbsp;&nbsp;&nbsp;&nbsp;&nbsp;Belozerski je stajao čvrsto stežući knjigu, i piljio u Lenijera kao da ga je ovaj nečim uvredio. "Šta bi ovo trebalo da znači?" upita on. Jazukov oklevajući otvori svoju knjigu.
<BR>&nbsp;&nbsp;&nbsp;&nbsp;&nbsp;"Pročitajte sami", predloži mu Lenijer.
<BR>&nbsp;&nbsp;&nbsp;&nbsp;&nbsp;"Pa ovo je Dostojevski", reče Belozerski. Razmenio je knjige s Jazukovim. "I Aksakov. Da li ovo treba da probudi naše zanimanje?"
<BR>&nbsp;&nbsp;&nbsp;&nbsp;&nbsp;"Možda, ukoliko pogledate datum štampanja, gospodo", reče Lenijer smireno. Otvorili su knjige, pročitali, a zatim ih resko zaklopili gotovo kao jedan.
<BR>&nbsp;&nbsp;&nbsp;&nbsp;&nbsp;"Moramo detaljno da pretražimo te police", reče Belozerski. Nije delovao naročito srećno imajući u vidu posao koji ga je iščekivao.
<BR>&nbsp;&nbsp;&nbsp;&nbsp;&nbsp;Mirski je držao otvorenu knjigu u šakama, prelistavajući je i više puta se vraćajući na oznaku izdanja. Jednom je čak prstom prešao preko datuma štampanja. Sklopio je knjigu umetnuvši palac na jedno mesto da bi zatim nekoliko puta kucnuo njenom ivicom po stolu za čitanje gledajući Lenijera. Ako ništa drugo, biblioteka druge komore izgledala je tamnija i sumornija nego pre.
<BR>&nbsp;&nbsp;&nbsp;&nbsp;&nbsp;"Ovo kazuje istoriju rata", reče Mirski pola pitajući a pola tvrdeći. "Da li je posredi veran prevod engleskog izdanja?"
<BR>&nbsp;&nbsp;&nbsp;&nbsp;&nbsp;"Verujem da je tako."
<BR>&nbsp;&nbsp;&nbsp;&nbsp;&nbsp;"Gospodo, gospodin Lenijer i ja moramo da porazgovaramo nasamo na nekoliko minuta. Drugovi oficiri, zamoliću vas da sačekate sa generalom Gerhardom i njegovim ljudima. Povedite i vaše ljude sa sobom."
<BR>&nbsp;&nbsp;&nbsp;&nbsp;&nbsp;Belozerski položi knjigu na jedan prazan sto a i Jazukov učini isto. "Ne bi trebalo dugo da se zadržavate, druže generale", reče Belozerski.
<BR>&nbsp;&nbsp;&nbsp;&nbsp;&nbsp;"Onoliko dugo koliko to bude potrebno", odvrati Mirski.
<BR>&nbsp;&nbsp;&nbsp;&nbsp;&nbsp;Lenijer je poneo sa sobom čuturicu dopola napunjenu brendijem, priželjkujući upravo ovakvu priliku. Sada je obojici nasuo po čašu.
<BR>&nbsp;&nbsp;&nbsp;&nbsp;&nbsp;"Veoma ljubazno sa vaše strane", reče Mirski podižući čašu.
<BR>&nbsp;&nbsp;&nbsp;&nbsp;&nbsp;"Posebna usluga."
<BR>&nbsp;&nbsp;&nbsp;&nbsp;&nbsp;"Moji politički oficiri će vas optužiti da pokušavate da me napijete i ispumpate iz mene - da li je to pravi izraz - informacije."
<BR>&nbsp;&nbsp;&nbsp;&nbsp;&nbsp;"Nije ostalo dovoljno da bi se čovek napio."
<BR>&nbsp;&nbsp;&nbsp;&nbsp;&nbsp;"Šteta. Nisam dovoljno jak za... ovo." Mirski dvaput široko zahvati vazduh praznom čašom opisujući biblioteku. "Vi možda jeste ali ja nisam. Na smrt sam uplašen."
<BR>&nbsp;&nbsp;&nbsp;&nbsp;&nbsp;"Prikupićete snagu posle izvesnog vremena", reče Lenijer. "Ovo je isto toliko privlačno koliko i zastrašujuće."
<BR>&nbsp;&nbsp;&nbsp;&nbsp;&nbsp;"Koliko dugo ste upućeni u ovo?"
<BR>&nbsp;&nbsp;&nbsp;&nbsp;&nbsp;"Dve godine."
<BR>&nbsp;&nbsp;&nbsp;&nbsp;&nbsp;"Mislim da ću ja pustiti druge da u ovome otkrivaju privlačne stvari", reče Mirski. "Da li će moji ljudi sada imati pristup svemu ovome - neograničen? Važi li to za sve nas, vojnike i oficire isto tako?"
<BR>&nbsp;&nbsp;&nbsp;&nbsp;&nbsp;"Tako glasi sporazum."
<BR>&nbsp;&nbsp;&nbsp;&nbsp;&nbsp;"Kako ste naučili da govorite ruski? U školi?"
<BR>&nbsp;&nbsp;&nbsp;&nbsp;&nbsp;"U biblioteci treće komore", reče Lenijer. "Bilo mi je potrebno nešto više od tri sata za to."
<BR>&nbsp;&nbsp;&nbsp;&nbsp;&nbsp;"Govorite kao Moskovljanin. Kao neko ko je možda proboravio nekoliko decenija u inostranstvu, ali i dalje... kao rođeni Moskovljanin. Da li bih ja mogao da naučim engleski tako brzo?"
<BR>&nbsp;&nbsp;&nbsp;&nbsp;&nbsp;"Verovatno."
<BR>&nbsp;&nbsp;&nbsp;&nbsp;&nbsp;Lenijer podeli preostali brendi, i oni nazdraviše jedan drugom.
<BR>&nbsp;&nbsp;&nbsp;&nbsp;&nbsp;"Čudan ste vi čovek, Geri Lenijer", reče Mirski ozbiljnim glasom.
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Da. Okrenuti ste sebi. Vidite druge, ali ne dozvoljavate da drugi vide vas."
<BR>&nbsp;&nbsp;&nbsp;&nbsp;&nbsp;Lenijer je nepomično stajao i ćutao.
<BR>&nbsp;&nbsp;&nbsp;&nbsp;&nbsp;"Eto, vidite", osmehnu se Mirski. "Takvi ste vi."
<BR>&nbsp;&nbsp;&nbsp;&nbsp;&nbsp;Oči ovog Rusa odjednom se oštro usredsrediše na njega. "Zbog čega od samog početka niste omogućili da svet dozna o ovom?"
<BR>&nbsp;&nbsp;&nbsp;&nbsp;&nbsp;"Tek kada provedete malo više vremena ovde kao i u trećoj komori zapitajte se šta biste vi uradili na mom mestu."
<BR>&nbsp;&nbsp;&nbsp;&nbsp;&nbsp;Sada je na Mirskog došao red da zastane. "Između naših ljudi vlada velika netrpeljivost", reče on spuštajući knjigu s tupim udarom na sto. "Neće biti lako primiriti ih. U međuvremenu, mogu da kažem da ne razumem ovo mesto. Ne razumem naš položaj ovde, baš kao ni vaš. Moje neznanje je opasno, gospodine Lenijer, stoga ću dolaziti ovamo ili u onu drugu biblioteku, kad god mi to obaveze dopuste, i obrazovati se. Takođe ću naučiti engleski koristeći vaš metod, ukoliko je to moguće. Ali da bih sprečio gužvu, mislim da neću svim našim ljudima dozvoliti da dolaze ovamo. Zar ne bi bilo mudro da i vi porazmislite o sličnim ograničenjima?"
<BR>&nbsp;&nbsp;&nbsp;&nbsp;&nbsp;Lenijer zavrte glavom pitajući se da li je Mirski uopšte svestan sopstvenih protivurečnosti. "Ovde smo da bismo razbili obrazac prošlosti, a ne da bismo ga nastavili. Što se mene tiče, ovo je otvoreno za sve."
<BR>&nbsp;&nbsp;&nbsp;&nbsp;&nbsp;Mirski ga je netremice posmatrao, tako dugo da je to već postalo neugodno, da bi konačno ustao. "Možda je", reče on, "vama mnogo lakše da to kažete nego meni. Moji ljudi nisu navikli da budu dobro informisani. Neki među mojim oficirima smatraće da je cela zamisao zastrašujuća. Neki neće poverovati u ma šta od ovog... Pomisliće da je posredi trik Amerikanaca. To će im poslužiti kao uteha."
<BR>&nbsp;&nbsp;&nbsp;&nbsp;&nbsp;"Ali vi znate da nije."
<BR>&nbsp;&nbsp;&nbsp;&nbsp;&nbsp;Mirski ispruži ruku i dotače knjigu. "Ako je istina opasna", reče on, "onda možda nije dovoljno istinita."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na jednoj traci travnjaka u drugoj komori, gde se ranije spustio bataljon Mirskog, sada su ležala tela poginulih. 106 američkih, britanskih i nemačkih vojnika izgubilo je život u bici i u ovom času su počivali u aluminijumskim vrećama duž dugačke rake iskopane jednim rovokopačem antropološkog tima. Tri stotine šezdeset dva Sovjeta ležala su u još četiri takve rake. Još devedeset osam Sovjeta i tuce vojnika Zapadnog bloka nestalo je i proglašeno mrtvima - bilo da su stradali u bici bilo da su odleteli iz otvora bušotine i pretvorili se u sleđene, osušene mumije u orbiti oko Kamena. Jedan specijalan marker istaknut je kao spomen na mrtve iz LOT-a 45 i posade izgubljenih transportera.
<BR>&nbsp;&nbsp;&nbsp;&nbsp;&nbsp;Dve hiljade tri stotine ljudi okupilo se oko raka-rovova. Mirski i Gerhard održali su posmrtna slova na ruskom, odnosno engleskom. Njihovi govori su bili kratki i jezgroviti. Oni nisu sahranjivali samo svoje drugove. Iako još nije bilo nikakvih dokaza o mrtvima na Zemlji sahranjivali su i članove porodica, prijatelje; kulture, istorije, snove - sve ono što je ostalo negde daleko.
<BR>&nbsp;&nbsp;&nbsp;&nbsp;&nbsp;Sahranjivali su prošlost, ili onoliko od nje koliko su mogli da otuđe. Sovjeti su stajali zajedno u stroju. Unutar sovjetske grupe, članovi njihovog naučnog tima ostali su izolovani, izdvojeni.
<BR>&nbsp;&nbsp;&nbsp;&nbsp;&nbsp;Mirski je bacio prvu šaku prašine u sovjetske grobove. Gerhard je bacio jednu pregršt u grobove vojnika NATO-a. A onda, sasvim neplanirano i bez najave, Gerhard je dohvatio lopatu zemlje sa gomile koja je trebalo da prekrije njegove ljude i odneo je do prve sovjetske rake. Mirski je učinio isto bez oklevanja.
<BR>&nbsp;&nbsp;&nbsp;&nbsp;&nbsp;Belozerski je posmatrao scenu sa sleđenim izrazom neodobravanja na licu. Vielgorski je ćutao, držeći se dostojanstveno. Jazukov kao da je bio potpuno odsutan duhom, samo su mu oči bile vlažne.
<BR>&nbsp;&nbsp;&nbsp;&nbsp;&nbsp;Hofmanova i Ferlijeva istupiše napred i položiše venac u čelo svakog groba.
<BR>&nbsp;&nbsp;&nbsp;&nbsp;&nbsp;Čim se masa udaljila, arheološki tim je smesta, počeo da zatrpava rake. Sovjeti se razdvojiše da bi se vratili na svoje položaje u petoj i četvrtoj komori. Ferlijeva, Karolsonova i Hofmanova pridružiše se Lenijeru i Hajnemanu kod nultog mosta. Posmatraii su ljude koji su prelazili most idući ka železničkoj stanici. Karolsonova priđe Lenijeru i dotače mu ruku.
<BR>&nbsp;&nbsp;&nbsp;&nbsp;&nbsp;"Geri, treba da porazgovaramo o nečemu."
<BR>&nbsp;&nbsp;&nbsp;&nbsp;&nbsp;"Da čujem", reče on.
<BR>&nbsp;&nbsp;&nbsp;&nbsp;&nbsp;"Ne ovde. U kompleksu", reče Karolsonova bacajući pogled na Hofmanovu. Ukrcali su se u kamione i odvezli preko prve komore. Karolsonova, Ferlijeva, Hajneman i Hofmanova pođoše sa Lenijerom do napuštene upravne zgrade gde se okupiše oko stola En Blejkli, na prvom spratu.
<BR>&nbsp;&nbsp;&nbsp;&nbsp;&nbsp;"Sve mi se čini da slede neke loše vesti", reče on.
<BR>&nbsp;&nbsp;&nbsp;&nbsp;&nbsp;Odjednom mu se oči raširiše u šoku trenutne spoznaje "Oh, bože moj", reče on. "Gde je..."
<BR>&nbsp;&nbsp;&nbsp;&nbsp;&nbsp;Karolsonova ga prekide. "Sve do sada bio si suviše zauzet. Ne znamo tačno šta se desilo, ali od Patricije nema ni traga ni glasa. Imamo dva izveštaja, ali jedan potiče od Rusa i možda nije pouzdan. Rimskaja ga je čuo kada je razgovarao sa članovima ruskog naučnog tima. Drugi je Larijev. Mislili smo da ćemo je pronaći, da se možda samo negde sakrila a..."
<BR>&nbsp;&nbsp;&nbsp;&nbsp;&nbsp;Hajneman klimnu glavom. "Ono što sam ja video po svoj prilici će samo doprineti misteriji", reče on.
<BR>&nbsp;&nbsp;&nbsp;&nbsp;&nbsp;"Patricija je napustila kompleks u četvrtoj komori prošle srede", reče Ferlijeva. "Niko nije primetio kada je otišla, ali Leonora je uverena da se ukrcala na voz za treću komoru."
<BR>&nbsp;&nbsp;&nbsp;&nbsp;&nbsp;"Rekla je da želi da ode u biblioteku. Svi smo tada bili pomalo izvan sebe, a ona je veoma teško primila tragediju", reče Karolsonova.
<BR>&nbsp;&nbsp;&nbsp;&nbsp;&nbsp;"Članovi ruskog tima vele da je jedan sovjetski vojnik opazio neku letelicu koja se spustila u blizini podzemne stanice u Čičku, na severnoj strani - stanica nulte linije", reče Ferlijeva. "U brod su ušle dve ljudske prilike i nešto što je Rus nazvao đavolom. Jedna prilika je bila muškarac, a druga žena, s tim što žena po opisu odgovara Patriciji. Brod je odleteo. Beo, u obliku strele, sa zarubljenim pramcem. Nije proizvodio nikakav zvuk."
<BR>&nbsp;&nbsp;&nbsp;&nbsp;&nbsp;Hajneman kroči napred. "Video sam jednog budžuma kako prolazi pored mene dok sam bio dole u hodniku. Strelastog oblika, sa zatupljenim vrhom. Kretao se spiralom oko cevi sa plazmom, u pravcu severa."
<BR>&nbsp;&nbsp;&nbsp;&nbsp;&nbsp;"Do sada nije bilo vremena da složimo sve deliće mozaika", reče Karolsonova. "Žao mi je zbog ovolikog zakašnjenja."
<BR>&nbsp;&nbsp;&nbsp;&nbsp;&nbsp;"Ali to nema smisla", reče Lenijer vrteći glavom.
<BR>&nbsp;&nbsp;&nbsp;&nbsp;&nbsp;"Možda su je naprosto Rusi zarobili. Možda..."
<BR>&nbsp;&nbsp;&nbsp;&nbsp;&nbsp;"Rimskaja se raspitao okolo. Misli da nisu", reče Karolsonova. "U Čičku nije bilo nikog osim, naravno, nekoliko sovjetskih padobranaca - nijednog diverzanta, nijednog od naših vojnika - ne u to vreme. Nikog osim Patricije."
<BR>&nbsp;&nbsp;&nbsp;&nbsp;&nbsp;"I onog budžuma", reče Hajneman. "Podudarnost je suviše očigledna, Geri."
<BR>&nbsp;&nbsp;&nbsp;&nbsp;&nbsp;Nastavio je da vrti glavom. "Gotovo je. Molim vas. Naprosto ne mogu više da izdržim", reče on. "Džudit, reci im. Ne mogu sada ništa da uradim. Tu su pregovori i..."
<BR>&nbsp;&nbsp;&nbsp;&nbsp;&nbsp;"Naravno", reče Hofmanova čvrsto mu rukom stiskajući rame. "Hajde da se svi malo odmorimo."
<BR>&nbsp;&nbsp;&nbsp;&nbsp;&nbsp;Lenijer je držao šaku preko lica kao da je hteo da zagladi duboke bore patnje oko usana. "Trebalo je da se staram o njoj", reče on. "Ona je važna, Džudit, ti si mi rekla da vodim računa o njoj."
<BR>&nbsp;&nbsp;&nbsp;&nbsp;&nbsp;"U redu je. Nije se desilo ništa..."
<BR>&nbsp;&nbsp;&nbsp;&nbsp;&nbsp;"Prokleto bilo ovo mesto, Džudit!" Uzdigao je pesnice i očajnički zatresao njima u vazduhu. "Mrzim ovu jebenu stenu!"
<BR>&nbsp;&nbsp;&nbsp;&nbsp;&nbsp;Karolsonova poče da plače. Ferlijeva ju je tešila.
<BR>&nbsp;&nbsp;&nbsp;&nbsp;&nbsp;"Nisi samo ti kriv", reče Karolsonova. "Poverio si je meni na čuvanje."
<BR>&nbsp;&nbsp;&nbsp;&nbsp;&nbsp;"Prekinite", reče smireno Hofmanova, odvraćajući pogled. Hajneman je zbunjeno stajao pozadi ne znajući šta bi učinio.
<BR>&nbsp;&nbsp;&nbsp;&nbsp;&nbsp;"Neću je se tek tako odreći", reče Lenijer spuštajući ruke i otvarajući i stežući šake. "Ona nije mogla da nestane. Lari, možemo li uskoro napuniti gorivom cevobob i pripremiti ga za polazak?"
<BR>&nbsp;&nbsp;&nbsp;&nbsp;&nbsp;"Kad god narediš."
<BR>&nbsp;&nbsp;&nbsp;&nbsp;&nbsp;"Džudit, mislim da si pogrešno izabrala", reče Lenijer.
<BR>&nbsp;&nbsp;&nbsp;&nbsp;&nbsp;"Ne mislim tako. Šta time hoćeš da kažeš?"
<BR>&nbsp;&nbsp;&nbsp;&nbsp;&nbsp;"Neću više da samo sagledavam stvari. Hoću da se otisnem na tu budalastu spasilačku misiju, a ne da ostanem ovde i da se preganjam sa gomilom Sovjeta. Ti me poznaješ. Znaš da ću to da uradim."
<BR>&nbsp;&nbsp;&nbsp;&nbsp;&nbsp;"U redu", reče ona. "Poći ćeš za njom. Ima i drugih razloga."
<BR>&nbsp;&nbsp;&nbsp;&nbsp;&nbsp;"Kakvih?" upita Lenijer.
<BR>&nbsp;&nbsp;&nbsp;&nbsp;&nbsp;"Zaglavili smo se ovde, zar ne?" reče Hofmanova. "Uskoro ćemo ionako morati da otkrijemo šta je dole. Lari, da li je V/STOL ispravan? A cevobob?"
<BR>&nbsp;&nbsp;&nbsp;&nbsp;&nbsp;"Samo predu", odgovori Hajneman.
<BR>&nbsp;&nbsp;&nbsp;&nbsp;&nbsp;"Onda ćemo da napravimo plan. Ali ćemo to brižljivo da učinimo. Je li tako u redu, Geri. Ne iz ovih stopa, ali ubrzo?"
<BR>&nbsp;&nbsp;&nbsp;&nbsp;&nbsp;"U redu je", reče Lenijer krotko.
<BR>&nbsp;&nbsp;&nbsp;&nbsp;&nbsp;"Mislim da je sada najvažnije da se svi odmorimo i okrepimo", reče Ferlijeva tražeći pogledom saglasnost.
<BR>&nbsp;&nbsp;&nbsp;&nbsp;&nbsp;Stajali su u mukloj tišini pomalo zapanjeni saznanjem o tome koliko je Lenijer bio blizu ivice ponora - što je u istoj meri važilo i za njih same.
<BR>&nbsp;&nbsp;&nbsp;&nbsp;&nbsp;"Ja bih, takođe, želela da pođem tamo", reče Karolsonova.
</TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
