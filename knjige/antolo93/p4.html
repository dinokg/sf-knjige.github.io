<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>R. A. Laferti: ZLATNA VRATA
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Kad pucate i ubijate čoveka, vi ste u izvesnom smislu jasno izrazili svoj stav prema njemu. Dali ste određen odgovor na određeni problem. Bilo kako bilo, postupili ste odlučno.
<BR>&nbsp;&nbsp;&nbsp;&nbsp;&nbsp;U izvesnom smislu, na njega je red da povuče sledeći potez.
<BR>&nbsp;&nbsp;&nbsp;&nbsp;&nbsp;I to vam čak može pričiniti zadovoljstvo; na ovom mestu tim pre što su mnogi poželeli da ga ubiju. A sada je to i učinjeno, pod ovom avetinjskom svetlošću, upravo u trenutku kada je melodija starog đavola dostigla vrhunac i glasovi gledalaca narasli do životinjskog urlika.
<BR>&nbsp;&nbsp;&nbsp;&nbsp;&nbsp;A potom vas preplavljuje talas zadovoljstva, koje se sastoji od drskosti i začikivanja; i veličanstveno blaženstvo rađa se iz onog urlajućeg uzbuđenja. Nije to mir, već zadovoljstvo zbog obavljenog posla. Senke se prikradaju iz uglova poput vukova, a jedna sija kao fenjer.
<BR>&nbsp;&nbsp;&nbsp;&nbsp;&nbsp;Ali Barnabi nije pucao u njega sve do četvrtka uveče. A sada je tek ponedeljak, i ono stanje blaženstva još nije dostignuto.
<BR>
<BR>&nbsp;&nbsp;&nbsp;&nbsp;&nbsp;Barnabiju je bilo jasno kao dan da je Bleki zao. Nisu to svi znali. Negativac u melodrami takav je samo dok je svetlost ugašena u sali. Van pozornice, trebalo bi da ima zlatno srce. Bez obzira na to da li je u pitanju rvačko takmičenje, popodnevna TV serija, večernja drama ili film, ili ova mala pozornica u kafani Zlatna vrata, kada odigra svoju ulogu negativca, glumac treba da bude ljubazan i kavaljer, pažljiv i velikodušan, jedan upravo kraljevski momak.
<BR>&nbsp;&nbsp;&nbsp;&nbsp;&nbsp;Takav je mit o njemu. U ovom slučaju nije baš bilo tako.
<BR>&nbsp;&nbsp;&nbsp;&nbsp;&nbsp;"Oduvak sam podozrevao", reče Barnabi, "da u svakom negativcu ima zaista nečeg lošeg. Dokazao bih to, samo kad bih imao dokaza. Zašto pijem ovu jabukovaču?"
<BR>&nbsp;&nbsp;&nbsp;&nbsp;&nbsp;"Uvek ti dajem jabukovaču kada popiješ previše piva."
<BR>&nbsp;&nbsp;&nbsp;&nbsp;&nbsp;"To je prljava podvala, a ti si prljavi irski podvalant. Reci Dženi da mi odsvira 'Požar među čičkovima'."
<BR>&nbsp;&nbsp;&nbsp;&nbsp;&nbsp;"Ali takva pesma ne postoji, ljubavi."
<BR>&nbsp;&nbsp;&nbsp;&nbsp;&nbsp;"Znam da ne postoji, Margaret, ali jednom sam je zamolio da odsvira pesmu koja ne postoji i odsvirala je."
<BR>&nbsp;&nbsp;&nbsp;&nbsp;&nbsp;Barnabi je bio smušen mladić. Bio je pomalo pijanica, kao i mnogi veliki i plemeniti ljudi na svetu. Čak i s tim svojim slomljenim nosom bolje je izgledao nego većina drugih. Došao je u Zlatna vrata jer je bio zaljubljen u tri lepotice iz tog lokala.
<BR>
<BR>&nbsp;&nbsp;&nbsp;&nbsp;&nbsp;Kafana Zlatna vrata ne nalazi se na Pacifiku. Nalazi se na obali jednog drugog okeana, koji je daleko od Pacifika nekoliko hiljada milja. Ali kada bi se znalo ime tog okeana, ljudi bi navalili i prokrstarili njegovom obalom uzduž i popreko sve dok ne nađu to divno mesto. I dolazili bi svake noći, zauzimali mesta, i ostajali sve do fajronta.
<BR>&nbsp;&nbsp;&nbsp;&nbsp;&nbsp;A ionako je sve već pretrpano. Čovek se u najboljem slučaju može nadati da će moći da se osloni jednom rukom na šank. Mesta za stolovima se brzo popune, i nijedan par se ne može nadati da će duže vreme ostati sam. Neumorne i oskudno odevene konobarice smeštaju za isti sto po dva para. Pa onda još dva, onako kako se gužva u kafani povećava. Ubrzo potom, na stolicama ostaju samo devojke i žene, a muškarci im stoje iza stolica. I još kasnije, dok traje piće i pesma, neki muškarci posedaju svojim damama u krilo. Eto, takve se stvari rade u Zlatnim vratima.
<BR>&nbsp;&nbsp;&nbsp;&nbsp;&nbsp;Klensi O'Klun, šanker i pevač, prvi je uveo taj običaj. Pevao je devojkama balade i ljubavne pesme. Šetajući po kafani i pevajući, izabrao bi najružniju, najsramežljiviju i najusedeličkiju osobu među prisutnim damama. Seo bi joj u krilo i pevao samo njoj; i čim bi je prva zbunjenost i nelagodnost prošla, i ona bi se pridružila opštem veselju i zapevala s ostalima.
<BR>&nbsp;&nbsp;&nbsp;&nbsp;&nbsp;To zajedničko pevanje je i privlačilo mnoge posetioce u Zlatna vrata. Jer ljudi vole da pevaju kad ne moraju da pevaju sami. Džini je čuda pravila za klavirom, i uz njenu pratnju pevale bi se sve stare balade: "Taverna u jednom gradu", "Ko li je sada ljubi", "Kada si imala šesnaest godina", "Lud provod u starome gradu".
<BR>&nbsp;&nbsp;&nbsp;&nbsp;&nbsp;Vrata su bila kafana za porodične ljude, dole na starome molu, i jedino mesto na obali gde se točilo piće a deca bila puštana unutra. Za njih se točila jabukovača u ogromnim kriglama od šarene keramike. Motiv je bio - vesele devedesete. Šankeri su nosili brkove i tvrde, niske, zaobljene polucilindre. Ono malo konobarica bilo je sve do jedne zavodljivo, odeveno u kostime iz starinskih plesnih dvorana, pune nojevog perja i ljupke. Čak su i mušterije volele da se oblače u stilu, i dolazile su u starinskim ogrtačima i kariranim prslucima iz pradedovskih kovčega.
<BR>&nbsp;&nbsp;&nbsp;&nbsp;&nbsp;"Znam da se njegova zloća uglavnom sastoji od krema za lice i čađi", reče Barnabi koji je i dalje razmišljao o Blekiju, negativcu. Otkud znamo da li se, možda, i zloća samoga đavola ne sastoji od toga?"
<BR>&nbsp;&nbsp;&nbsp;&nbsp;&nbsp;Pod je bio posut piljevinom a osvetljenje su davale gasne lampe. Pljuvaonice su bile starinske, bronzane, i isticale su se sjajem i veličinom.
<BR>&nbsp;&nbsp;&nbsp;&nbsp;&nbsp;"Ima li Bleki neko ime, Margaret, kao mi, obični ljudi?"
<BR>&nbsp;&nbsp;&nbsp;&nbsp;&nbsp;"Naravno da ima, ljubavi. Zove se V.K. Volingsfort."
<BR>&nbsp;&nbsp;&nbsp;&nbsp;&nbsp;E, ovo je zaista bilo zanimljivo. Još Faust je pokušavao da otkrije kako se đavo zove, jer kad mu znaš ime imaš vlast nad njim. A saznati ga tako lako, kao uzgred, bila je nečuvena sreća. A ako je imao ime, onda je možda, takođe, imao i boravište, kao da je zaista ljudsko biće.
<BR>&nbsp;&nbsp;&nbsp;&nbsp;&nbsp;Fenjerdžija pogasi lampe u sali sa šankom i zapali sablasne gasne baklje na oba kraja pozornice. Jer, svake večeri se ovde igrala melodrama. Ova je bila bučna i razmetljiva, s pištoljima, čizmama i bičevima, i Bleki je imao glas kao bik. Klensi O'Klun igrao je glavnog junaka. Dženi, u suknji s turnirom i s velikim grudima, bila je usplahirena junakinja. A Bleki je bio negativac, ta prljava, stara zmija od čoveka.
<BR>&nbsp;&nbsp;&nbsp;&nbsp;&nbsp;Publika je uglas urlala "Ne! Ne! Ne!" u odgovor na njegove čudovišne zahteve, siktala i mjaukala. Džini je za klavirom svirala prekrasnu pratnju, dok je njena sestra, Dženi, izvijala glasom punim uvređene nevinosti i straha.
<BR>&nbsp;&nbsp;&nbsp;&nbsp;&nbsp;Tog ponedeljka uveče Barnabi je prvi put video negativca. I obuzela ga je jedna stara strast; jer ispod komedije i burleske osetio je pravu borbu i užas. Kosa boje peska naježila mu se na vratu, i prepoznao je ko je, u stvari, taj negativac.
<BR>&nbsp;&nbsp;&nbsp;&nbsp;&nbsp;Barnabi je delio sto s nekim sredovečnim parom i pio pivo iz nepojmljivo ogromnog krčaga.
<BR>&nbsp;&nbsp;&nbsp;&nbsp;&nbsp;"Rado zalazimo u ovu kafanu", rekla mu je En Kepel. "Toliko uživamo pri samom pogledu na druge ljude kako se provode. Ovo je jedino mesto gde me ovaj matori medved izvodi. Obožavam da pevam, ali se ne bih usudila da pevam nigde drugde sem ovde. On me uvek zadirkuje pričom o povampirenoj staroj mački čiji se duh vraća, i zašto ga toliko mučim svojom pesmom."
<BR>&nbsp;&nbsp;&nbsp;&nbsp;&nbsp;"Jedina mesta gde ja pevam", reče Aurelije Kepel, "jesu ovo ovde i u kadi. U kadi moram stalno da pljuskam vodom iz sve snage, jer inače ova stara namćorka počne da lupa na vrata i dovikuje mi da će doktor odmah doći i da se ne plašim. Nije baš da nemam divan glas. I nije da nemam divnu ženu. Ali mojoj divnoj ženi se ne dopada moj divni glas."
<BR>&nbsp;&nbsp;&nbsp;&nbsp;&nbsp;Da bi zamrzeli negativca kako treba, treba da zavolite heroinu. Barnabi je strasno voleo ali veoma slabo poznavao heroinu, Dženi. Nešto bolje poznavao je i više voleo njenu sestru, Džini, lepu klaviristkinju. Ali je sasvim dobro poznavao Margaretu, majku tih devojaka.
<BR>&nbsp;&nbsp;&nbsp;&nbsp;&nbsp;Margareta je bila lepša od svojih kćeri. Među onim prelepim konobaricama bila je najviša i najomiljenija. I bila je vlasnica Zlatnih vrata.
<BR>&nbsp;&nbsp;&nbsp;&nbsp;&nbsp;Devojke su mu to prebacivale. "Ne voliš nas, ti voliš mamu. Kako joj samo polazi za rukom?"
<BR>&nbsp;&nbsp;&nbsp;&nbsp;&nbsp;"Reći ću vam. Ona je mlađa od svojih kćeri. Vas dve ste matore usedelice. Mlade i lepe, ali ipak matore usedelice. Niste ni prineti svojoj majci."
<BR>&nbsp;&nbsp;&nbsp;&nbsp;&nbsp;"Oh, znamo mi to."
<BR>&nbsp;&nbsp;&nbsp;&nbsp;&nbsp;Ali nisu one bile takve. Bile su dve najuzbudljivije i najzamamnije cure koje bi čovek ikada mogao da sretne. Dženi, ta krhka heroina, mogla bi momka da prebaci kao vreću preko ramena i da se s njim vrti u krug. A što se tiče Džini - za nju se nikada ne zna šta sve može da uradi.
<BR>
<BR>&nbsp;&nbsp;&nbsp;&nbsp;&nbsp;Melodrama se završila i mala pozornica utonula je u mrak. U tom času Barnabiju je postalo jasno da mora ubiti negativca.
<BR>&nbsp;&nbsp;&nbsp;&nbsp;&nbsp;Klensi O'Klun, i dalje u kostimu, izabra prosedu i lepuškastu damu, koja se tiho zabavljala sama za sebe. Sede joj u krilo i otpeva uspavanku za laku noć. Džini potom pusti najveći volumen zvuka iz svog klavira i svi zajedno zapevaše "Nećemo kući do zore".
<BR>&nbsp;&nbsp;&nbsp;&nbsp;&nbsp;Ali svi zajedno su otišli kući u ponoć, kada su se zatvarala Zlatna vrata.
<BR>&nbsp;&nbsp;&nbsp;&nbsp;&nbsp;Kada je Barnabi došao kući uzeo je u ruke mali revolver sa šest metaka i milovao ga kao da je dragi kamen.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Sada je bio utorak, drugi dan rešenosti. Barnabi je sedeo u društvu s četiri studentkinje druge godine. Svi dobro znaju, iako svi ne priznaju, da su studentkinje druge godine, najbezazlenije, najduhovitije i najpokvarenije na svetu. One su čudo prirode i izazov za svakoga. Srca su im sazrela a um u plamenu, i pred njim su otvorena vrata čitavog svemira. Upravo sada, pri kraju svog drugog proleća, potpuno su prožete vedrinom i ljupkošću.
<BR>&nbsp;&nbsp;&nbsp;&nbsp;&nbsp;"Jedna anketa je pokazala da osamdeset odsto ljudi veruje u raj, ali samo dvadeset odsto u pakao", reče Veronika. "To je kao da veruješ da postoji gore, ali ne i dole, da postoji ploča koja ima samo jednu stranu, motka s vrhom ali ne i s donjim krajem, Vodim ljubav s Alisom Blaj, po danu, ali nikad po noći."
<BR>&nbsp;&nbsp;&nbsp;&nbsp;&nbsp;Ovo nije bio citat da potkrepi argument već stih iz balade koju je svet u kafani upravo pevao, i Veronika ga je otpevala zajedno s njima. Ali ipak je to bio deo diskusije, jer je gospođica Blaj, koja je izgledala kao anđeo, iznikla iz korenja koje je vodilo pravo u pakao.
<BR>&nbsp;&nbsp;&nbsp;&nbsp;&nbsp;Čudno da su razgovarali baš o takvim stvarima. A samo Barnabi je znao pravi uzrok: Bleki je tako očigledno bio đavo da su se setili njegove postojbine.
<BR>&nbsp;&nbsp;&nbsp;&nbsp;&nbsp;"Svet bi bio divno mesto kad ne bi bilo zla u njemu", reče Simona. "Ali samo zli ljudi ne veruju da zlo postoji, i samo paklene duše ne veruju u pakao. Sedmorica su otišla na groblje."
<BR>&nbsp;&nbsp;&nbsp;&nbsp;&nbsp;"A vratilo ih se samo šest", dovrši pesmu Hejzel. Zatim nastavi: "Zlo je kao nalet ledenog vetra, leži sklupčano u ćošku poput psa. Soba puna ljudi za tren oka se može pretvoriti u zlo. Svet škripi i podrhtava. Ono može da bane kao grom iz vedra neba i da stane među nas."
<BR>&nbsp;&nbsp;&nbsp;&nbsp;&nbsp;I banulo je kao grom iz vedra neba i stalo među njih, ali valjda ga je samo Barnabi prepoznao i zato zadrhtao. Ipak, i ostale je obuzela jeza, kao da ih je iznenada zapahnuo neki hladni dašak. Jer Negativac se pojavio kostimiran u svoju negativnu ulogu, i melodrama je počela.
<BR>&nbsp;&nbsp;&nbsp;&nbsp;&nbsp;Kratka riđa kosa opet se naježi Barnabiju na potiljku, i neobična strast opet ga obuze. Teško je disao, kao i ostali u toj prostoriji. Užas i strah provirivali su ispod komedije, i uzbuđenje je poput svetlosti munje titralo po burlesknoj pozornici.
<BR>&nbsp;&nbsp;&nbsp;&nbsp;&nbsp;I kada je gomila zaurlala "Ne! Ne! Ne!" u nameštenom besu, nije baš sve bilo namešteno. A bilo ih je koji su graknuli "Da! Da!" zlurado se suprotstavljajući opštem raspoloženju; jedna od njih bila je Hejzel, užagrenih očiju i zadihana, kao da oseća kako se u njoj podiže zlo, poput psa u uglu sobe.
<BR>&nbsp;&nbsp;&nbsp;&nbsp;&nbsp;I nastavilo je da se batrga, sve do vrhunca napetosti. Zar Džini nije osetila da je njena pratnja na klaviru bila đavolova muzika? Jer mračni negativac ih je iskušavao na više načina. Samo jedna njegova reč i hromi brat njegove junakinje spašće se zatvora; ali uskratio je tu reč. Njegovo svedočenje bilo bi odlučujuće da rudnik oca glavne junakinje ne pređe u posed profiterske rudarske firme, a on je odbio da svedoči. Čak je onima, u publici, koji su bili pronicljiviji od ostalih bilo jasno da je on sam ta profiterska rudarska firma. Samo jedna njegova reč, i odvratno, lažljivo ogovaranje majke glavne junakinje ne bi se širilo i širilo; ali, možda ga je on sa m širio. Ne bi bilo ni hleba u ormanu, ni uglja u košari, ni mleka za decu. I svemu tome suprotstavljala se samo slabašna vrlina usplahirene heroine.
<BR>&nbsp;&nbsp;&nbsp;&nbsp;&nbsp;"Trebalo bi da mu se poda", reče devojka za susednim stolom. "On je ionako želi samo za jedan vikend. Ja bi mu se podala. Da! Da!" povika devojka za susednim stolom.
<BR>&nbsp;&nbsp;&nbsp;&nbsp;&nbsp;I to je konačno ubedilo Barnabija da stari, mračni negativac mora umreti.
<BR>&nbsp;&nbsp;&nbsp;&nbsp;&nbsp;Melodrama se završila i fenjerdžija je opet upalio svetiljke. Pena od piva koje su svi prineli usnama podiže se unaokolo kao stostruki vodoskok; svako je popio još desetak krigli i otpevao balade sa Džini. Klensi O'Klun stavi svoju šerifsku zvezdu koja je imala četrdeset pet centimetara u prečniku, i u kafani Zlatna vrata zavladaše red i zakon, iako veoma bučni.
<BR>&nbsp;&nbsp;&nbsp;&nbsp;&nbsp;A kada ponoćna plima stade da udara ispod mola, Klensi priđe i sede na svilom prekrivena kolena male hurije, po imenu Mejbelin, i zapeva joj "Laku noć, ljubavi mala".
<BR>&nbsp;&nbsp;&nbsp;&nbsp;&nbsp;A potom svi zapevaše "Nećemo kući do zore", i svi odoše kući. Osim onih koji su nastavili kod Gusara, u Alamu, Gradskoj kafani i po sličnim mestima.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;U sredu ujutru Barnabi je imao zakazan zajednički doručak sa Dženi. Možda čitaocu još nismo jasno rekli da je Dženi bila zaista lepa. Koliko lepa, to se već ne može znati. Recimo da nije bila baš onoliko lepa kao njena sestra Džini. I sigurno ne toliko koliko njena majka, Margareta. No, svejedno, pred njom je čoveku zastajao dah, bila je fantastična, i sasvim van ovoga sveta.
<BR>&nbsp;&nbsp;&nbsp;&nbsp;&nbsp;Ali postavljala je najčudnija pitanja.
<BR>&nbsp;&nbsp;&nbsp;&nbsp;&nbsp;"Zašto nisi na poslu? Ne radiš danas. Nisi radio juče. Mislim da nisi radio ni u ponedeljak."
<BR>&nbsp;&nbsp;&nbsp;&nbsp;&nbsp;"Slušaj", kaza Barnabi, "verovala ili ne, ali pre toga sam radio četiri nedelje bez prestanka. Valjda i ja imam pravo na odmor. Kako uopšte da radim ove nedelje kada sam se upoznao s vama, tako divnim svetom, i hoću da razmišljam o tebi? Kad se ne bi uobrazila, rekao bih ti koliko si zaista divna."
<BR>&nbsp;&nbsp;&nbsp;&nbsp;&nbsp;"Ne. Neću se uobraziti. Molim te, reci mi. Naravno, ja znam, ali ipak volim kada mi to drugi kažu."
<BR>&nbsp;&nbsp;&nbsp;&nbsp;&nbsp;"Ti si kao san. Sve vreme si ona mala heroina iz komada. Svi ste divni izuzev onog negativca. Zadavio bih ga golim rukama."
<BR>&nbsp;&nbsp;&nbsp;&nbsp;&nbsp;"Zašto? Pa on je najdivniji od svih nas. Stvarno te od njega podilazi jeza? Znam u čemu je stvar. Ti si ljubomoran zato što si, u stvari, zaljubljen u mamu. Čini mi se da su svi negativci zaista čarobni."
<BR>&nbsp;&nbsp;&nbsp;&nbsp;&nbsp;"Kad vidim đavola, odmah ga prepoznam. Jedne večeri doneću revolver i ubiću ga."
<BR>&nbsp;&nbsp;&nbsp;&nbsp;&nbsp;"On kaže da ljudi to ponekad rade. Ne ubiju ga, ali pucaju u njega. I onda zna da je zaista dobro glumio. Bilo bi užasno kad bi mu se nešto desilo."
<BR>&nbsp;&nbsp;&nbsp;&nbsp;&nbsp;"Bilo bi veličanstveno."
<BR>&nbsp;&nbsp;&nbsp;&nbsp;&nbsp;"Nemoj tako da govoriš. Moram da idem. Drago mi je što si mi zakazao sastanak ali ljuta sam što si prvo pozvao Džini. Ako sam ja kao san, zašto si onda prvo nju pozvao? Sad moram da idem, jer uvek imam mnogo posla. Sačekaj dok konobarica prođe, i onda me poljubi. I dođi večeras, da vidiš kako sam lepa."
<BR>
<BR>&nbsp;&nbsp;&nbsp;&nbsp;&nbsp;Bila je sreda uveče, treće veče u ovom epu. Barnabi je sedeo s tri mornara. Nisu to bili neki nepoznati momci. Velikog Džona na primer, znao je ceo grad. Ne samo što su mu vilice bile četvrtaste a obrazi upali, već mu je celo lice bilo kao brodski fenjer iz osamnaestog veka, okovan bakrom i s mesinganim dnom, a nos na njemu sjajan i crven poput one tačke što se noću vidi na kuli svetionika. Odeća mu je prevazilazila moć opisivanja, a šešir na glavi bio mu je stariji od ma kojeg živog čoveka na svetu.
<BR>&nbsp;&nbsp;&nbsp;&nbsp;&nbsp;A mnogi su poznavali i onu drugu dvojicu, Benija i Bigbija i Lajmija Linda. No, ako su ih poznavali, ne znači da su ih voleli. Beni je imao njušku kao lisica i stalno se osvrtao. Lajmi je bio nagizdani ulični mangup. Govorili su glasno i skaredno. Da nisu bili Barnabijevi prijatelji, ni njemu se ne bi dopadali.
<BR>&nbsp;&nbsp;&nbsp;&nbsp;&nbsp;Već se osećalo kako među prvim kafanskim gostima narasta odbojnost prema mornarima; i to samo zato što su navaljivali da se te večeri pevaju samo mornarske pesme. Nema ničega lošeg u "Kad ono pođoh ulicom rajskom - i tada, haj, haj, oduvalo mi druga", ali ima sedamnaest strofa s horskim refrenom, i kada se sve to peva sedamnaest puta, to čini dve stotine osamdeset devet ili dve stotine devedeset devet. U svakom slučaju - previše.
<BR>&nbsp;&nbsp;&nbsp;&nbsp;&nbsp;A kada se krišom ubacila jedna druga balada:
<BR>
<BR>&nbsp;&nbsp;&nbsp;&nbsp;&nbsp;Molim te, Džek, samo da izvršiš svoju dužnost;
<BR>&nbsp;&nbsp;&nbsp;&nbsp;&nbsp;i sam znaš da si obećao da ćemo se venčati mi,
<BR>
<BR>&nbsp;&nbsp;&nbsp;&nbsp;&nbsp;ostali su da sede u grobnom ćutanju i nisu hteli da pevaju.
<BR>
<BR>&nbsp;&nbsp;&nbsp;&nbsp;&nbsp;"Pa i nisu neki pravi mornari", Bleki, negativac, reče Klensiju O'Klunu. "Jedan od njih radi na deregliji što odnosi đubre, drugi na barži za zabijanje stubova u dno gde se grade mola, a treći na feribotu."
<BR>&nbsp;&nbsp;&nbsp;&nbsp;&nbsp;Ali Barnabi je bio veran svojim prijateljima i uzeo je u obzir samo pakosni izvor ove primedbe. Zato je i on urlao, tražeći mornarske pesme.
<BR>&nbsp;&nbsp;&nbsp;&nbsp;&nbsp;Ljudi nagrnuše kao snežna mećava i ispuniše prostoriju.
<BR>&nbsp;&nbsp;&nbsp;&nbsp;&nbsp;"Bio sam u svakoj paklenoj rupi na svetu", reče Veliki Džon, "Zanzibar, Đavolje ostrvo, Port Rojal (pre zemljotresa), Oklahoma Siti, Gusarska obala, Njuport Njuz, Mobile, Alabama; ali nikada nisam video čoveka s više zloće na licu. Ko je on?"
<BR>&nbsp;&nbsp;&nbsp;&nbsp;&nbsp;Barnabiju je bilo milo. Našao je prijatelja. Nekoga ko će takođe mrzeti Blekija. "To je Bleki, Negativac."
<BR>&nbsp;&nbsp;&nbsp;&nbsp;&nbsp;"A, Le Noire, trebalo je da se setim. Slušao sam o njemu jednom u Marselju."
<BR>&nbsp;&nbsp;&nbsp;&nbsp;&nbsp;Ali to ipak nije moglo biti, jer ni jedan od njih dvojice nije nikada tamo bio.
<BR>&nbsp;&nbsp;&nbsp;&nbsp;&nbsp;Činjenica je da se čovek mogao lako uplašiti od Blekija. Imao je ruke kao piton. A ako ne možete zamisliti pitona s rukama ne možete ni Blekija. Barnabi je bio okretan momak. Iako se tukao mnogo manje nego pre, i dalje je više tuča dobijao nego gubio. Svojim sivim očima odmerio je Blekija i znao je da ga se plaši.
<BR>&nbsp;&nbsp;&nbsp;&nbsp;&nbsp;"Pitam se kako će izgledati kad bude mrtav", reče Barnabi. "Kada duša napušta telo, govori se o krilima golubice. Njegova će imati perje lešinara."
<BR>&nbsp;&nbsp;&nbsp;&nbsp;&nbsp;Mala hurija po imenu Mejbelin priđe im i zatraži da je upoznaju s Barnabijem i on je bio opčinjen njome. Niko ne zna kako, tek, ona mu je uskoro sedela na kolenu i pili su pivo iz iste krigle.
<BR>&nbsp;&nbsp;&nbsp;&nbsp;&nbsp;Što ne znači da nije istovremeno bio zaljubljen i u Džini, koja mu se i smešila i mrgodila se na njega svirajući na klaviru.
<BR>&nbsp;&nbsp;&nbsp;&nbsp;&nbsp;Što ne znači da nije istovremeno bio zaljubljen i u Dženi, koja mu je namignula prolazeći pored njega. I to na pokvaren način.
<BR>&nbsp;&nbsp;&nbsp;&nbsp;&nbsp;Što ne znači da nije istovremeno bio zaljubljen i u Margaretu, koja mu je sada preko sobe pretila prstom. Ali jedna hurija nije isto što i druge devojke, a kada ste opčinjeni, šta možete?
<BR>&nbsp;&nbsp;&nbsp;&nbsp;&nbsp;Svi su pevali:
<BR>
<BR>&nbsp;&nbsp;&nbsp;&nbsp;&nbsp;U kolibi jednoj u Saseksu,
<BR>&nbsp;&nbsp;&nbsp;&nbsp;&nbsp;živi njen otac i majka s njime
<BR>&nbsp;&nbsp;&nbsp;&nbsp;&nbsp;i piju vino koje im šalje,
<BR>&nbsp;&nbsp;&nbsp;&nbsp;&nbsp;al' nikada joj ne izgovore ime.
<BR>
<BR>&nbsp;&nbsp;&nbsp;&nbsp;&nbsp;I još su pevali:
<BR>
<BR>&nbsp;&nbsp;&nbsp;&nbsp;&nbsp;Streljaj me kao irskog vojnika,
<BR>&nbsp;&nbsp;&nbsp;&nbsp;&nbsp;nemoj me vešati kao psa.
<BR>
<BR>&nbsp;&nbsp;&nbsp;&nbsp;&nbsp;Svi su zajedno pevali uz muziku koju je Džini svirala, a jedino osvetljenje u kafani bile su one starinske gasne lampe. Kada su one izišle iz upotrebe, svet je bio osiromašen. Ove nove sijalice nemaju nikakav miris, ne trepere i ne odaju pravi sjaj. Ne možete da posegnete za nekom i zapalite njome cigaru ili da velikim dramskim gestom spalite na njima pismo. Prosto kao da nisu žive.
<BR>&nbsp;&nbsp;&nbsp;&nbsp;&nbsp;Posle izvesnog vremena, Džini poče da svira đavolovu muziku, i Zlo se razmota poput zmije i upuza u sobu. Svetlosti se pogasiše, i zapališe se baklje u paklu, i melodrama otpoče na malenoj pozornici. Zemlja zadrhta na svojoj osi i negativac postade gospodar sveta. I ona čudna strast još jedanput obuze Barnabija. Kroz gomilu prođe nekakav životinjski talas dok su plemeniti junak, usplahirena heroina i mračni negativac izvodili na pozornici najstariji ep na svetu.
<BR>&nbsp;&nbsp;&nbsp;&nbsp;&nbsp;"Ne! Ne! Ne!" Ali noćas vrlina neće pobediti. Što su mu više zviždali, to je moćniji postajao negativac. Jer i on je imao svoje pristalice i one se sada digoše kao zemlja kada se ustalasa. Zavijanje je nadjačavalo glas vrline u krešendu đavolove muzike koju je Džini svirala na klaviru.
<BR>&nbsp;&nbsp;&nbsp;&nbsp;&nbsp;"Okej", reče Dženi, heroina, "hajdemo i neka se to već jednom svrši." I tako Dženi ode sa zlim negativcem, i svi stadoše da se smeju dok su se svetla opet palila lojanim fitiljima.
<BR>&nbsp;&nbsp;&nbsp;&nbsp;&nbsp;Svi popiše po desetak piva i otpevaše:
<BR>
<BR>&nbsp;&nbsp;&nbsp;&nbsp;&nbsp;Poručite majci mojoj,
<BR>&nbsp;&nbsp;&nbsp;&nbsp;&nbsp;ona zna koliko je volim,
<BR>&nbsp;&nbsp;&nbsp;&nbsp;&nbsp;da ne čeka na mene više,
<BR>&nbsp;&nbsp;&nbsp;&nbsp;&nbsp;jer kući se ne vraćam ja.
<BR>
<BR>&nbsp;&nbsp;&nbsp;&nbsp;&nbsp;Ali Barnabi oseti da su te reči dvosmislene.
<BR>&nbsp;&nbsp;&nbsp;&nbsp;&nbsp;Pevali su:
<BR>
<BR>&nbsp;&nbsp;&nbsp;&nbsp;&nbsp;Kuvarica je dobra bila,
<BR>&nbsp;&nbsp;&nbsp;&nbsp;&nbsp;haljinu pocepanu nosila.
<BR>&nbsp;&nbsp;&nbsp;&nbsp;&nbsp;Na motku smo je vezali
<BR>&nbsp;&nbsp;&nbsp;&nbsp;&nbsp;u znak da pomoć tražimo.
<BR>
<BR>&nbsp;&nbsp;&nbsp;&nbsp;&nbsp;I ovo se Barnabiju učini neizrecivo tužno, tako da ga čak ni mala hurija koju je držao na krilu nije mogla razveseliti.
<BR>&nbsp;&nbsp;&nbsp;&nbsp;&nbsp;Jer tamo u uglu je sedela Dženi s Blekijem, negativcem, i izgledalo je da su u veoma bliskom prijateljstvu; i koliko je mogao da vidi, pili su pivo iz iste krigle.
<BR>&nbsp;&nbsp;&nbsp;&nbsp;&nbsp;Kada se to veče primaklo kraju, Klensi O'Klun izabra jednu jedanaestogodišnju devojčicu koja je pila jabukovaču sa svojim ocem berberinom, i priđe joj, sede joj na kolena i zapeva joj "Veruj mi kada ti šapućem sve ove male, lepe ludosti", za laku noć.
<BR>&nbsp;&nbsp;&nbsp;&nbsp;&nbsp;Potom svi zapevaše: "Nećemo kući do zore".
<BR>&nbsp;&nbsp;&nbsp;&nbsp;&nbsp;I svi odoše kući u ponoć.
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;U četvrtak ujutru Barnabi je imao zakazan zajednički doručak sa Džini, klaviristkinjom koja je bila toliko lepa da je to već bio bezobrazluk.
<BR>&nbsp;&nbsp;&nbsp;&nbsp;&nbsp;"Je li te Dženi odbila? Zašto si danas mene prvu pozvao?"
<BR>&nbsp;&nbsp;&nbsp;&nbsp;&nbsp;"Tebe uvek pozivam prvu."
<BR>&nbsp;&nbsp;&nbsp;&nbsp;&nbsp;"Dženi kaže da si ljut na nju zato što je ljubazna prema Blekiju. Ali on je tako mio. Zar nisi znao? Jedan od najprijatnijih ljudi koje smo upoznale."
<BR>&nbsp;&nbsp;&nbsp;&nbsp;&nbsp;"On je đavo. Ježim se kad ga vidim."
<BR>&nbsp;&nbsp;&nbsp;&nbsp;&nbsp;"Tako i treba. Ali samo na pozornici. On je savršen glumac. Mislim da je tako mama za njega rekla. I još nam je mama rekla da te držimo na oku jer se veoma čudno ponašaš. Mi smo joj kazale da se čudno ponašaš zbog nje. Šta misliš, zar nas dve ne bismo bile divne pastorke?"
<BR>&nbsp;&nbsp;&nbsp;&nbsp;&nbsp;"Vi biste bile divne, ma šta da ste, Džini."
<BR>&nbsp;&nbsp;&nbsp;&nbsp;&nbsp;"Zar ne bi poželeo da si sultan i da možeš sve da nas imaš?"
<BR>&nbsp;&nbsp;&nbsp;&nbsp;&nbsp;"Bih. Nikada nisam pomislio na to, ali baš to bih želeo."
<BR>&nbsp;&nbsp;&nbsp;&nbsp;&nbsp;"I malu huriju?"
<BR>&nbsp;&nbsp;&nbsp;&nbsp;&nbsp;"Otkud znaš da je ona hurija? Mislio sam da sam ja jedini koji to zna."
<BR>&nbsp;&nbsp;&nbsp;&nbsp;&nbsp;"Nikada ne znam kada govoriš ozbiljno. Sad moram ići, ljubavi. Zar nije grozno što svi uvek nekuda moraju da idu? Pojedi ostatak mog jajeta u aspiku. Poljubi me. Doviđenja."
<BR>
<BR>&nbsp;&nbsp;&nbsp;&nbsp;&nbsp;I bi jutro i bi noć, dan četvrti.
<BR>&nbsp;&nbsp;&nbsp;&nbsp;&nbsp;Te večeri Barnabi je seo za sto gde su sva druga mesta zauzeli radnici iz rafinerije. Ovoga puta poneo je i svoj mali revolver sa šest metaka, napunjen. I pet su bili ćorci, a jedan nije.
<BR>&nbsp;&nbsp;&nbsp;&nbsp;&nbsp;Radnici iz rafinerije imali su nadimke Krez Kalmejer, Mida Morisej, i Lovan Maldun. Ta imena su im nadenule konobarice, jer radnici u rafineriji daju najveće bakšiše na svetu. I šakom i kapom. To mogu da čine zato što svi radnici u rafinerijama dobijaju za stotinu sati nedeljno prekovremenog rada, pa fantastično zarađuju.
<BR>&nbsp;&nbsp;&nbsp;&nbsp;&nbsp;Njihov sto je posluživala Vesela Geret. Momci su je zvali Vesela Neobuzdana. U jednom širem smislu, neobuzdano veselje je zaista vladalo čitavom kafanom Zlatna vrata.
<BR>&nbsp;&nbsp;&nbsp;&nbsp;&nbsp;Sada je talas plime već glasno udarao ispod mola. Uvek je izgledalo da najviše buči upravo kada je melodrama trebalo da počne. Jer već je bilo proteklo nekoliko sati i fenjerdžija je ugasio svetlost u sali sa šankom i zapalio baklje na pozornici. Njihov miris je preplavio sobu, nalik na neku avetinjsku izmaglicu.
<BR>&nbsp;&nbsp;&nbsp;&nbsp;&nbsp;Tada Barnabi izvuče mali revolver iz džepa i nežno ga pomilova. Jer vladavina gospodara tame uskoro će se okončati na ovom svetu.
<BR>&nbsp;&nbsp;&nbsp;&nbsp;&nbsp;I kada je melodrama bila najbučnija, kad su pištolji zalajali i gomila zaurlala kao velika zver, Barnabi drhtavom rukom podiže svoj šestometkaš.
<BR>&nbsp;&nbsp;&nbsp;&nbsp;&nbsp;I opali iz njega šest puta.
<BR>
<BR>&nbsp;&nbsp;&nbsp;&nbsp;&nbsp;Tako je prosto ubiti čoveka, a toliko zadovoljstva pričinjava, da se prosto pitate zašto to svi ne rade. To vam je kao da šetate po zelenoj livadi, posle užasnog mraka koji vas je pritiskao.
<BR>&nbsp;&nbsp;&nbsp;&nbsp;&nbsp;Barnabi se opusti i kratka kosa mu opet polegnu po potiljku; jer ona čudna strast ga je napustila. Spokojstvo se spusti na njega, kao beli sneg.
<BR>&nbsp;&nbsp;&nbsp;&nbsp;&nbsp;"Ubio sam negativca", reče. I tako je i bilo. Čulo se lepetanje krila lešinara i zla duša je otišla nekud.
<BR>&nbsp;&nbsp;&nbsp;&nbsp;&nbsp;Ali samo je on mogao to da vidi. Samo on i njegova žrtva znali su šta se dogodilo.
<BR>
<BR>&nbsp;&nbsp;&nbsp;&nbsp;&nbsp;Jer Bleki se nije ponašao kao da je ubijen. Šepurio se po pozornici sve do kraja drame, dok je publika urlala i svi su bili srećni i zadovoljni.
<BR>&nbsp;&nbsp;&nbsp;&nbsp;&nbsp;Ipak, nije bilo nikakve sumnje da je negativac mrtav, jer se na Barnabija spustilo veliko blaženstvo. I Bleki je sada izgledao samo kao nekakav čudni stari prijatelj koji bi trebalo da se obrije, ali nikako kao piton ili đavo.
<BR>
<BR>&nbsp;&nbsp;&nbsp;&nbsp;&nbsp;Margaret, bleda kao kreč, priđe njegovom stolu.
<BR>&nbsp;&nbsp;&nbsp;&nbsp;&nbsp;"Da se nisi više usudio da tako nešto uradiš. Daj mi to. Kako si mogao da nam to učiniš? Mi te svi volimo i mislili smo da i ti nas voliš."
<BR>&nbsp;&nbsp;&nbsp;&nbsp;&nbsp;I dobaci mu nekako čudan pogled. Voleo je kako ga gleda: strahovita zabrinutost pomešana s ljubaznošću.
<BR>&nbsp;&nbsp;&nbsp;&nbsp;&nbsp;Svi su popili okean piva i zajedno otpevali hiljade i hiljade pesama. A kada je okasnilo, Klensi O'Klun priđe Gledis, koja je nosila naočare, sede joj u krilo i otpeva joj "Pesmu u sumrak" za laku noć.
<BR>&nbsp;&nbsp;&nbsp;&nbsp;&nbsp;I, kao i uvek, svi zapevaše: "Nećemo kući do zore". I, kao i uvek, odoše kući u ponoć.
<BR>
<BR>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;U petak ujutro Barnabi ode na posao; ali samo na pola dana. Često se događa da mladić nađe posao samo na pola dana, pošto je nedelju dana odlagao i sada mu je potreban.
<BR>&nbsp;&nbsp;&nbsp;&nbsp;&nbsp;Tog popodneva ode do Zlatnih vrata, koja su danju bila zatvorena. Zađe iza zgrade, na ulaz za snabdevanje.
<BR>&nbsp;&nbsp;&nbsp;&nbsp;&nbsp;Kiseli duh sinoćnjeg piva prožimao je celu prostoriju. I još jedan duh je bio tu, bučan i jadikujući.
<BR>&nbsp;&nbsp;&nbsp;&nbsp;&nbsp;Zvučalo je užasno; to neskladno ječanje i brujanje bilo je nešto najžalosnije što je ikada čuo: bio je to očajnički jecaj duše koja je čitavo jedno dugo stoleće provela u čistilištu i upravo saznala da to nije bilo čistilište. Bila je to beznadežna katastrofa ispunjena dubokom, neumitnom tugom u koju se pretvorila nekadašnja nada.
<BR>&nbsp;&nbsp;&nbsp;&nbsp;&nbsp;Bleki je svirao na klaviru, a u očima mu se videla agonija. Ali je ipak govorio veselim glasom.
<BR>&nbsp;&nbsp;&nbsp;&nbsp;&nbsp;"Ćao, Barnabi. Obožavam ovaj instrument. Sviram na njemu kad god dograbim priliku. Ipak, kažu mi da ne sviram dobro. Da li dobro sviram, Barnabi?"
<BR>&nbsp;&nbsp;&nbsp;&nbsp;&nbsp;"Ne, ne, sviraš veoma loše."
<BR>&nbsp;&nbsp;&nbsp;&nbsp;&nbsp;Bleki, taj stari piton koji je trebalo da se obrije, izgledao je razočaran.
<BR>&nbsp;&nbsp;&nbsp;&nbsp;&nbsp;"Bojao sam se da ćeš upravo to pomisliti. Ali meni zvuči divno. Šta misliš, da li još nekome može da zvuči divno?"
<BR>&nbsp;&nbsp;&nbsp;&nbsp;&nbsp;"Ne, mislim da nikome na ovome svetu ne može zvučati divno, Bleki."
<BR>&nbsp;&nbsp;&nbsp;&nbsp;&nbsp;"Voleo bih da nije tako."
<BR>&nbsp;&nbsp;&nbsp;&nbsp;&nbsp;"Sinoć sam pucao u tebe, Bleki."
<BR>&nbsp;&nbsp;&nbsp;&nbsp;&nbsp;"Znam. Opalio si šest puta. Znao sam da ćeš to učiniti."
<BR>&nbsp;&nbsp;&nbsp;&nbsp;&nbsp;"Jedan od metaka nije bio ćorak."
<BR>&nbsp;&nbsp;&nbsp;&nbsp;&nbsp;"Treći. Znao sam da će to biti treći. Jutros sam ga izvadio iz maltera na zidu."
<BR>&nbsp;&nbsp;&nbsp;&nbsp;&nbsp;"Da li još neko zna?"
<BR>&nbsp;&nbsp;&nbsp;&nbsp;&nbsp;"Ne. Otkud bi još neko znao? Odlazim, Barnabi."
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Bar Keti Klondajk. Potreban im je jedan negativac. Ovi ovde menjaju stil. Nazvaće se ilegalna točionica. Biće nalik na tvornicu džina iz doba prohibicije, s konobaricama kao šiparice, nešto nalik na slike Džona Helda mlađeg. Motiv će biti izgubljena generacija i pevaće se pesme iz ludih dvadesetih. Klensi već uvežbava "Zvezdanu prašinu". Mogao bih da ostanem i igram gangstera, ali sam bolji u ulozi starinskog negativca. Veseli dani se bliže kraju. Dvadesete će biti nova era nostalgije."
<BR>&nbsp;&nbsp;&nbsp;&nbsp;&nbsp;"To mi se neće dopasti."
<BR>&nbsp;&nbsp;&nbsp;&nbsp;&nbsp;Otišao je da nađe Margaret, koja je brojala novac u maloj sobi iza šanka.
<BR>&nbsp;&nbsp;&nbsp;&nbsp;&nbsp;"Bleki kaže da ćete ovo mesto promeniti u tužne dvadesete."
<BR>&nbsp;&nbsp;&nbsp;&nbsp;&nbsp;"Tako je, ljubavi. Dvadesete će biti šlager sezone."
<BR>&nbsp;&nbsp;&nbsp;&nbsp;&nbsp;"Ne pamtim ih tako dobro kao stara vremena. Još se nisam ni rodio u tim dvadesetim. Da li ih se ti sećaš, Margaret?"
<BR>&nbsp;&nbsp;&nbsp;&nbsp;&nbsp;"I te kako. Slatko će biti da nam se vrate. Imamo neke izvanredne ideje, devojke po ceo dan puštaju stare izgrebane ploče da nauče tu muziku."
<BR>&nbsp;&nbsp;&nbsp;&nbsp;&nbsp;"Hoćete li zadržati melodramu?"
<BR>&nbsp;&nbsp;&nbsp;&nbsp;&nbsp;"Pa, nećemo baš. Ali imaćemo kabare. U stvari, ne baš kabare; imaćemo svirače na ukeleleu i takve stvari. Dopašće ti se."
<BR>&nbsp;&nbsp;&nbsp;&nbsp;&nbsp;"Nešto me ipak muči."
<BR>&nbsp;&nbsp;&nbsp;&nbsp;&nbsp;"Šta to, ljubavi?"
<BR>&nbsp;&nbsp;&nbsp;&nbsp;&nbsp;"U tim dvadesetim, kako su znali ko je negativac?"
<BR>&nbsp;&nbsp;&nbsp;&nbsp;&nbsp;"Ne bih znala, ljubavi. A, evo momka s kulisima. Mora da im pokažem gde da ih stave."
<BR>
<BR>&nbsp;&nbsp;&nbsp;&nbsp;&nbsp;Ali taj petak uveče više nije bio onaj stari. Devojke su sve bile odevene u nekakve vreće za krompir, s pojasom svega tri inča iznad poruba. Čarape su im bile spuštene, i kolena namazana rumenilom; a na glavama su imale nekakve tesno priljubljene šlemove u kojima su izgledale kao vanzemaljci s odsečenim ušima. Dženi i Džini su ličile na dve oljuštene glavice luka, i jedva imale toliko kose da pokriju glavu. O, zar su na to spala ona divna bića pred kojima je zastajao dah!
<BR>&nbsp;&nbsp;&nbsp;&nbsp;&nbsp;Pevale su "Da, gospodine, ona je moja cura". Pevale su, "O, ti ne možeš da pojmiš", Pevale su:
<BR>&nbsp;&nbsp;&nbsp;&nbsp;&nbsp;Sviraš na uke,
<BR>&nbsp;&nbsp;&nbsp;&nbsp;&nbsp;ti si iz Dubuke,
<BR>&nbsp;&nbsp;&nbsp;&nbsp;&nbsp;volim to.
<BR>&nbsp;&nbsp;&nbsp;&nbsp;&nbsp;Ilegalna točionica je govorila, ali Barnabi nije mogao da je razume. Njemu se činila pustom i mračnom. I tako se završilo to dugo veče i čaše s džinom su ispražnjene.
<BR>&nbsp;&nbsp;&nbsp;&nbsp;&nbsp;Klensi O'Klun je pevao pesmu za laku noć jednoj lepoj šiparici.
<BR>&nbsp;&nbsp;&nbsp;&nbsp;&nbsp;Zamisli me
<BR>&nbsp;&nbsp;&nbsp;&nbsp;&nbsp;na kolenu svom,
<BR>&nbsp;&nbsp;&nbsp;&nbsp;&nbsp;i čaj za dvoje,
<BR>&nbsp;&nbsp;&nbsp;&nbsp;&nbsp;i dvoje za čaj.
<BR>&nbsp;&nbsp;&nbsp;&nbsp;&nbsp;Ali joj nije seo u krilo. Odjednom, nijedna od dama više nije bila tako građena.
<BR>&nbsp;&nbsp;&nbsp;&nbsp;&nbsp;Barnabi ode u Blekijevu sobu. Bleki se pakovao.
<BR>&nbsp;&nbsp;&nbsp;&nbsp;&nbsp;"U kom je gradu bar Keti Klondajk?"
<BR>&nbsp;&nbsp;&nbsp;&nbsp;&nbsp;Bleki mu reče ime grada. Ali niko drugi ne sme da ga sazna. Kad bi se razglasilo, ljudi bi otišli tamo, i dolazili bi svake noći, zauzimali mesta; a biće velike gužve i bez njih.
<BR>&nbsp;&nbsp;&nbsp;&nbsp;&nbsp;"Nije daleko", reče Barnabi. "Samo oko dve stotine milja. Idem i ja tamo da nađem posao. I onda ću moći da zalazim tamo svake noći i slušam kako pevaju, i da gledam melodramu."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
