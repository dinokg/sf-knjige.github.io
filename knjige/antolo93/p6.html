<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Pet Marfi: NA OSTRVIMA
<P>&nbsp;&nbsp;&nbsp;&nbsp;&nbsp;Iako je sunce već gotovo zašlo, Moris je nosio tamne naočari kada je došao da dočeka Nika, na maloj pisti od nabijene zemlje koja je služila kao jedini aerodrom na Zalivskim ostrvima. Nik je doleteo iz Los Anđelesa preko San Pedro Sule u Hondurasu. Provirivao je kroz napukli prozor starog DC-3, kada je ovaj, uz mali potres, sleteo.
<BR>&nbsp;&nbsp;&nbsp;&nbsp;&nbsp;Moris je stajao, nezgrapno kao svaki tinejdžer, pored jednosobne drvene barake u kojoj se nalazila carinska služba za sva Ostrva. Moris: crna kovrdžava kosa, crvena kapa za bezbol navučena do samih naočara za sunce s metaliziranim staklom poput ogledala, košulja s dugačkim rukavima provaljenih laktova, farmerice s iskrzanim nogavicama.
<BR>&nbsp;&nbsp;&nbsp;&nbsp;&nbsp;Neki nasmejani dečaci u čoporu izleteše iz aviona i zgrabiše torbe s ronilačkom opremom i kofere, da ih odnesu na carinu. Osim Nika, svi putnici u avionu bili su sportski ronioci, na putu za odmaralište na Antonijevom Sprudu s druge strane Roatana, najvećeg ostrva u grupi.
<BR>&nbsp;&nbsp;&nbsp;&nbsp;&nbsp;Nik se sastao s Morisom na pola puta do zgrade carinarnice, dao mu časopis i samo rekao: "Pogledaj na strani pedeset."
<BR>&nbsp;&nbsp;&nbsp;&nbsp;&nbsp;Članak je nosio naslov "Fiziologija i ekologija novih vrsta svetlećih riba" od Nikolasa K. Renda i Morisa Morgana.
<BR>&nbsp;&nbsp;&nbsp;&nbsp;&nbsp;Moris je kratko vreme proučavao članak, prelistavajući stranice i ne obraćajući pažnju na grupu dečaka koji su hitali mimo njega, noseći ogromne kofere koje su jedva vukli. Moris podiže pogled na Nika i ćutke se nasmeši - beli zubi blesnuše na mršavom, opaljenom licu. "Dobro izgleda", reče. Niku se učini da mu je glas malo ogrubeo otkad su se poslednji put videli.
<BR>&nbsp;&nbsp;&nbsp;&nbsp;&nbsp;"Imajući u vidu da ti je to prva publikacija, izvanredno je." Nik nespretno potapša Morisa po ramenu. Nik je izgledao i ponašao se kao da mu je više od trideset i pet godina, koliko je imao. Na univerzitetu se sa svojim kolegama ophodio ljubazno, ali na odstojanju i nije imao pravih prijatelja. S Morisom je, od svih svojih poznanika, bio najopušteniji.
<BR>&nbsp;&nbsp;&nbsp;&nbsp;&nbsp;"Hajde", reče Moris. "Da uzmemo tvoju opremu i da krenemo." Pokušavao je da zvuči poslovno i trezveno, ali odavao je svoje uzbuđenje time što je i nehotice prešao na narečje kojim su govorili stanovnici Ostrva - staromodni engleski s čudnim modulacijama u izgovoru i nekakvim svojim, osobenim gramatičkim pravilima.
<BR>&nbsp;&nbsp;&nbsp;&nbsp;&nbsp;Nik dade bakšiš dečaku koji je odvukao njegove torbe do carine i stade da sačeka, iza gomile ronilaca. Carinik pogleda u Nika, udari mu pečat u pasoš i reče: "Produžite. Prijatan provod." Carinske formalnosti na Ostrvima zaista su bile samo formalnosti. Iako su se Zalivska ostrva nalazila pod upravom države Honduras, ostrvljani su se uglavnom vladali po svojim pravilima. Zalivska ostrva su ležala malo podalje od obala Hondurasa, u onom delu Karipskog mora koje se nekada zvalo Špansko more. Stanovništvo je bilo čudna mešavina: indijanski domoroci, naseljeni robovi zvani Karibljani, i potomci engleskih gusara koji su ostrva koristili kao bazu.
<BR>&nbsp;&nbsp;&nbsp;&nbsp;&nbsp;Pista aerodroma protezala se duž obale i bila je s jedne strane oivičena uzanom, peščanom plažom. Moris je svoj čamac nasukao na jedan kraj ove obale.
<BR>&nbsp;&nbsp;&nbsp;&nbsp;&nbsp;"Imam novi čamac, još bolji", reče Moris. "Ako nas struje budu poslužile bićemo u Ist-Harboru za dva sata. Kladim se."
<BR>&nbsp;&nbsp;&nbsp;&nbsp;&nbsp;Natovariše Nikovu opremu i otisnuše se od obale. Moris je uzeo kormilo. Navukao je kapu duboko na oči, tako da je vetar ne može oduvati i nagnuo se malo nasuprot vetru. Nikovu pažnju privukla je Morisova šaka na kormilu; između prstiju imao je tanku opnu. Niku se učini da se ta opna povećala tokom ova četiri meseca, otkako je poslednji put bio na ostrvu.
<BR>&nbsp;&nbsp;&nbsp;&nbsp;&nbsp;Delfini iskrsnuše niotkuda i stadoše da ih prate, jašući na talasima, skačući i pljuskajući duž bokova njihovog čamca. Nik je sedeo na pramcu i posmatrao Morisa. Dečak je bio sav usredsređen na upravljanje motornim čamcem. Iza njega su se igrali delfini i bela brazda ostajala je na srebrnastoj vodenoj površini. Delfini iznenada odskočiše u suprotnom pravcu, vraćajući se na otvoreno more i čamac se približi Ist-Harboru.
<BR>&nbsp;&nbsp;&nbsp;&nbsp;&nbsp;Gradić se protezao duž obale približno jednu milju: grupa jarko obojenih kućica na stubićima, bakalnica, nekoliko radnji. Kuća koju je Nik bio iznajmio nalazila se na kraju grada.
<BR>&nbsp;&nbsp;&nbsp;&nbsp;&nbsp;Moris vešto priđe pristajalištu od dasaka u blizini kuće i pomože Niku da prenese svoju vreću s opremom za ronjenje i ostali prtljag do kuće. "U frižideru ima piva", reče Moris. "Hladnog."
<BR>&nbsp;&nbsp;&nbsp;&nbsp;&nbsp;Nik izvadi dva piva. Vrati se na doksat ispred ulaznih vrata. Moris je sedeo na ogradi, zagledan u ulicu. Iako je sunce bilo već zašlo i sumrak se naglo spuštao, Moris je i dalje nosio svoje naočari protiv sunca. Nik sede na ogradu pored dečaka. "Dakle, šta si mi radio od kada smo se poslednji put videli?"
<BR>&nbsp;&nbsp;&nbsp;&nbsp;&nbsp;Moris se nasmeši. Skide naočare i zabaci kačket na potiljak. Nik je sada mogao da mu vidi oči - velike, crne i pune suzdržanog uzbuđenja. "Odlazim", reče Moris. "Idem u more."
<BR>&nbsp;&nbsp;&nbsp;&nbsp;&nbsp;Nik otpi dugačak gutljaj piva i obrisa usta. Znao je da će to doći, kad-tad. Odavno je znao.
<BR>&nbsp;&nbsp;&nbsp;&nbsp;&nbsp;"Moj otac, znaš. Došao je u luku; i plivali smo zajedno. Uskoro ću sasvim otići s njim. Vidi." Podiže jednu ruku. Opna mu se već protezala od korena prstiju gotovo do vrha. Svetlost iz lampe na doksatu prosijavala je kroz tanku kožu. "Menjam se, Nik. Još malo pa će biti vreme."
<BR>&nbsp;&nbsp;&nbsp;&nbsp;&nbsp;"Šta ti majka kaže na sve to?"
<BR>&nbsp;&nbsp;&nbsp;&nbsp;&nbsp;"Mama? Ništa." Sav je vrio od uzbuđenja. Stavi ruku na Nikovu mišicu, dodir mu je bio hladan. "Ja odlazim, Nik."
<BR>
<BR>&nbsp;&nbsp;&nbsp;&nbsp;&nbsp;Pre deset godina Nik je ronio noću blizu Srednjeg spruda, malog koralnog ostrva nedaleko od Ist-Harbora. Ronio je po noći i sam, da bi proučavao noćnu ekologiju podvodnog grebena. Uprkos svojih dvadeset i pet godina, Nik je i dalje bio toliko mnogo radoznao da nije vodio računa o životnoj opasnosti.
<BR>&nbsp;&nbsp;&nbsp;&nbsp;&nbsp;Podvodni koralni greben se menjao dok je dnevna svetlost polako gasnula. Razne vrste riba izlazile su iz svojih skrovišta; razne vrste beskičmenjaka su se šunjale za plenom na površini korala. Nika je naročito zanimala jedna vrsta malih riba koja je svetlela u mraku. Ispod oba oka te ribice su imale jedan organ ispunjen bioluminiscentnim bakterijama, koje su odavale hladnu, zelenu svetlost. To su bile plašljive ribice, koje su živele na velikim dubinama i dizale se do koralnog grebena samo kada je bio mlad mesec i noć bez svetlosti.
<BR>&nbsp;&nbsp;&nbsp;&nbsp;&nbsp;Ajkule su takođe dolazile noću s pučine, da se šunjaju oko grebena tražeći plen. Niku nije baš bilo stalo da ih proučava, ali one su ponekad prilazile da prouče njega. U jednoj ruci nosio je podvodnu lampu, u drugoj štap za omamljivanje ajkula. One su uglavnom bile samo radoznale. Pošto bi načinile krug oko njega, otplivale bi dalje.
<BR>&nbsp;&nbsp;&nbsp;&nbsp;&nbsp;Te noći pre deset godina, siva ajkula, koja je načinila dva kruga oko njega, izgleda da nije to shvatila. Nik joj je video pljosnato, crno oko, kako ga bezosećajno posmatra. Ajkula se okrenula da napravi još jedan krug oko njega, vešto i ljupko, tako da je izgledalo da se kreće bez ikakvog napora. Približavala se; i Nik pomisli, dok je kretao da ispliva na površinu, kako je ona u stvari, elegantna mašina za ubijanje. Secirao je ajkule i divio se kako im mišići tako neumorno rade i kako su im zubi svrsishodno raspoređeni.
<BR>&nbsp;&nbsp;&nbsp;&nbsp;&nbsp;Dočeka ajkulu udarom iz štapa za omamljivanje, vrlo jakim udarom, ali patrona s eksplozivom na vrhu štapa omanu. Ti naboji su često omanjivali. Još gore: ajkula se premetnu i vrati ka njemu. Kada je ponovo pokušao da je udari, štap mu iskliznu iz ruke, povučen jednim vrtlogom podvodne struje. Uzalud je pokušavao da ga ponovo dohvati i morao je da ga posmatra kako tone okrećući se na sve strane, izluđujuće sporo, kao svi predmeti pod vodom.
<BR>&nbsp;&nbsp;&nbsp;&nbsp;&nbsp;Ajkula napravi široki krug, zatim ponovo krenu ka njemu: elegantna efikasna, ubilačka.
<BR>&nbsp;&nbsp;&nbsp;&nbsp;&nbsp;Senka koja je ajkuli presekla put nije bila ni elegantna ni efikasna. U svetlosnom zraku svoje podvodne lampe Nik je jasno mogao da ga vidi: mali dečak, obučen u iskrzane kratke pantalonice i naoružan štapom za omamljivanje ajkula. Ovaj je eksplodirao kada je udario u ajkulu, i životinja se graciozno okrenula i pohitala da se udalji u pravcu one druge strane grebena. Dečačić se nasmeši Niku i nestade u pomrčini. Nik ugleda samo pet linija na dečakovom trupu - pet otvora za škrge koji su se otvarali i zatvarali, otvarali i zatvarali.
<BR>&nbsp;&nbsp;&nbsp;&nbsp;&nbsp;Nik se izvuče na rukama preko ivice čamca i klonu na dno. Ležao je na leđima i gledao u zvezde. Podvodni svet je noću često delovao nestvarno. Posmatrao je zvezde i stalno sebi ponavljao tu rečenicu.
<BR>
<BR>&nbsp;&nbsp;&nbsp;&nbsp;&nbsp;Kada bi Nik boravio na Ostrvima, Moris je obično spavao na tremu kuće koju bi Nik iznajmio. Nik je spavao na krevetu u kući.
<BR>&nbsp;&nbsp;&nbsp;&nbsp;&nbsp;Nik je bio umoran od celodnevnog putovanja. Zaspao je i odmah su mu se javili zabranjeni snovi, uznemiravajućom brzinom, ali i uz neku vrstu olakšanja. Pa, to je samo san, rekao je sam sebi. Mrak je prikrio sve njegove grehe.
<BR>&nbsp;&nbsp;&nbsp;&nbsp;&nbsp;Sanjao je Morisa kako leži, uspavan, na stolu za vivisekciju, dok mu šake s opnom između prstiju mirno počivaju pored tela. Oči su mu bile bez trepavica; nos pljosnat i širok; lice mršavo i truglasto - isuviše malo za onako velike oči. On nije ljudsko biće, pomisli Nik, uopšte nije čovek.
<BR>&nbsp;&nbsp;&nbsp;&nbsp;&nbsp;Nik uze skalpel i povuče njime preko površinskih slojeva kože i mišića duž onih pet otvora za škrge na Morisovom desnom boku. Isteklo je veoma malo krvi. Kasnije će upotrebiti makaze za sečenje kostiju, da bi otvorio rebra i ispitao unutrašnje organe. Za sada je samo zavrnuo rubove prosečene kože da bi video složenu strukturu škrga.
<BR>&nbsp;&nbsp;&nbsp;&nbsp;&nbsp;Moris nije ni mrdnuo. Nik se zagleda u dečakovo lice i iznenada shvati da Moris ne spava. Bio je mrtav. U magnovenju Nika ophrva strahovito osećanje gubitka; ali smesta ga je potisnuo. Osećao je neku prazninu u sebi ali je istovremeno prstima prebirao preko paperjastog tkiva od kojeg su bile škrge i planirao kako da nastavi seciranje.
<BR>&nbsp;&nbsp;&nbsp;&nbsp;&nbsp;Probudio se uz šuštanje palmovog lišća ispod prozora i topli jutarnji povetarac koji mu je sušio znoj na licu. Svetlost odmaklog jutra - već sasvim jarka - sijala mu je kroz prozor.
<BR>&nbsp;&nbsp;&nbsp;&nbsp;&nbsp;Morisa nije bilo na tremu. Njegova kapa za bezbol visila je na klinu pored viseće mreže za spavanje.
<BR>&nbsp;&nbsp;&nbsp;&nbsp;&nbsp;Nik napravi doručak od namirnica koje mu je Moris ostavio; pržena jaja, hleb, mleko. Negde oko sredine prepodneva, polako se uputi u grad.
<BR>&nbsp;&nbsp;&nbsp;&nbsp;&nbsp;Morisova majka, Margareta, držala je radnjicu u dnevnoj sobi svoga doma; prodavala je turistima nakit od crnog korala. Crni koral poticao je iz dubokih voda; Moris joj ga je donosio.
<BR>&nbsp;&nbsp;&nbsp;&nbsp;&nbsp;Dve žene - s jahti koje su bile ukotvljene u luci - cenjkale su se s Margaretom za naušnice od crnog korala. Nik je sačekao da utvrde cenu i da one odu. Platile su nakit i izišle na ulicu, uz put radoznalo buljeći u Nika.
<BR>&nbsp;&nbsp;&nbsp;&nbsp;&nbsp;"Gde je Moris?", reče on Margareti. Naslonio se rukama na tezgu i zavirio joj u crne oči. Bila je temeljno građena i koža joj je imala boju kafe s veoma malo mleka. Nosila je haljinu sa cvetnom šarom, skromno porubljenu tik ispod kolena.
<BR>&nbsp;&nbsp;&nbsp;&nbsp;&nbsp;On se ponekada pitao šta ta crnooka žena misli o svome sinu. Nije bila govorljiva, a povremeno bi čak i posumnjao da nije slaboumna. Pitao se kako se dogodilo da je ta čvrsto građena žena naišla na plaži na ljubavnika koji nije bio ljudsko biće, vodila ljubav s tim čudnim strancem i rodila sina koji nigde nije pripadao.
<BR>&nbsp;&nbsp;&nbsp;&nbsp;&nbsp;"Moris - otišao je na more", reče ona. "Ovih dana često ide na more." Nastavila je da slaže i sklanja nakit koji su turistkinje ostavile po tezgi.
<BR>&nbsp;&nbsp;&nbsp;&nbsp;&nbsp;"Kad će se vratiti?" upita Nik.
<BR>&nbsp;&nbsp;&nbsp;&nbsp;&nbsp;Ona slegnu ramenima: "Možda nikad."
<BR>&nbsp;&nbsp;&nbsp;&nbsp;&nbsp;"Zašto to kažete?" Glas mu je bio oštar, oštriji nego što je želeo. Ona je i dalje gledala u poslužavnik s nakitom. On ispruži ruku preko tezge i grubo dograbi njenu. "Gledajte u mene. Zašto to kažete?"
<BR>&nbsp;&nbsp;&nbsp;&nbsp;&nbsp;"On će morati u more", reče ona tiho. "Moraće. Tamo mu je mesto."
<BR>&nbsp;&nbsp;&nbsp;&nbsp;&nbsp;"Vratiće se da se pozdravi", reče Nik.
<BR>&nbsp;&nbsp;&nbsp;&nbsp;&nbsp;Ona povuče ruku iz njegove, ali on je i dalje čvrsto držao. "Njegov tata nikada nije došao da se pozdravi", reče tiho.
<BR>&nbsp;&nbsp;&nbsp;&nbsp;&nbsp;Nik joj pusti ruku. Retko je gubio vlast nad sobom i znao je da se, u stvari, ne ljuti na ovu ženu već na samoga sebe. Okrete se i ode, bez pozdrava.
<BR>&nbsp;&nbsp;&nbsp;&nbsp;&nbsp;Krenuo je bez cilja niz sokak od utabane zemlje koji je služio kao glavna saobraćajnica u Ist-Harboru. Klimnuo je glavom starcu koji je sedeo na tremu pred kućom, pozdravio se sa ženom koja je prostirala rublje. Dan je bio vreo i bez povetarca.
<BR>&nbsp;&nbsp;&nbsp;&nbsp;&nbsp;Bio je stranac i uvek će ostati stranac u ovom mestu. Nije znao šta ostrvljani znaju o njemu, šta misle o Morisu i Margareti. Moris mu je jednom kazao da oni znaju za bića koja žive u vodi i da čuvaju tajnu. "Žive od mora", objasnio mu je. "Ako budu isuviše brbljivi, mreže će početi da im se cepaju i čamci da im tonu. Zato ćute."
<BR>&nbsp;&nbsp;&nbsp;&nbsp;&nbsp;Nik se zaustavi ispred bakalnice na drugom kraju gradića. Jedno rasklimatano pristajalište za čamce od dasaka pružalo se u more tačno pored same radnje.
<BR>
<BR>&nbsp;&nbsp;&nbsp;&nbsp;&nbsp;Pre deset godina, to pristajalište bilo je u boljem stanju. Nik je bio došao u grad da kupi namirnice. Bio je iznajmio na mesec dana motorni čamac i kuću na Srednjem sprudu i proučavao je koralni greben.
<BR>&nbsp;&nbsp;&nbsp;&nbsp;&nbsp;Sunce je dodirnulo liniju obzorja, zraci su mu padali na vodu poput srebrne staze. Negde u daljini čuo se smeh i vika malih dečaka. Na samom kraju pristajališta, nadnetog nad vodom, jedan klinac sa crvenom kapom za bezbol netremice je gledao nekuda ka pučini.
<BR>&nbsp;&nbsp;&nbsp;&nbsp;&nbsp;Nik je kupio dve koka-kole u bakalnici - bile su hladne, pravo iz frižidera iza tezge. Odneo ih je na dok. Rasušene daske su mu škripale pod nogama, ali dečak nije skretao pogled.
<BR>&nbsp;&nbsp;&nbsp;&nbsp;&nbsp;"Uzmi koka-kolu", reče Nik.
<BR>&nbsp;&nbsp;&nbsp;&nbsp;&nbsp;Dečakovo lice bilo je prljavo. Crne oči isuviše krupne za to lice. Oko vrata je nosio crvenu maramu, iskrzane kratke pantalonice i košulju koja je zijala na mestu gde bi trebalo da se nalazi drugo dugme. Prihvatio je flašu s koka-kolom u povukao prvi gutljaj bez reči.
<BR>&nbsp;&nbsp;&nbsp;&nbsp;&nbsp;Nik ga je pažljivo gledao u lice neko vreme, upoređujući ga s licem koje mu je ostalo u sećanju. Obuze ga neka čudna smirenost. "Ne bi trebalo da roniš noću", reče mu. "Isuviše si mali da bi se izlagao opasnosti da te pojedu ajkule."
<BR>&nbsp;&nbsp;&nbsp;&nbsp;&nbsp;Dečak se samo nasmeši i povuče još jedan gutljaj iz flaše.
<BR>&nbsp;&nbsp;&nbsp;&nbsp;&nbsp;"To si bio ti, zar ne?" upita Nik. Sede pored dečaka na daščani dok, noge su mu se klatile pod vodom. "Da, ti si to bio." Glas mu je bio sasvim miran.
<BR>&nbsp;&nbsp;&nbsp;&nbsp;&nbsp;"Aha." Dečak podiže crne, ozbiljne oči ka Niku. "Bio sam ja."
<BR>&nbsp;&nbsp;&nbsp;&nbsp;&nbsp;Onaj deo Nikovog uma koji je primao informacije i prihvatao ih ili odbijao, prihvati ovu. Taj deo njega nikada nije poverovao da je dečak bio samo san, niti je poverovao da je ajkula bila samo uobrazilja.
<BR>&nbsp;&nbsp;&nbsp;&nbsp;&nbsp;"Kako se zoveš?"
<BR>&nbsp;&nbsp;&nbsp;&nbsp;&nbsp;"Moris."
<BR>&nbsp;&nbsp;&nbsp;&nbsp;&nbsp;"Ja sam Nik." Rukovaše se i Nik primeti opnu između dečakovih prstiju - od osnove prsta do prvog zgloba.
<BR>&nbsp;&nbsp;&nbsp;&nbsp;&nbsp;"Vi ste pomorski biolog?", upita klinac. Glas mu je zvučao malo preduboko za njegov uzrast, malo hrapavo, kao da ima teškoće prilikom govora.
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Šta ste radili tamo noću, pod vodom?"
<BR>&nbsp;&nbsp;&nbsp;&nbsp;&nbsp;"Posmatrao sam ribe. Interesuje me šta se noću događa na tom grebenu." On slegnu ramenima. "Ponekada sam radoznaliji nego što je preporučljivo za mene."
<BR>&nbsp;&nbsp;&nbsp;&nbsp;&nbsp;Dečak ga je posmatrao crnim, zamišljenim očima. "Moj tata kaže da je trebalo da pustim da Vas ajkula pojede. On kaže da ćete Vi ispričati drugima."
<BR>&nbsp;&nbsp;&nbsp;&nbsp;&nbsp;"Nikome nisam rekao ni reč", pobuni se Nik.
<BR>&nbsp;&nbsp;&nbsp;&nbsp;&nbsp;Dečak povuče još jedan gutljaj, ispraznivši bocu. Spusti je pažljivo pored sebe na dok, ne ispuštajući je još iz ruke. Proučavao je Nika. "Morate mi obećati da nikada nećete o tome govoriti." Zabaci na potiljak svoju kapu za bezbol i nastavi da proučava Nikovo lice. "Pokazaću Vam stvari koje bez mene ni slučajno ne biste otkrili." Dečak je govorio mirno i samouvereno i Nik odjednom postade svestan da mu klima glavom. "Znate, one male ribe koje hoćete da pronađete - one što sijaju?" Nasmeši se na Nikov iznenađeni izraz lica i nastavi. "Carinik mi je kazao da njih tražite. Znam jedno mesto gde ih možete naći kad god je mlad mesec. I našao sam i jednu vrstu koje nema u knjigama."
<BR>&nbsp;&nbsp;&nbsp;&nbsp;&nbsp;"Otkud to znaš šta ima u knjigama?"
<BR>&nbsp;&nbsp;&nbsp;&nbsp;&nbsp;Moris slegnu ramenima glatkim pokretom, kao da pliva. "Ja čitam knjige. Moram da znam o tim stvarima." Ispruži ruku da bi se rukovao s Nikom. "Obećavate?"
<BR>&nbsp;&nbsp;&nbsp;&nbsp;&nbsp;Nik je za trenutak oklevao a onda stavi svoju ruku u dečakovu. "Obećavam." Obećao bi i više od toga, samo da sazna nešto više o tom dečaku.
<BR>&nbsp;&nbsp;&nbsp;&nbsp;&nbsp;"Moj čamac je mnogo bolji od ovoga", reče Moris, prezrivo mahnuvši glavom u pravcu Nikovog iznajmljenog motornog čamca. "Sutra ću biti na Srednjem sprudu."
<BR>&nbsp;&nbsp;&nbsp;&nbsp;&nbsp;I Moris se zaista pojavio na Srednjem sprudu i odveo Nika, tada i kasnije, na mnoga mesta koja on sam nikada ne bi pronašao. Moris je sve knjige iz Nikove priručne biblioteke pročitao s velikim interesovanjem.
<BR>&nbsp;&nbsp;&nbsp;&nbsp;&nbsp;A opna između prstiju mu je rasla sve više.
<BR>
<BR>&nbsp;&nbsp;&nbsp;&nbsp;&nbsp;Nik kupi u bakalnici koka-kolu i vrati se kući, nogu pred nogu. Moris ga je čekao na tremu, sedeći na ogradi i čitajući njihov članak u naučnom časopisu.
<BR>&nbsp;&nbsp;&nbsp;&nbsp;&nbsp;"Doneo sam jastoge za ručak", reče. Tiho grebuckanje dopiralo je iz pokrivenog drvenog sandučeta od letava kraj njegovih nogu. On udari petom po poklopcu i grebanje za trenutak prestade, pa onda poče ponovo.
<BR>&nbsp;&nbsp;&nbsp;&nbsp;&nbsp;"Gde si bio?"
<BR>&nbsp;&nbsp;&nbsp;&nbsp;&nbsp;"Na ostrvima Hog. Uglavnom hvatao ribu. U poslednje vreme provodim dane uglavnom pod vodom." Gledao je u Nika, ali oči su mu skrivale naočare sa staklima kao ogledalo. "Kad si otputovao, uspevao sam da ostanem ispod površine samo nekoliko sati. Sada već kao da nema nikakvih ograničenja. A i sunce me neprijatno pali ako isuviše dugo boravim na kopnu."
<BR>&nbsp;&nbsp;&nbsp;&nbsp;&nbsp;Nik uhvati samoga sebe kako proučava način na koji je Moris držao časopis. Kožica između prstiju mu se uredno slagala sama od sebe i nije smetala. Ne bi trebalo da uspe, pomisli. To biće koje ima oblik čoveka, a pliva kao riba. Ali, kada bi bilo samo po logici, bumbari ne bi trebalo da lete.
<BR>&nbsp;&nbsp;&nbsp;&nbsp;&nbsp;"Šta misliš o našem članku?", upita Nik.
<BR>&nbsp;&nbsp;&nbsp;&nbsp;&nbsp;"Dobar je, onoliko koliko materijala obuhvata. Moglo je biti i više. Posmatrao sam ih, izgleda da jedne drugima daju signale. Sistemi signala se razlikuju kod mužjaka i kod ženki. Sve sam zabeležio. Pokazaću ti. Izgleda da i temperatura vode ima nekog uticaja na njih."
<BR>&nbsp;&nbsp;&nbsp;&nbsp;&nbsp;Nik je razmišljao koliko je bila bolna ta njegova radoznalost. Oduvek je bilo tako. Uvek je hteo da zna; da razume. Merio je Morisu temperaturu, slušao mu ritam srčanih otkucaja i kontrolisao brahikardiju kad bi zaronio. Kontrolisao mu je nivo kiseonika u krvi, posmatrao kako dečak raste i razvija se. Ali moralo se saznati još mnogo drugih stvari. Smetala mu je vlastita specijalizacija - bio je biolog, a ne lekar. Izvesne testove nije mogao da obavi a da Morisu ne nanese neko zlo. Ali nije želeo da povredi Morisa. Ne, nikako nije želeo da povredi Morisa.
<BR>&nbsp;&nbsp;&nbsp;&nbsp;&nbsp;"Ostaviću ti sve svoje beleške na pisaćem stolu", govorio je Moris. "Trebalo bi da ih pregledaš pre nego što odem."
<BR>&nbsp;&nbsp;&nbsp;&nbsp;&nbsp;Nik se namršti. "Moći ćeš da se vratiš", reče. "Tvoj otac navraća da te vidi. Vratićeš se i ispričaćeš mi šta si video, hoćeš li?"
<BR>&nbsp;&nbsp;&nbsp;&nbsp;&nbsp;Moris spusti časopis na ogradu pored sebe i zabaci kapu na potiljak. Naočare su mu skrivale oči. "Okean će me promeniti", reče on. "Možda se više neću sećati koje stvari treba da ti ispričam. Misli moga oca su duboke i vlažne; ni ja ga ponekad ne razumem." Moris slegnu ramenima. "Promeniću se."
<BR>&nbsp;&nbsp;&nbsp;&nbsp;&nbsp;"Mislio sam da hoćeš da budeš biolog. Mislio sam da želiš da učiš. A sad mi kažeš da ćeš se promeniti i sve to zaboraviti." U Nikovom glasu osećalo se prebacivanje.
<BR>&nbsp;&nbsp;&nbsp;&nbsp;&nbsp;"Nemam izbora. Vreme je da idem." Nik mu nije video oči, nije umeo da protumači ton kojim je govorio niti je umeo da mu odgonetne osećanja. "Ja više ne pripadam kopnu. Moje mesto više nije tu."
<BR>&nbsp;&nbsp;&nbsp;&nbsp;&nbsp;Nik oseti kako snažno steže ogradu na koju se naslanjao. Toliko je mogao da sazna od Morisa. Toliko mnogo. "Zašto misliš da pripadaš tamo? Ni tamo ti nije mesto, sa svim ovim uspomenama s ostrva. Ni tamo nećeš biti kod kuće."
<BR>&nbsp;&nbsp;&nbsp;&nbsp;&nbsp;Moris skinu naočare i zagleda se u Nika svojim crnim, vlažnim očima. "Biću. Moram biti. Odlazim."
<BR>&nbsp;&nbsp;&nbsp;&nbsp;&nbsp;Jastozi su grebli po unutrašnjosti sandučića. Moris opet stavi naočare i ovlaš lupnu o poklopac. "Treba da spremimo ručak", reče. "Postaju sve nemirniji."
<BR>
<BR>&nbsp;&nbsp;&nbsp;&nbsp;&nbsp;Tokom onog leta na Srednjem sprudu Nik i Moris su se sprijateljili. Nik je počeo sve više da se oslanja na Morisovo poznavanje podvodnog grebena. Moris je živeo na ostrvu i kao da je tu nalazio ono osećanje sigurnosti koje mu je bilo potrebno. A bio je radoznao da sazna što više o moru, ništa manje radoznao od Nika.
<BR>&nbsp;&nbsp;&nbsp;&nbsp;&nbsp;Svake večeri pre mraka, odmah posle Sunčevog zalaska, seli bi na obalu i pričali - o grebenu, o životu na univerzitetu, o podvodnoj biologiji i - nešto ređe - o Morisu i njegovom ocu.
<BR>&nbsp;&nbsp;&nbsp;&nbsp;&nbsp;Moris je veoma malo znao o svome ocu. "Tata mi je pričao legende", kazao je Moris Niku, "i to je bilo sve. Prema tim legendama vodeni narod je sišao sa zvezda. Pre mnogo, mnogo vremena." Nik je posmatrao Morisa, a dečak je zarivao prste u pesak, kao da traži nešto za šta bi se uhvatio.
<BR>&nbsp;&nbsp;&nbsp;&nbsp;&nbsp;"A šta ti o tome misliš?", upita ga Nik.
<BR>&nbsp;&nbsp;&nbsp;&nbsp;&nbsp;Moris slegnu ramenima. "Nije važno. Mislim da ipak moraju biti poreklom s ove planete, jer inače ne bi mogli da se razmnožavaju s ljudskim bićima."
<BR>&nbsp;&nbsp;&nbsp;&nbsp;&nbsp;Presipao je pesak s plaže svojim rukama s opnama između prstiju. "Ali nije to mnogo važno. Ja postojim. I ja nisam ljudsko biće." Pogledao je u Nika svojim crnim, usamljeničkim očima.
<BR>&nbsp;&nbsp;&nbsp;&nbsp;&nbsp;Nik požele da pruži ruke i uzme tu hladnu ručicu koja je neprestano presipala pesak, kopala i opet presipala. Požele da kaže nešto utešno. Ali ostade ćutke, pružajući dečaku utehu samo svojim nemim prisustvom.
<BR>
<BR>&nbsp;&nbsp;&nbsp;&nbsp;&nbsp;Nik je ležao na poljskom krevetu, osluškujući večernje zvuke. Čuo je piliće svoga suseda, kako se spremaju na počinak. Čuo je prvi večernji vetar među palmama. Hteo je da zaspi, ali ne i da sanja.
<BR>&nbsp;&nbsp;&nbsp;&nbsp;&nbsp;Kada jednom Moris ode, više se neće vratiti, razmišljao je Nik. Kada bi samo mogao da ga zadrži.
<BR>&nbsp;&nbsp;&nbsp;&nbsp;&nbsp;Nik poče da tone u san i trže se na samoj ivici da počne da sanja. Ruke su mu se sklopile oko Morisovog grla. U tom trenutku, nekako, kao da nisu bile njegove ruke. Pripadale su njegovom ocu: hladne, čiste, svirepo vešte. Otac, srednjoškolski profesor biologije koji je želeo da bude nešto više od toga, naučio ga je kako da izvadi žabi mozak, kako da je čvrsto drži i da joj uvuče dugačku iglu ispod korena lobanje. "To je samo obična žaba", govorio je otac. Očeve ruke su se sklapale oko Morisovog grla i Nik je razmišljao, mogao bih da mu slomim vrat - brzo i bezbolno. U krajnjoj liniji, on i nije ljudsko biće.
<BR>&nbsp;&nbsp;&nbsp;&nbsp;&nbsp;Nik se trže iz sna i stegnu jednu ruku drugom kao da želi da ih spreči da ne učine neko zlo. U toploj noći sav se tresao od groznice. Sede na ivicu postelje i dalje držeći stegnute ruke. Iziđe napolje, na trem, gde je spavao Moris.
<BR>&nbsp;&nbsp;&nbsp;&nbsp;&nbsp;Morisa nije bilo; viseća mreža bila je prazna. Nik pogleda niz pustu ulicu i pusti da mu ruke padnu niz telo. Vrati se u postelju i opet zadrema, ali san su mu remetili glasovi koji su se mešali s večernjim vetrom. Čuo je ogorčeni glas svoje bivše žene koji je nadjačavao hujanje vetra. Rekla je: "Odlazim. Ti me ne voliš, ti samo hoćeš da me analiziraš. Odlazim." Slušao je zatim svoga oca kako monotonim glasom ponavlja da životinje ne osećaju bol, kako je sve to u interesu nauke. Najzad utonu u dubok san, ali ujutro nije hteo da se seća šta je sanjao.
<BR>&nbsp;&nbsp;&nbsp;&nbsp;&nbsp;Kada je Nik završio s doručkom, Morisa još nije bilo. Pročitao je Morisove beleške. Bile su iscrpne i pažljivo sređene. Nik pribeleži podatke za još jedan naučni rad o svetlećoj ribi, rad u kome će Moris biti glavni autor.
<BR>&nbsp;&nbsp;&nbsp;&nbsp;&nbsp;Moris se vratio tek kasno popodne. Nik podiže pogled sa svojih rukopisa, ugleda ogledala na mestu Morisovih očiju i pomisli na smrt. I pokuša da ne misli na smrt.
<BR>&nbsp;&nbsp;&nbsp;&nbsp;&nbsp;"Mogli bismo da odemo na Srednji sprud i tamo da večeramo", reče Moris. "Imam školjke i rakove. Mogli bismo da ponesemo rešo za kampovanje i tamo da ih pripremimo."
<BR>&nbsp;&nbsp;&nbsp;&nbsp;&nbsp;Nik je nervozno lupkao olovkom po beležnici. "Da. Hajde da tako uradimo."
<BR>&nbsp;&nbsp;&nbsp;&nbsp;&nbsp;Moris je odvezao čamac do Srednjeg spruda. Nik je mogao da nazre pod vodom greben koji je opasivao ostrvo - plave i zelene senke duboko na dnu. Mestimično su greben presecali kanali; Moris je vodio čamac duž glavnog kanala gotovo do same obale, a onda je ugasio motor i pustio da čamac sam uplovi na mesto.
<BR>&nbsp;&nbsp;&nbsp;&nbsp;&nbsp;Postavili su mali kamping-rešo na jedno zaravnjeno mesto, zaštićeno od vetra oborenim deblom jedne palme. Moris razbi školjke, istrese njihovu sadržinu i baci ih na tiganj zajedno s račićima. Pili su pivo dok se ta smeša kuvala. Jeli su iz aluminijumskih šolja, jedan pored drugog, naslonjeni na palmovo deblo.
<BR>&nbsp;&nbsp;&nbsp;&nbsp;&nbsp;"Neka tebi ostane čamac", iznenada reče Moris. "Mislim da će ti biti od koristi."
<BR>&nbsp;&nbsp;&nbsp;&nbsp;&nbsp;Nik ga iznenađeno pogleda.
<BR>&nbsp;&nbsp;&nbsp;&nbsp;&nbsp;"Ostavio sam ti svoje beleške na stolu", reče Moris. "Trudio sam se da budu što razumljivije."
<BR>&nbsp;&nbsp;&nbsp;&nbsp;&nbsp;Nik je pogledom pažljivo proučavao njegovo lice. "Odlazim noćas", reče Moris. "Tata će doći ovamo da me dočeka." Sunce je zašlo i večernji povetarac je u naletima podizao talasiće na glatkoj vodenoj površini. On ispi svoje pivo i spusti flašu pored kamping-rešoa.
<BR>&nbsp;&nbsp;&nbsp;&nbsp;&nbsp;Moris ustade i skide košulju, a zatim svuče gaćice. Otvori za škrge su mu na telu pravili brazde koje su počinjale odmah ispod grudnog koša i završavale se nad kukovima. Mišići su mu se još više razvili od kada ga je Nik poslednji put video. On koraknu prema vodi.
<BR>&nbsp;&nbsp;&nbsp;&nbsp;&nbsp;"Pričekaj", reče Nik. "Još malo."
<BR>&nbsp;&nbsp;&nbsp;&nbsp;&nbsp;"Moram." Moris se osvrnu i pogleda Nika. "U čamcu je jedna maska i peraja. Isprati me deo puta."
<BR>&nbsp;&nbsp;&nbsp;&nbsp;&nbsp;Moris je plivao prvi, prateći liniju kanala. Nik ga je pratio, noseći masku i gumena peraja na nogama. Večernja svetlost se ugasila. Voda je bila mračna a površina joj je blistala kao srebro. Noć je izgledala nekako nestvarno. Tama je činila da izgleda kao san. Pljuskanje Nikovih stopala po površini vode bilo je isuviše bučno. Dodir vode na njegovoj koži isuviše topao. Moris je plivao ispred njega, tek toliko da bude izvan njegovog domašaja.
<BR>&nbsp;&nbsp;&nbsp;&nbsp;&nbsp;Nik je nosio ronilački nož o pojasu. Uvek je nosio taj nož oko pasa. Dok je plivao, primeti da ga je izvukao i da ga drži spremnog. Bio je to težak i masivan nož, namenjen za razdvajanje kamenja i lomljenje školjki. Najbolje bi poslužio kao batina, pomisli. Kao batina kojom će ga iznenada oštro udariti od pozadi. To bi trebalo da bude dovoljno. Ako sad pozove Morisa, Moris će se zaustaviti i Nik će moći da ga dohvati.
<BR>&nbsp;&nbsp;&nbsp;&nbsp;&nbsp;Ali glas ga nije slušao. Ruke su mu držale nož u pripravnosti ali nije mogao da ga zovne. Još ne.
<BR>&nbsp;&nbsp;&nbsp;&nbsp;&nbsp;Oseti kako se temperatura promenila kada su ušli u duboku vodu. Oseti nešto - kao da mu se voda uzburkala oko nogu - kao da nešto ogromno pliva pored njega.
<BR>&nbsp;&nbsp;&nbsp;&nbsp;&nbsp;Moris nestade s vodene površine ispred njega. Voda je ostala glatka, nije bilo ni traga Morisovoj glavi koja je poigravala na njoj. "Morise", pozva Nik. "Morise!"
<BR>&nbsp;&nbsp;&nbsp;&nbsp;&nbsp;Tada ih ugleda. Samo nejasne obrise pod vodom. Moris: vitak, gotovo nalik na čoveka. Njegov otac: ljudski oblik, ali nekako drugačiji. Ruke mu nisu imale pravi oblik; noge su mu bile isuviše debele i mišićave.
<BR>&nbsp;&nbsp;&nbsp;&nbsp;&nbsp;Moris je bio dovoljno blizu da ga može dodirnuti, ali Nik nije udario. Kada Moris ispruži ruku i dodirnu svojim ledenim, nežnim dodirom Nikovu, Nik otvori šaku i pusti da mu nož ispadne iz nje, posmatrajući ga kako polako, okrećući se, tone ka dnu.
<BR>&nbsp;&nbsp;&nbsp;&nbsp;&nbsp;Morisov otac se okrenu ka vodi da bi pogledao naviše u Nika, i Nik ništa nije mogao da pročita u tim očima koje nisu bile ljudske oči: hladne, tamne, bezosećajne. Crne i nezainteresovane, kao oči ajkule. Nik ugleda Morisa kako roni dublje i dodiruje očevo rame, požurujući ga nekuda dalje, u mrak.
<BR>&nbsp;&nbsp;&nbsp;&nbsp;&nbsp;"Morise!" viknu Nik, znajući da ga Moris ne može čuti. Udarao je nogama iz sve snage, ne vodeći računa što mu je nož nestao. Nije hteo da zaustavi Morisa. Hteo je da pliva zajedno s Morisom i sa delfinima i da istražuje more.
<BR>&nbsp;&nbsp;&nbsp;&nbsp;&nbsp;Ispod njega je zjapila tama - hladna, duboka voda. Osećao je kako ga struje vuku. Plivao je, ne štedeći snagu, zaboravljajući na sve opasnosti. Zamasi su mu postajali sve slabiji. Pogleda nadole, u onaj svet tajanstva i tame i utonu ispod površine gotovo s osećajem zadovoljstva.
<BR>&nbsp;&nbsp;&nbsp;&nbsp;&nbsp;Oseti nečiju hladnu ruku oko ramena. Iskašlja iz sebe vodu kada ga je ta ruka izvukla na površinu. Kašljao je, uvukao vazduh koji je, u stvari, bio pola voda a pola vazduh, kašljao opet. Crna voda mu se pela u vidnom polju ispod maske svaki put kada ga je ta ruka povukla unapred. Gušio se i otimao, ali ruka ga je i dalje vukla.
<BR>&nbsp;&nbsp;&nbsp;&nbsp;&nbsp;Jedna mlitava noga udari mu o koralnu stenu, zatim o pesak. Pesak ga je grebao po leđima dok ga je ruka vukla po obali. Neko mu strgnu masku s lica i on se okrenu na bok, da povraća i iskašlje morsku vodu iz sebe.
<BR>&nbsp;&nbsp;&nbsp;&nbsp;&nbsp;Moris je čučao pored njega, i dalje mu držeći na ramenu svoju hladnu ruku s opnama između prstiju. Nik upravi pogled na Morisovo lice i crne oči koje su delovale prazno, kao metalizirana stakla na naočarima, što liče na ogledala. "Zbogom, Nik", reče Moris. Glas mu je bio promukli šapat. "Zbogom."
<BR>&nbsp;&nbsp;&nbsp;&nbsp;&nbsp;Morisova ruka još za trenutak ostade na Nikovom ramenu. Onda mladić ustade i krenu natrag, ka moru.
<BR>&nbsp;&nbsp;&nbsp;&nbsp;&nbsp;Nik je ležao na leđima zagledan u zvezde. Posle nekog vremena disanje mu postede lakše. Podiže Morisovu kapu koja je ležala u pesku i stade da je okreće u rukama, besmisleno ponavljajući te pokrete, kao mašina.
<BR>&nbsp;&nbsp;&nbsp;&nbsp;&nbsp;Otpuza još malo dalje od vode i položi glavu na oboreno deblo. Zurio je u more i u zvezde i razmišljao kako bi mogao da opiše Morisov odlazak i Morisovog oca. Ne. Ne bi mogao to da zapiše, da to rečima izrazi jednom zauvek. Nije ni morao da zapiše.
<BR>&nbsp;&nbsp;&nbsp;&nbsp;&nbsp;Stavi na glavu crvenu kapu za bezbol i navuče je sebi duboko na oči. Kada je zaspao, glave oslonjene na deblo, sanjao je samo o dubokoj tmini koja je ležala ispod srebrne površine mora.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
