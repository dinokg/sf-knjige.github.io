<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Džek Mekdevit: TAJANSTVENA PORUKA
<P>&nbsp;&nbsp;&nbsp;&nbsp;&nbsp;Ležao je na samom dnu sefa u debelom kovertu od žutog papira za pakovanje. Umalo ga nisam ćušnuo u korpu za otpatke zajedno s hrpom drugih dokumenata, traka i raznoraznih drangulija koje su preostale posle Projekta.
<BR>&nbsp;&nbsp;&nbsp;&nbsp;&nbsp;U stvari sigurno bih to i učinio da je slučajno taj koverat bio obeležen brojem iz kataloga ili zaveden u ma kakav indeks. Ali na njemu nije ništa pisalo, izuzev jednog datuma od pre osamnaest godina koji je bio nažvrljan na brzinu, u donjem desnom uglu, i, ispod njega, još jedna kratka primedba: "40 gh."
<BR>&nbsp;&nbsp;&nbsp;&nbsp;&nbsp;Tamo napolju, u pustinji, kretale su se neke svetlosti. To će, po svoj prilici, biti Brekit koji fino podešava Veliku mrežu za Orina Hopkinsa, koji je upravo u to vreme započinjao posmatranja koja će nekoliko godina kasnije dovesti do novih prodora u teoriji pulsara. Zavideo sam Hopkinsu: bio je nizak rastom, okrugao, ćelav, bez samopouzdanja, a njegove povremeno briljantne ideje drugi su objašnjavali uz cerekanje. Bio je smešan; pa ipak, bio je obeležen onim nevidljivim znakom genijalnosti. I svet će se sećati njegovih ideja još dugo pošto se onaj internat u Karltonu, nazvan po meni, bude raspao u prah i gomilu ruševina.
<BR>&nbsp;&nbsp;&nbsp;&nbsp;&nbsp;Ako i nisam još tada postao svestan svojih ograničenja i napustio svaku nadu da ću ući među besmrtnike (bar od te vrste) - to sam učinio onda kada sam prihvatio položaj direktora u Sendejdžu. Administrativni posao je bolje plaćen od posla aktivnog fizičara, ali je ubitačan za ambiciju.
<BR>&nbsp;&nbsp;&nbsp;&nbsp;&nbsp;A kada neko pripada jezuitskom radu nema čak ni tu, materijalnu, prednost.
<BR>&nbsp;&nbsp;&nbsp;&nbsp;&nbsp;U tim danima Velika mreža je još bila skromna: četrdeset paraboličnih antena, svaka po trideset šest metara u prečniku. Bile su, naravno, na šinama, svaka se mogla kretati za sebe, a sve zajedno izgledale su kao zarubljeni krst. Već dve decenije one su predstavljale samo srce projekta SETI - Traganje za vanzemaljskom inteligencijom. Sada, kada je Projekt bio napušten, upotrebljavali smo ih za korisnije, iako prizemnije poslove.
<BR>
<BR>&nbsp;&nbsp;&nbsp;&nbsp;&nbsp;Čak i ovako relativno jednostavan sistem bio je dobar: kao što je Hačing Čejni jednom primetio, Velika mreža je mogla da uhvati zvuk paljenja automobilskog motora na Mesecu.
<BR>&nbsp;&nbsp;&nbsp;&nbsp;&nbsp;Zaobišao sam pisaći sto i sručio se u neudobnu drvenu stolicu koju smo nasledili od predhodnog režima. Koverat je bio zatvoren lepljivom trakom koja je vremenom postala krta i odlepljivala se duž ivica. Otvorio sam ga.
<BR>&nbsp;&nbsp;&nbsp;&nbsp;&nbsp;Bilo je već deset sati i petnaest minuta. Radio sam sve vreme, bez večere i tokom prvih noćnih sati, ispunjen dosadom, pijući kafu i razmišljajući da li je baš bilo pametno što sam došao da radim ovde, napustivši Laboratoriju za mlaznu propulziju. Položaj koji je imao veću odgovornost bio je dobar potez u karijeri; ali sada sam već bio siguran da Hari Kuk nikada neće otkriti novu česticu.
<BR>&nbsp;&nbsp;&nbsp;&nbsp;&nbsp;Dve godine ću biti vezan za Sendejdž: dve godine izrade planova i brige za osiguranje; dve godine obedovanja u sterilnom restoranu društvene ishrane u mojoj ustanovi ili u Džimijevom Amoku na Putu 85. A potom, ako sve bude išlo kako treba, mogao sam se nadati još jednom unapređenju, možda u Džordžtaunu.
<BR>&nbsp;&nbsp;&nbsp;&nbsp;&nbsp;Sve bih to rado menjao za Hopkinsovu budućnost.
<BR>&nbsp;&nbsp;&nbsp;&nbsp;&nbsp;Istresao sam šest magnetnih diskova na pisaći sto. Svaki je bio u odvojenom omotu, od one vrste kakve su mnoge naučne ustanove nekada upotrebljavale za snimanje elektromagnetskih zračenja. Diskovi su bili numerisani i obeleženi datumima za trodnevni period iz godine 1991, koja je za dve godine prethodila datumu zapisanom na koverti.
<BR>&nbsp;&nbsp;&nbsp;&nbsp;&nbsp;Na svakoj je pisalo "Prokion".
<BR>&nbsp;&nbsp;&nbsp;&nbsp;&nbsp;Iza mojih leđa, Hopkins i njegova dva saradnika stajali su nagnuti nad monitorima. Brekit, koji već obavio svoj zadatak, sedeo je za stolom i nešto čitao.
<BR>&nbsp;&nbsp;&nbsp;&nbsp;&nbsp;Obradovao sam se kad sam video da se diskete mogu koristiti na Marku VI. Ubacio sam jednu, povezao sve sa vokoderom da bih dobio odštampanu kopiju i izišao da se pridružim Hopkinsovoj grupi dok ceo proces ne bude gotov. Razgovarali smo o plazmi. Slušao sam ih neko vreme, onda sam shvatio da ništa više ne razumem, primetio sam da ni niko drugi oko mene (izuzev nasmejanog debelog čovečuljka) takođe ništa ne shvata, i vratio sam se polako do svog kompjutera.
<BR>&nbsp;&nbsp;&nbsp;&nbsp;&nbsp;Trag je glatko iscrtavao zelene i bele slike na ekranu Marka VI, a stranice teksta uz pucketanje ispadale iz vokodera. Pažnju mi privuče nešto na tim igličastim geometrijskim šarama razasutim po papiru za beleženje. Nešto nalik na ime koje se za čas pojavilo i iščezlo, pre nego što sam ga pročitao.
<BR>&nbsp;&nbsp;&nbsp;&nbsp;&nbsp;Lončić za kafu počeo je da ključa ispod postera sa galaksijom Andromeda. Čuo sam u daljini brujanje avionskog motora, verovatno iz vojne baze Ljuk. Iza mene, Hopkins i njegovi ljudi su se nečemu smejali.
<BR>&nbsp;&nbsp;&nbsp;&nbsp;&nbsp;Na snimku su se ukazivali sistemi šara.
<BR>&nbsp;&nbsp;&nbsp;&nbsp;&nbsp;Polako su izranjali potpuno jednaki skupovi impulsa: signali nisu dolazili iz nekog prirodnog izvora.
<BR>&nbsp;&nbsp;&nbsp;&nbsp;&nbsp;Prokion.
<BR>&nbsp;&nbsp;&nbsp;&nbsp;&nbsp;Smeh, avion, lonac za kafu, radio koji je negde svirao: sve se uklapalo jedno u drugo ukazujući na jednu mogućnost.
<BR>&nbsp;&nbsp;&nbsp;&nbsp;&nbsp;Pre će biti Feniks, pomislio sam.
<BR>
<BR>&nbsp;&nbsp;&nbsp;&nbsp;&nbsp;Frenk Mejers je bio rukovodilac projekta SETI još od kad je Ed Dikinson umro, pre dvanaest godina. Telefonirao sam mu već sledećeg jutra u San Francisko.
<BR>&nbsp;&nbsp;&nbsp;&nbsp;&nbsp;"Ne", kazao je bez i trunke oklevanja. "To je nečija neslana šala, Hari."
<BR>&nbsp;&nbsp;&nbsp;&nbsp;&nbsp;"Bilo je u tvom sefu, Frenk."
<BR>&nbsp;&nbsp;&nbsp;&nbsp;&nbsp;"Taj prokleti sef stoji već četrdeset godina. U njemu može svašta da se nađe. Izuzev poruke s Marsa..."
<BR>&nbsp;&nbsp;&nbsp;&nbsp;&nbsp;Zahvalio sam mu i spustio slušalicu.
<BR>&nbsp;&nbsp;&nbsp;&nbsp;&nbsp;Cele noći nisam oka sklopio: poneo sam snimljene zapise sa sobom u postelju, i do pet sati ujutru uspeo sam da uočim više od četrdeset različitih sistema impulsa. Izgledalo je kao da signal teče bez prekida: odnosno da je odašiljanje poruke bilo neprekidno, bez vidljivog početka ili kraja, samo s povremenim i neredovnim prekidima, onakvim kakvi bi nastali usled atmosferskih smetnji i, naravno zbog onih dužih perioda za vreme kojih se odredište prenosa nalazi ispod linije obzorja.
<BR>&nbsp;&nbsp;&nbsp;&nbsp;&nbsp;To je, bez sumnje, bila reflektovana zemaljska transmisija: radio-talasi prilično se odbijaju unaokolo. Ali zašto bi neko posle dve godine zapečatio tu grešku i stavio je u sef?
<BR>&nbsp;&nbsp;&nbsp;&nbsp;&nbsp;Prokion je žuto-bela dvojna zvezda klase F3, apsolutne veličine 2,8 koju su nekada obožavali u Vavilonu i Egiptu. (Ima li nečeg što nisu obožavali u Egiptu?) Udaljenost od Zemlje: 11,3 svetlosnih godina.
<BR>&nbsp;&nbsp;&nbsp;&nbsp;&nbsp;U kancelariji ispred moje, Beti Kuper je kucala na pisaćoj mašini, zatvarala ladice na pisaćem stolu, razgovarala s posetiocima.
<BR>&nbsp;&nbsp;&nbsp;&nbsp;&nbsp;Očigledno treba upotrebiti Veliku mrežu; oslušnuti Prokion na 40 gigaherca ili, čak - ako bude potrebno - pretražiti ceo spektar, i utvrditi da li nam zaista nešto kaže.
<BR>&nbsp;&nbsp;&nbsp;&nbsp;&nbsp;Zapitah Beti preko interkoma kada imamo slobodno vreme na Velikoj mreži. "Ništa sledećih sedamnaest meseci", odseče ona.
<BR>&nbsp;&nbsp;&nbsp;&nbsp;&nbsp;To se moglo i očekivati. Raspoloživi uređaji brzo su bivali rezervisani, istog časa kad bi astronomi dobili sredstva veća od onih, više nego oskudnih, koja su uglavnom dobijali tokom poslednjih dvadeset godina. Onaj ko zaželi da se posluži radio-teleskopom morao je da planira svoje vreme daleko unapred. Kako bih mogao da se dokopam Velike mreže na dva sata?
<BR>&nbsp;&nbsp;&nbsp;&nbsp;&nbsp;"Beti, da li biste bili ljubazni da dođete na trenutak?"
<BR>&nbsp;&nbsp;&nbsp;&nbsp;&nbsp;Beti Kuper je došla u Sendejdž iz San Augustina pre dvadeset godina, onda kada je nastala velika seoba zbog SETI-ja. Bila je sekretarica trojici rukovodilaca projekta, Hačingu Čejniju koji je sagradio Sendejdž; njegovom dugogodišnjem prijatelju Edu Dikinsonu; i, konačno, posle Dikinsonove smrti, Frenku Mejersu, mladom čoveku koji je još gradio svoju karijeru, i koji se isuviše dugo zadržao na tom projektu, tako da je - kažu - bio srećan kad su ga ugasili. U svakom slučaju, Mejers je doprineo gašenju projekta već samim tim što ga nije branio.
<BR>&nbsp;&nbsp;&nbsp;&nbsp;&nbsp;Smatrao sam, naravno, da je bio u pravu, iako iz drugih razloga. Bilo je tužno gledati kako se drugim naučnicima uskraćuje upotreba veličanstvenog teleskopa u Sendejdžu dok je trajao onaj groteskni lov na signale od malih zelenih... Mislim da su se mnogi od nas obradovali kada je to prestalo.
<BR>&nbsp;&nbsp;&nbsp;&nbsp;&nbsp;Beti je očekivala da će izgubiti posao. Ali ona je umela da se snađe u ustanovi, imala je dara da zagolica određene sujete i dobro je znala pravopis. Iako je bila protestantkinja, mudro se prilagodila ideji da radi s katoličkim sveštenikom i, začudo, kao da se čak pomalo i vređela što se nisam redovno pojavljivao s tvrdom belom kragnom.
<BR>&nbsp;&nbsp;&nbsp;&nbsp;&nbsp;Postavio sam joj dva-tri pitanja o metodama upotrebe lokalnog razglasa a onda sam, što sam neupadljivije mogao, kazao kako je šteta što projekt nije uspeo.
<BR>&nbsp;&nbsp;&nbsp;&nbsp;&nbsp;Beti je više ličila na bibliotekarku iz Njujorka nego na sekretaricu jedne naučne baze u pustinji. Kosa joj je bila srebrnastosiva. Nosila je naočare s čeličnim okvirom na dugom, srebrnom lancu. Bila je umereno punačka, ali držanje i izgovor bili su joj savršeni i pridavali joj onu osobinu koju pozorišni ljudi zovu "pojava".
<BR>&nbsp;&nbsp;&nbsp;&nbsp;&nbsp;Na moju primedbu oči joj se suziše i pretvoriše u tvrde, crne perle. "Dr Dikinson je uvek govorio da niko od nas neće doživeti da vidi rezultate. Svi koji smo imali veze s programom, čak i vratari, znali smo to." Nije bila od onih žena koje često sležu ramenima, ali iznenadna varnica u njenim crnim očima proizvela je isti utisak. "Drago mi je što nije doživeo da vidi kako se Projekt ugasio."
<BR>&nbsp;&nbsp;&nbsp;&nbsp;&nbsp;Nastala je neprijatna tišina. "Ne zameram Vam, doktore", reče ona konačno, misleći pri tom na moje javno izrečeno mišljenje, da smatram da uređaji nisu dovoljno korišćeni.
<BR>&nbsp;&nbsp;&nbsp;&nbsp;&nbsp;Spustio sam pogled i pokušao da se pomirljivo nasmešim. Mora da sam izgledao apsurdno: njene stroge crte lica omekšaše. Pokazao sam joj koverat.
<BR>&nbsp;&nbsp;&nbsp;&nbsp;&nbsp;"Prepoznajete li ovaj rukopis?"
<BR>&nbsp;&nbsp;&nbsp;&nbsp;&nbsp;Jedva da je i bacila pogled na njega. "To je Dr Dikinsonov."
<BR>&nbsp;&nbsp;&nbsp;&nbsp;&nbsp;"Jeste li sigurni? Mislim da Dikinson nije bio uključen u projekt sve dok Hač Čejni nije otišao u penziju. To je bilo 1993. godine, zar ne?"
<BR>&nbsp;&nbsp;&nbsp;&nbsp;&nbsp;"Tada je preuzeo mesto rukovodioca Projekta. Ali radio je na tehničkim poslovima pod Dr Čejnijem - pa, bar deset ili dvanaest godina pre toga." Oči bi joj zablistale kad god je govorila o Dikinsonu.
<BR>&nbsp;&nbsp;&nbsp;&nbsp;&nbsp;"Nikada ga nisam lično upoznao", rekoh.
<BR>&nbsp;&nbsp;&nbsp;&nbsp;&nbsp;"Bio je dobar čovek." Gledala je mimo mene, preko mog ramena; lice joj je bilo bledo. "Da njega nismo izgubili, možda nikad ne bismo izgubili Projekt."
<BR>&nbsp;&nbsp;&nbsp;&nbsp;&nbsp;"Ukoliko je to bitno", dodadoh blago.
<BR>&nbsp;&nbsp;&nbsp;&nbsp;&nbsp;"Ukoliko je to bitno", potvrdi ona.
<BR>&nbsp;&nbsp;&nbsp;&nbsp;&nbsp;Bila je u pravu, što se tiče Dikinsona. Lepo se izražavao i bio je ubedljiv govornik, autor nekoliko knjiga o raznim temama i, potpuno predan projektu SETI. On bi mogao da zadrži Projekat, uprkos tome što je savezna vlada prestala da daje sredstva i uprkos sve većoj galami njegovih kolega koji su tržili da dobiju više vremena za korišćenje uređaja. Ali Dikinson je bio mrtav već dvanaest godina. Bio se vratio kući u Masačusets da proslavi Božić, kao što je uvek radio. Posle jedne snežne vejavice izišao je da pomogne susedu da raščisti stazu pred kućom i srce ga je izdalo.
<BR>&nbsp;&nbsp;&nbsp;&nbsp;&nbsp;Ja sam tada boravio na istoku, u Džordžtaunu. Još se sećam kako sam žalio zbog genija koji se pre vremena ugasio. Imao je ogroman talenat ali ne i disciplinu; burno je prošao kroz svoju karijeru, bacajući varnice u svim pravcima. Međutim, sve čega bi se dotakao, kao i SETI, nekako se uvek završavalo bez rezultata.
<BR>&nbsp;&nbsp;&nbsp;&nbsp;&nbsp;"Beti, da li se ikada desilo da pomisle da su uhvatili MZ?"
<BR>&nbsp;&nbsp;&nbsp;&nbsp;&nbsp;"Signal malih zelenih?" Odmahnula je glavom. "Ne, mislim da nisu. Stalno su hvatali odjeke i slične stvari. Ali nikada ništa ni blizu toga. Ili je to bio KCOX iz Feniksa, ili neki japanski ribarski brod usred Tihog okeana."
<BR>&nbsp;&nbsp;&nbsp;&nbsp;&nbsp;"Zar nikada nešto što bi se razlikovalo od toga?"
<BR>&nbsp;&nbsp;&nbsp;&nbsp;&nbsp;Jedna obrva joj se malo podiže. "Nikada nešto što bi mogli dokazati. Kad nisu mogli da utvrde šta je, vraćali su se kasnije i opet pokušavali da ga nađu. Bilo kako bilo, tek sve su eliminisali." Da nisu, mislila je, mi ne bismo sada tu stajali i razgovarali o tome.
<BR>
<BR>&nbsp;&nbsp;&nbsp;&nbsp;&nbsp;Betini komentari ukazivali su da su se sumnjivi signali automatski skladišteni. Srećan što još nisam stigao da izbrišem zastarele podatke, otkrio sam da je zaista tako bilo, i istražio sam sav period unazad do prijema sa Prokiona 1991. godine, u nadi da ću naći neki sličan signal.
<BR>&nbsp;&nbsp;&nbsp;&nbsp;&nbsp;Čekalo me je iznenađenje.
<BR>&nbsp;&nbsp;&nbsp;&nbsp;&nbsp;Nije bilo ničeg sličnog. Nije, čak, postojao ni zapis o prijemu s Prokiona.
<BR>&nbsp;&nbsp;&nbsp;&nbsp;&nbsp;To bi trebalo da znači da su našli objašnjenje i odbacili signal.
<BR>&nbsp;&nbsp;&nbsp;&nbsp;&nbsp;Ali zašto su, onda, dve godine kasnije, zapečatili snimke i stavili ih u sef? Sigurno im nije trebalo toliko dugo vremena da nađu objašnjenje?
<BR>&nbsp;&nbsp;&nbsp;&nbsp;&nbsp;Projekat SETI zasnivao se na pretpostavci da bi ma kakav signal od malih zelenih bio svestan pokušaj komunikacije, što bi značilo da pošiljalac poruke svesno nastoji da je učini razumljivom i da bi logičan način da se to postigne bio upotreba sistema simbola za univerzalne konstante: atomsku težinu vodonika, recimo, ili vrednost broja pi.
<BR>&nbsp;&nbsp;&nbsp;&nbsp;&nbsp;Ali prelaskom u Sendejdž prešlo se takođe i na savršenije i daleko osetljivije aparate. Tako je iskrsla mogućnost da projekat uhvati i neki uzgredan signal, poruku vanzemaljskog porekla namenjenu vanzemaljskim primaocima. Saobraćanje takve vrste bilo bi neizmerno teško za tumečenje.
<BR>&nbsp;&nbsp;&nbsp;&nbsp;&nbsp;Ako je koverat u sefu uopšte bio nešto, onda je to bio baš takav snimak. Četrdeset gigaherca nije idealna frekvencija za međuzvezdanu komunikaciju. Štaviše, bio je bez početka i kraja, bez oblika, bez numerisanih delova, bez ičega što bi pomoglo tumačenju.
<BR>&nbsp;&nbsp;&nbsp;&nbsp;&nbsp;Pustio sam računar da radi na tekstu, koristeći SETI-jev program za jezičku analizu. Onda sam dao uputstva Brekitu da me pozove ako se nešto pojavi, večerao u Džimijevom restoranu i otišao kući. Niko me nije pozvao.
<BR>&nbsp;&nbsp;&nbsp;&nbsp;&nbsp;Nikakva struktura nije se mogla uočiti u tekstu. U engleskom jeziku, na primer može se uvek očekivati slovo "U" posle slova "Q", ili samoglasnik posle suglasničke grupe. Aspirati se retko udvajaju, nikad nema tri uzastopna slova i tako dalje. Ali u poruci s Prokiona sve je izgledalo potpuno proizvoljno.
<BR>&nbsp;&nbsp;&nbsp;&nbsp;&nbsp;Računar je zabeležio šezdeset i jedan različit sistem impulsa, što bi značilo šezdeset i jedan karakter. Nijedna sistem znakova nije se pojavljivao u razmacima dovoljno velikim da bi označio prazan prostor između dve reči. Brojanje učestanosti takođe nije dalo rezultata: Nije bilo kvantitativne razlike u upotrebi od jednog karaktera do drugog. Svi su se pojavljivali približno isti broj puta. Ako je to uopšte bio neki jezik onda u njemu nije bilo samoglasnika.
<BR>&nbsp;&nbsp;&nbsp;&nbsp;&nbsp;I imao je, sve u svemu, isuviše mnogo slova.
<BR>&nbsp;&nbsp;&nbsp;&nbsp;&nbsp;Telefonirao sam Vesu Filipsu, jedinom lingvisti koga sam u to vreme poznavao.
<BR>&nbsp;&nbsp;&nbsp;&nbsp;&nbsp;Da li je moguće da neki jezik bude struktuiran na takav način?
<BR>&nbsp;&nbsp;&nbsp;&nbsp;&nbsp;"Pa, ne bih baš rekao. Sem ako ne govoriš o nekoj vrsti konstrukta. Čak i u tom slučaju..." Zastao je. "Koliko si ono rekao da je bilo karaktera?"
<BR>&nbsp;&nbsp;&nbsp;&nbsp;&nbsp;"Šezdeset i jedan."
<BR>&nbsp;&nbsp;&nbsp;&nbsp;&nbsp;"Hari, mogao bih da ti navedem čitav niz razloga u - recimo - šest različitih naučnih disciplina, zašto je potrebno da u jezicima postoje slova velike i male učestanosti. Da bi jedan jezik imao ravnu 'krivulju' potrebno je da bude namerno struktuiran na taj način, i tada bi morao biti jezik koji nije govorni. Ali kakve bi to imalo praktične vrednosti? I čemu sve to?"
<BR>&nbsp;&nbsp;&nbsp;&nbsp;&nbsp;"I još nešto", dodade on, "šezdeset i jedno slovo izgleda malo previše. Ako tim ljudima treba toliko mnogo znakova da bi međusobno saobraćali, rekao bih da to onda čine bubnjevima."
<BR>&nbsp;&nbsp;&nbsp;&nbsp;&nbsp;Ed Dikinson bio je zagonetka. Za vreme uzajamnih sukoba dveju supersila pred kraj veka bio je stekao međunarodni ugled kao diplomata, i kao govorljivi zastupnik razuma i uzdržanosti. Svi su se slagali u mišljenju da je imao prvoklasan mozak. Pa ipak, malo je postigao u delatnosti koju je za sebe odabrao. Otišao je da radi na Projektu, što je u to vreme značilo samo prelaznu fazu pre nekog ozbiljnog zadatka. Ali, tu je ostao.
<BR>&nbsp;&nbsp;&nbsp;&nbsp;&nbsp;Zašto?
<BR>&nbsp;&nbsp;&nbsp;&nbsp;&nbsp;Hačing Čejni bio je nešto sasvim drugo. Kao penzionisani mornarički oficir posvetio se fizici gotovo kao nekakvom hobiju. Njegove veze kod političara odigrale su presudnu ulogu u izgradnji Sendejdža, a to što su ga imenovali za direktora bilo je - kako se bar šuškalo po kuloarima - u znak zahvalnosti za njegove zasluge tokom neobjavljenog pomorskog rata sa Sovjetima 1987-1988. godine.
<BR>&nbsp;&nbsp;&nbsp;&nbsp;&nbsp;Skapavao je na poslu. Savršeno je umeo da shvati i predstavi sebi složene situacije. Ali nedostajale su mu intuicija i mašta, sposobnost da donosi suptilne zaključke.
<BR>&nbsp;&nbsp;&nbsp;&nbsp;&nbsp;Pošto je iz Sendejdža otišao u penziju, Čejni je zadržao položaj počasnog profesora po pozivu na Masačusetskom institutu za tehnologiju, i na njemu se nalazio već pet godina.
<BR>&nbsp;&nbsp;&nbsp;&nbsp;&nbsp;Bio je krupan čovek, pre bi se reklo vozač kamiona nego fizičar. Uprkos svojim odmaklim godinama - u to vreme bližio se osamdesetim - i svom glomaznom telu, kretao se i govorio veoma žustro. Kosa mu je bila crna i gusta. U svetlosivim očima nazirala se visprenost kakvu poseduju profesionalni političari; bio je pun one samouverene druželjubivosti čoveka koji nikada nije omanuo.
<BR>&nbsp;&nbsp;&nbsp;&nbsp;&nbsp;Bili smo u njegovoj kući u Somervilu, u Masačusetsu, u jednoj od onih kuća od kamena i stakla koja se diže usred valovitih travnjaka. To nije bilo boravište u kome bi očekivali da nađemo fizičara u penziji: Čejnijevo bogatstvo bilo je očigledno.
<BR>&nbsp;&nbsp;&nbsp;&nbsp;&nbsp;Pljesnuo me je svojom ručerdom po ramenu i proveo me kroz jednu od onih uštogljenih, skupih dnevnih soba u kojima niko ne želi da sedi, do sobička, obloženog drvetom i kožom u zadnjem delu kuće. "Marta", rekao je nekome koga nisam mogao da vidim, "molim Vas, donesite nam crno vino." Upitno me je pogledao.
<BR>&nbsp;&nbsp;&nbsp;&nbsp;&nbsp;"Odlično", složio sam se. "Odavno se nismo videli, Hač."
<BR>&nbsp;&nbsp;&nbsp;&nbsp;&nbsp;Zidovi su bili prekriveni knjigama: uglavnom tehničkih, nešto malo onih o pomorskom inženjerstvu i nekoliko iz oblasti vojne istorije i istorije pomorstva. Precizno izgrađen, čelični model Lensa zauzimao je najveći deo police iznad kamina. To je bio tip opasne podmorske rakete - konstruisan na Čejnijevo navaljivanje - koju su potom lansirali u ogromnom broju protiv Sovjeta i time ih, opraktično, zbrisali s mora.
<BR>&nbsp;&nbsp;&nbsp;&nbsp;&nbsp;"Crkva se svuda infiltrira", reče on. "Kako je u Sendejdžu, Hari?"
<BR>&nbsp;&nbsp;&nbsp;&nbsp;&nbsp;Opisao sam mu neke od tekućih poslova. Slušao me je pažljivo.
<BR>&nbsp;&nbsp;&nbsp;&nbsp;&nbsp;Uđe jedna mlada žena, noseći flašu, dve čaše i tanjir sira. "Marta dolazi tri puta nedeljno", reče Čejni kada je izišla. Nasmeši se, namignu, zamoči krišku sira u senf i pregrize je gotovo napola. "Ne brini, Hari. Što se žena tiče, moje je prošlo. Šta te je dovelo u Masačusets?"
<BR>&nbsp;&nbsp;&nbsp;&nbsp;&nbsp;Izvukoh snimke iz torbe i pružih mu ih. Strpljivo sam posmatrao kako lista debeli svežanj hartije, i sa zadovoljstvom primetih promenu ne njegovom licu.
<BR>&nbsp;&nbsp;&nbsp;&nbsp;&nbsp;"Zavitlavaš me, Hari", reče. "Zar je neko zaista otkrio jedan? Kada je to bilo?"
<BR>&nbsp;&nbsp;&nbsp;&nbsp;&nbsp;"Pre dvadeset godina", odgovorih, pružajući mu koverat u kome su bile originalni diskovi.
<BR>&nbsp;&nbsp;&nbsp;&nbsp;&nbsp;Prebacivao ih je iz ruke u ruku. "Onda, znači da je negde bila greška?"
<BR>&nbsp;&nbsp;&nbsp;&nbsp;&nbsp;"Bilo je u sefu", rekoh.
<BR>&nbsp;&nbsp;&nbsp;&nbsp;&nbsp;Odmahnuo je glavom. "To gde je bilo ne znači ništa. Tako nešto se nikada nije dogodilo."
<BR>&nbsp;&nbsp;&nbsp;&nbsp;&nbsp;"Pa, šta je to, onda?"
<BR>&nbsp;&nbsp;&nbsp;&nbsp;&nbsp;"Proklet bio, ako znam."
<BR>&nbsp;&nbsp;&nbsp;&nbsp;&nbsp;Sedeli smo ćutke, dok je Čejni, gunđajući, nastavljao da lista.
<BR>&nbsp;&nbsp;&nbsp;&nbsp;&nbsp;Izgledao je da je zaboravio na vino. "Sam si to presnimio?"
<BR>&nbsp;&nbsp;&nbsp;&nbsp;&nbsp;Klimnuo sam glavom.
<BR>&nbsp;&nbsp;&nbsp;&nbsp;&nbsp;"Grdno mnogo posla kad bi bilo tek radi šale. Jesu li računari uspeli da nešto od toga pročitaju? Nisu; znači, to je obično đubre." Zagledao se u koverat. "Ali, to jeste Edov rukopis!"
<BR>&nbsp;&nbsp;&nbsp;&nbsp;&nbsp;"Da li bi Dikinson iz bilo kog razloga prećutao tako nešto?"
<BR>&nbsp;&nbsp;&nbsp;&nbsp;&nbsp;"Ed? Nikako; pogotovu ne Dikinson. Niko nije više od njega nastojao da se uspe. Toliko je žarko to želeo da je ceo život posvetio Projektu."
<BR>&nbsp;&nbsp;&nbsp;&nbsp;&nbsp;"Ali, da li bi - čisto fizički - bio u stanju da to radi? Da li bi umeo da uhvati signal malih zelenih? I da li je umeo tako dobro da rukuje računarima da prikrije tragove?"
<BR>&nbsp;&nbsp;&nbsp;&nbsp;&nbsp;"Ali, to bi bilo besmisleno. Da, mogao je to da uradi. I ti bi mogao da prošetaš kroz park Brejntri bez gaća."
<BR>&nbsp;&nbsp;&nbsp;&nbsp;&nbsp;Povetarac je dopirao kroz prozor, nadimajući zavese. Bilo je sveže i prijatno, neuobičajeno za Masačusets u avgustu. Neki klinci igrali su mali fudbal na ulici.
<BR>&nbsp;&nbsp;&nbsp;&nbsp;&nbsp;"Četrdeset megaherca", reče on. "Izgleda kao satelitski prenos."
<BR>&nbsp;&nbsp;&nbsp;&nbsp;&nbsp;"Otkrivanje toga ne bi trajalo dve godine, zar ne? I zašto bi diskovi bili sačuvane?"
<BR>&nbsp;&nbsp;&nbsp;&nbsp;&nbsp;"A zašto ne bi? reče on. "Kad bi sišao u moj podrum našao bi sve moguće stare drangulije."
<BR>&nbsp;&nbsp;&nbsp;&nbsp;&nbsp;Napolju se začu buka nalik na daleku grmljavinu, koja iznenada pređe u eksploziju i zaglušujuće škripanje. Trkački automobil "T-bolt" zviznu pored nas, rasturivši decu koja su igrala loptu, a potom dade gas. Zaokrenu za ugao pri brzini od oko 45 milja na sat. Igra se nastavi, kao da se ništa nije dogodilo.
<BR>&nbsp;&nbsp;&nbsp;&nbsp;&nbsp;"Stalno to rade", reče Čejni. Bio je okrenut leđima prozoru i nije se čak ni potrudio da se osvrne. "Policajci više i ne pokušavaju da ih hvataju."
<BR>&nbsp;&nbsp;&nbsp;&nbsp;&nbsp;"Zašto je Dikinson bio tako zainteresovan za Projekt?"
<BR>&nbsp;&nbsp;&nbsp;&nbsp;&nbsp;"Ed je bio veliki čovek." Lice mu se smrači, i ja se zapitah da mu vino nije povećalo osećajnost. "Trebalo je da ga lično poznaješ. Ti i on biste se odlično slagali. Imao je smisla za metafiziku, a čini mi se da je Projekt bio nešto najbliže tome od svega što je mogao da ima."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Znaš li da je proveo dve godine u jezuitskom internatu? Da, negde pored Filadelfije. Bio je crkveni horista koji se na kraju obreo u Hardvardu. I to ti je to."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je izgubio veru?"
<BR>&nbsp;&nbsp;&nbsp;&nbsp;&nbsp;"Tačno to. Ali je, ipak, zauvek sačuvao ono prefinjeno mistično osećanje smisaonosti svega postojećeg koje vi usađujete u svoje najbolje đake, osećanje da postoji nekakva svrsishodnost u svemiru. Kad sam ga upoznao, nije više ni pokušavao da se pretvara da se moli bilo čemu. Ali je imao u sebi onaj misionarski zanos, i isto ono ubeđenje o postojanju..." - zabaci glavu na kožom obloženi naslon stolice i pokuša da nađe reč na tavanici - "sudbine."
<BR>&nbsp;&nbsp;&nbsp;&nbsp;&nbsp;"Ed se u mnogome razlikovao od većine fizičara. Bio je stručnjak u mnogim stvarima. Pisao je o međunarodnoj politici za časopise Commentary i Harper's; objavljivao je knjige o ornitologiji, sistemskoj analizi, Malkolmu Mageridžu i Edvardu Gibonu."
<BR>&nbsp;&nbsp;&nbsp;&nbsp;&nbsp;Jednim pokretom izvuče se iz stolice i posegnu za dva jednaka toma u smeđim koracima. To je bilo Opadanje i propast rimskog carstva, u starom izdanju Savremene biblioteke. "On je jedina osoba, među svim mojim poznanicima, koji je zaista pročitao ovo." Otvori knjigu tako da sam mogao da pročitam posvetu:
<BR>
<BR>&nbsp;&nbsp;&nbsp;&nbsp;&nbsp;Haču,
<BR>&nbsp;&nbsp;&nbsp;&nbsp;&nbsp;s iskrenom nadom da ćemo uspeti da sprečimo zelen za supu i svinje.
<BR>&nbsp;&nbsp;&nbsp;&nbsp;&nbsp;Ed
<BR>
<BR>&nbsp;&nbsp;&nbsp;&nbsp;&nbsp;"To mi je dao kad sam napuštao SETI."
<BR>&nbsp;&nbsp;&nbsp;&nbsp;&nbsp;"Čudan poklon. Jesi li pročitao?"
<BR>&nbsp;&nbsp;&nbsp;&nbsp;&nbsp;Na to pitanje se nasmejao. "Trajalo bi godinu dana."
<BR>&nbsp;&nbsp;&nbsp;&nbsp;&nbsp;"Šta znači to o zeleni za supu i svinjama?"
<BR>&nbsp;&nbsp;&nbsp;&nbsp;&nbsp;Ustao je i mirno odšetao do suprotnog zida. Na njemu su visile fotografije brodova i aviona, Čejnija i predsednika Fajna, Sendejdža. Kao da se uneo u ovu poslednju. "Ne sećam se. To je citat iz knjige. Objasnio mi je u ono vreme, ali..." Ispruži u mom pravcu ruke s otvorenim dlanovima.
<BR>&nbsp;&nbsp;&nbsp;&nbsp;&nbsp;"Hač", rekoh. "Hvala ti." Ustadoh da pođem.
<BR>&nbsp;&nbsp;&nbsp;&nbsp;&nbsp;"Nema tu ništa", reče mi. "Ne znam od koga je stigla ta stvar, ali znam da bi Ed Dikinson dao sve na svetu za poruku od vanzemaljca."
<BR>&nbsp;&nbsp;&nbsp;&nbsp;&nbsp;"Hač, da li bi Dikinson možda bio u stanju da prevede tekst?"
<BR>&nbsp;&nbsp;&nbsp;&nbsp;&nbsp;"Ne, ako ti nisi. On je imao isti program."
<BR>
<BR>&nbsp;&nbsp;&nbsp;&nbsp;&nbsp;Ne volim gradove.
<BR>&nbsp;&nbsp;&nbsp;&nbsp;&nbsp;Dikinsonove knjige bile su rasprodate, a antikvarne knjižare su se sve nalazile u Kembridžu, Masačusets. Osim toga, predgrađe Bostona, kao i sam grad, bili su zagađeni razbijenim staklom i novinama. Sumorna gomila ispunjavala je krčme u predgrađu. Na sve strane prozori su bili razbijeni ili zakovani daskama. Na jednoj raskrsnici prošao sam kroz crveno svetlo radije nego da sačekam i vidim kakve namere ima jedna banda maloletnika tupih pogleda, koja mi se približavala. Teško da bi se mogli nazvati decom, premda sumnjam da je među njima bilo ijednog starijeg od dvanaest godina. Na zidovima od obijenih cigli videli su se skaredni natpisi u visini do koje je ruka mogla da dosegne. Većina s pravopisnim greškama.
<BR>&nbsp;&nbsp;&nbsp;&nbsp;&nbsp;Boston je nekad bio Dikinsonov grad. Pitao sam se o čemu je taj veliki humanista razmišljao dok se vozio njegovim ulicama.
<BR>&nbsp;&nbsp;&nbsp;&nbsp;&nbsp;Pronašao sam samo jednu njegovu knjigu: Malkolm Mageridž: vera i očajanje. U radnji je takođe bio i primerak knjige Opadanje i propast rimskog carstva. Pokrenut nekim porivom - kupio sam ga.
<BR>&nbsp;&nbsp;&nbsp;&nbsp;&nbsp;Obradovao sam se kad sam se vratio u pustinju.
<BR>&nbsp;&nbsp;&nbsp;&nbsp;&nbsp;Upravo smo ulazili u period izuzetnog napretka, kada smo konačno počeli da shvatamo mehaniku galaktičkih struktura. Mekkju je izradio kartu centra Mlečnog puta, Osterberger je razvio svoju koncept objedinjene teorije polja, a Šauer je formulisao svoju proslavljenu revolucionarnu hipotezu o prirodi vremena. I tada, jednog prohladnog oktobarskog jutra, grupa naučnika iz Instituta za tehnologiju u Kaliforniji objavila je uzbuđujuće otkriće: objekti na ivici vidljivosti nisu se udaljavali; naprotiv, oni su se odupirali širenju i polako su se kretali u našem pravcu, nasuprot struji. Tada, kao i danas, izgledalo je da su to delovi drugog univerzuma.
<BR>&nbsp;&nbsp;&nbsp;&nbsp;&nbsp;Usred te žive aktivnosti, dogodila se iznenadna nesreća jedne noći pred kraj septembra. Erl Barlov, rukovodilac grupe s Kalifornijskog instituta, imao je lakši srčani udar. Stigao sam minut pre hitne pomoći, oko dva sata po ponoći.
<BR>&nbsp;&nbsp;&nbsp;&nbsp;&nbsp;Pošto su kola hitne pomoći otišla, Barloovi momci su uznemireno nastavili da tumaraju unaokolo, pijući kafu, isuviše uzbuđeni da bi mogli da nastave s radom. Nisam bio potpuno nespreman za priliku koja mi se ukazala. Dao sam Brekitu novo odredište i brojeve. Zavijanje kola hitne pomoći jedva da je utihnulo pre nego što su se parabole poklopile i zaustavile na blistavoj dvojnoj zvezdi, Prokionu.
<BR>&nbsp;&nbsp;&nbsp;&nbsp;&nbsp;Čulo se samo pucketanje međuzvezdanog statičkog naboja.
<BR>
<BR>&nbsp;&nbsp;&nbsp;&nbsp;&nbsp;Dugo sam noću šetao po pustinji. Parabolične antene su prelepe na mesečini. S vremena na vreme tišinu bi narušilo cvilenje električnog motora, i antene bi ljupko kliznule po svijim šinama. Bio je to, činilo mi se, novi Stounhendž, blago zaobljenih obrisa i lelunjav.
<BR>&nbsp;&nbsp;&nbsp;&nbsp;&nbsp;Knjiga o Mageridžu bila je tanka. Nije bila biografija već pre analiza filozofovog gledišta da Zapad teži vlastitoj propasti. Bio je to zastareli argument da je Boga zamenila nauka, da je čovek stekao bezvredna znanja i u zamenu za njih dao svoj integritet.
<BR>&nbsp;&nbsp;&nbsp;&nbsp;&nbsp;U celini, bilo je to depresivno štivo. U zaključku Dikinson je uzeo reč tvrdeći da istina neće čekati da se objavi onda kada ljudima bude zgodno, i ako čovek ne bude mogao da se prilagodi jednom potpuno nezainteresovanom svemiru, onda će taj svemir zaista početi da biva neprijateljski. Moramo iskoristiti ono što imamo i prihvatiti istinu, bez obzira kuda nas vodila. Katedrala našeg vremena je, u suštini, radio-teleskop.
<BR>&nbsp;&nbsp;&nbsp;&nbsp;&nbsp;Sendejdž se bavio potvrđivanjem valjanosti Mekkjuovog rada i zagonetnih "objekata Kalifornijskog instituta". Sve je to potpuno druga priča, ali ona me je navela da razmišljam o potvrđivanju valjanosti i tada sam shvatio da sam nešto prevideo: u banci podataka nije bilo nijednog koji bi ličio na snimke s Prokiona, još od prvog prijema. Ali zar snimci s Prokiona nisu i sami mogli biti potvrda jednog prethodnog signala!
<BR>&nbsp;&nbsp;&nbsp;&nbsp;&nbsp;Trebalo je pet minuta da se provera izvrši: bila su dva pogotka.
<BR>&nbsp;&nbsp;&nbsp;&nbsp;&nbsp;Oba su bila odlomci. Ni jedan duži od 15 minuta, ali u svakom od njih bilo je dovoljno materijala da se verovatnoća greške smanji na manje od 1%.
<BR>&nbsp;&nbsp;&nbsp;&nbsp;&nbsp;Prvi je zabeležen tri nedelje pre prijema s Prokiona.
<BR>&nbsp;&nbsp;&nbsp;&nbsp;&nbsp;Drugi je bio primećen u San Augustinu, još 1987. godine. Oba su bila na 40 gigaherca. Oba su imala istovetne sisteme impulsa. Ali se tu, u ciljnoj informacionoj liniji, mirno krila jedna razorna razlika: prijem iz 1987. godine došao je kada je radio-teleskop bio usmeren ka Siriusu!
<BR>
<BR>&nbsp;&nbsp;&nbsp;&nbsp;&nbsp;Kada sam se vratio u svoju kancelariju, sav sam se tresao.
<BR>&nbsp;&nbsp;&nbsp;&nbsp;&nbsp;Sirius i Prokion su na rastojanju od svega nekoliko svetlosnih godina. Gospode, razmišljao sam, pa oni postoje! I putuju kroz kosmos!
<BR>&nbsp;&nbsp;&nbsp;&nbsp;&nbsp;Proveo sam ostatak dana lunjajući unaokolo, pokušavajući da se udubim u izveštaje o potrošnji goriva i o predviđenom budžetu. Ali uglavnom sam proveo vreme posmatrajući pustinjske svetlosti kako postaju sve sjajnije na mojim zavesama i potom sve bleđe. Dva toma Edvarda Gibona stajala su uspravljena između mog Vebsterovog rečnika i nekih crnih korica. Knjige su bile stare trideset godina, potpuno iste kao i one u Čejnijevoj kući. Neke od stranica, loše prosečene, još su bile spojene na ivicama.
<BR>&nbsp;&nbsp;&nbsp;&nbsp;&nbsp;Otvorio sam prvi tom, otprilike u sredini, i stao da čitam. Ili sam bar pokušavao. Ali Ed Dikinson je stalno potiskivao Rimljane. Na kraju sam digao ruke, uzeo taj tom i krenuo kući.
<BR>&nbsp;&nbsp;&nbsp;&nbsp;&nbsp;U gradu se održavala seansa duplog bridža i sledećih pet sati uspeo sam da protraćim igrajući karte. A potom, u postelji, dok mi se još pomalo vrtelo u glavi, prihvatio sam se opet Opadanja i propasti.
<BR>&nbsp;&nbsp;&nbsp;&nbsp;&nbsp;Ispostavilo se da to nije bio prašnjavi spisak davno pomrlih careva, kao što sam očekivao. Ima tu i njih, careva, koji probadaju ljude noževima, dave ih i prave glupe greške. I povremeno pokušavaju da poprave stvar. Ali ima tu i lovaca u mutnom. I birokrata, i biskupa.
<BR>&nbsp;&nbsp;&nbsp;&nbsp;&nbsp;To vam je svet ispunjen vinom, znojem legionara, lošim poslovanjem, raspravama o Hristu i nesposobnosti da se prenese vlast - a sve to se odigrava uz neumoljivo odbrojavanje do opšteg raspada; razlivena plima istorije, koju s vremena na vreme zajazi po koji heroj ili mudrac, neumitno plavi ljude i događaje i spira ih ka pučini. (Poslednjih godina carstva, pitao sam se, da li su i rimski klinci gazili sredovečne žene svojim drečavim, uvoznim kočijama? Da li su zidovi Damaska bili ispisani skarednim grafitima?)
<BR>&nbsp;&nbsp;&nbsp;&nbsp;&nbsp;Na kraju, kada su varvari pritisli na spoljne zidove imperije, ono što je palo bila samo jedna ruševina.
<BR>&nbsp;&nbsp;&nbsp;&nbsp;&nbsp;Mora da su imali i svog Mageridža?
<BR>&nbsp;&nbsp;&nbsp;&nbsp;&nbsp;A Dikinson, mali crkveni horista, usred požara i razaranja carskog grada, mora da je ponovo izgubio veru.
<BR>&nbsp;&nbsp;&nbsp;&nbsp;&nbsp;Jedne noći došlo je do nestanka struje. Ovo nema nikakve veze s pričom, izuzev što su me pozvali u četiri sata ujutru (ne da popravim struju, jer za to je trebalo imati dobrog električara, već da umirim neke razjarene Njujorčane, i da kasnije, u svom izveštaju, mogu da kažem da sam bio na licu mesta).
<BR>&nbsp;&nbsp;&nbsp;&nbsp;&nbsp;Pošto sam se pobrinuo za to, izišao sam napolje.
<BR>&nbsp;&nbsp;&nbsp;&nbsp;&nbsp;Pustinju u noći ne uznemiravaju ni boja ni kretanje. Ona je, prosto, splet peska, stenja i zvezda; uz to i friz, i slikar Mone, jednostavna, nepromenljiva. Ona unosi mir u čoveka, u ovom dobu kada tako malo drugih stvari izgledaju stabilne: naš sređeni svemir dvadesetog veka već odavno se raspao u splet neutronskih galaksija, "sudarajućih" crnih rupa, posuvraćenog vremena, i Bog zna čega sve još.
<BR>&nbsp;&nbsp;&nbsp;&nbsp;&nbsp;Pustinjsko tlo je čvrsto pod nogama. Predvidljivo. Očigledna suprotnost kvantnoj mehanici koja prikazuje kosmos nalik na živi pesak u kome se zakoni fizike mešaju s Platonom.
<BR>&nbsp;&nbsp;&nbsp;&nbsp;&nbsp;Tik iznad linije obzorja svetlucali su u, blistavom paru, Sirius i Prokion, čuvajući svoje tajne. U ovo doba godine pustinjski potočići su već isušeni i mračne senke njihovih korita brazdaju pejzaž. Mesec je bio u drugoj četvrti. Iza upravne zgrade ocrtavale su se parabole oivičene srebrom.
<BR>&nbsp;&nbsp;&nbsp;&nbsp;&nbsp;Moja katedrala.
<BR>&nbsp;&nbsp;&nbsp;&nbsp;&nbsp;Moj Stounhendž.
<BR>&nbsp;&nbsp;&nbsp;&nbsp;&nbsp;I dok sam sedeo, pijuckajući vermut, razmišljajući o nestalim gradovima, o malim crkvenim horistima i o brojanju učestalosti, iznenada sam shvatio značenje poslednje Čejnijeve primedbe! Pa, naravno, Dikinson nije pročitao tekst: u tome je bila stvar!
<BR>
<BR>&nbsp;&nbsp;&nbsp;&nbsp;&nbsp;Bio mi je potreban Čejni!
<BR>&nbsp;&nbsp;&nbsp;&nbsp;&nbsp;Pozvao sam ga telefonom ujutru i ukrcao se na popodnevni avion. Dočekao me je u Loganu i vozili smo se ka Glosteru. "Tu ima jedan odlični italijanski restoran", kazao je. A potom, ne skidajući pogled s druma: "U čemu je stvar?"
<BR>&nbsp;&nbsp;&nbsp;&nbsp;&nbsp;Poneo sam bio drugi tom sa sobom i podigao sam ga tako da ga i on vidi. Žmirnuo je, kao da ne shvata.
<BR>&nbsp;&nbsp;&nbsp;&nbsp;&nbsp;Veče je tek započinjalo, hladno, vlažno, i mirisalo je na zimu. Ledena kiša skorela se na prednjem staklu automobila. Sivo, teško nebo tonulo je ka gradu.
<BR>&nbsp;&nbsp;&nbsp;&nbsp;&nbsp;"Pre nego što počnem da odgovaram na pitanja, Hač, ja bih ti postavio par njih. Šta znaš da mi kažeš o vojnoj kriptografiji?"
<BR>&nbsp;&nbsp;&nbsp;&nbsp;&nbsp;Razvukao je usta. "Pa, ne baš mnogo. Ono malo što znam verovatno spada u strogo pov." Traktor s prikolicom protutnja mimo nas, podrhtavajući, prskajući nam prozore vodom. "Šta te, konkretno, interesuje?"
<BR>&nbsp;&nbsp;&nbsp;&nbsp;&nbsp;"Koliko su složene mornaričke šifre? Znam da nisu ni blizu kriptograma, ali kakva je njihova opšta struktura?"
<BR>&nbsp;&nbsp;&nbsp;&nbsp;&nbsp;"Pre svega, Hari, to nisu šifre. Monoalfabetski sistemi su šifre. Nalik na kriptograme koje si pomenuo. Slovo 'G' - recimo - uvek igra ulogu slova 'M'. Ali u vojnoj i diplomatskoj kriptografiji slovo 'G' bi, svaki put kad se pojavi, bilo, u stvari, neki drugi karakter. A azbuka takve kriptografije nije uvek ograničena samo na slova: upotrebljavamo brojeve, simbole za dolar, znak &, čak i razmake u kucanju." Bljuzgajući stigosmo na kosi prelaz i skrenusmo na međudržavni autoput. Bio je toliko uzdignut da smo mogli da gledamo samo jednolične krovove oko sebe. "Čak je i oblik pojedinih reči skriven."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Tako što se kriptografišu i razmaci između reči."
<BR>&nbsp;&nbsp;&nbsp;&nbsp;&nbsp;Znao sam odgovor na svoje drugo pitanje još pre nego što sam ga postavio. "Ako je ta kriptografska azbuka potpuno proizvoljna, što pretpostavljam da mora da bude, učestalost znakova mora biti ravnomerna. Je li tako?"
<BR>&nbsp;&nbsp;&nbsp;&nbsp;&nbsp;"Tako je. Ako bi bilo dovoljno saobraćanja - morala bi."
<BR>&nbsp;&nbsp;&nbsp;&nbsp;&nbsp;"Još nešto, Hač; iznenadno povećanje obima saobraćanja upozorilo bi svakog prisluškivača da se nešto događa, čak i ako ne ume da pročita poruke. Kako to prikrivate?"
<BR>&nbsp;&nbsp;&nbsp;&nbsp;&nbsp;"Prosto. Bez prestanka emitujemo, dvadeset četiri časa dnevno. Nekada su to zaista poruke, nekada đubre. Ali ne možeš da pogodiš razliku."
<BR>&nbsp;&nbsp;&nbsp;&nbsp;&nbsp;Smiluj nam se, Gospode, pomislih. Jadni Ed Dikinson.
<BR>
<BR>&nbsp;&nbsp;&nbsp;&nbsp;&nbsp;Sedeli smo za malim stolom u uglu, sasvim daleko od središnje gužve u restoranu. Podilazila me je jeza u mom vlažnom džemperu i mokrim cipelama. Jedna mala sveća veselo je pucketala pred nama.
<BR>&nbsp;&nbsp;&nbsp;&nbsp;&nbsp;"Razgovaramo li i dalje o Prokionu?" upita on.
<BR>&nbsp;&nbsp;&nbsp;&nbsp;&nbsp;Klimnuo sam glavom. "Isti sistem poruke primljen je još dva puta, u razmaku od tri godine, i sve to pre nego što je poruka s Prokiona bila registrovana."
<BR>&nbsp;&nbsp;&nbsp;&nbsp;&nbsp;"To nije moguće." Čejni se nagnu iznad stola, sav napet. "Računar bi ih automatski spario. Znali bismo."
<BR>&nbsp;&nbsp;&nbsp;&nbsp;&nbsp;"Nisam siguran." Šestorica imućnih, podgojenih ljudi u toplim kaputima ugurala se unutra i sad su se sudarali jedan o drugog u tesnoj garderobi. "Ta dva pogotka bila su sa različitih ciljeva; ličili su na odjek."
<BR>&nbsp;&nbsp;&nbsp;&nbsp;&nbsp;Čejni posegnu preko stola i ščepa me za članak na ruci, oborivši čašu. Nije je ni pogledao. "Kučkin sine", reče. "Je l' ti to hoćeš da mi kažeš da tamo postoji nekakva imperija?"
<BR>&nbsp;&nbsp;&nbsp;&nbsp;&nbsp;"Mislim da je Ed Dikinson u to čvrsto verovao."
<BR>&nbsp;&nbsp;&nbsp;&nbsp;&nbsp;"Pa, zašto bi to onda tajio?"
<BR>&nbsp;&nbsp;&nbsp;&nbsp;&nbsp;Knjigu sam već bio stavio na sto, kraj leve ruke. Tu je počivala, dok su joj plastične korice odbijele crvenu svetlost sveće. "Zato što oni ratuju", rekoh.
<BR>&nbsp;&nbsp;&nbsp;&nbsp;&nbsp;Izraz razumevanja probi se kroz Čejnijeve crte lica. Bilo je potpuno izgubilo boju, i njegovo bledilo izgledalo je gotovo avetinjski u polumraku.
<BR>&nbsp;&nbsp;&nbsp;&nbsp;&nbsp;"Verovao je", nastavio sam. "Zaista je verovao da je um nešto što je ravno moralu, a razum saosećanju. I šta je otkrio na kraju svog ljudskog veka? Civilizaciju koja je pobedila zvezde, ali ne i vlastite strasti i gluposti."
<BR>&nbsp;&nbsp;&nbsp;&nbsp;&nbsp;Visoki mladi konobar pojavi se kraj našeg stola. Naručismo porto i paštu.
<BR>&nbsp;&nbsp;&nbsp;&nbsp;&nbsp;"Ali ti ipak ne znaš da li se tamo gore ratuje", usprotivi se Čejni.
<BR>&nbsp;&nbsp;&nbsp;&nbsp;&nbsp;"Dobro, nazovimo to samo neprijateljstvom. Zatvorenost pred drugim, i to u ogromnim razmerama, kao što mora da bude, uvek vodi u nesreću. Dikinson je želeo da nas spase svojom vizijom reda i razuma..."
<BR>&nbsp;&nbsp;&nbsp;&nbsp;&nbsp;Sive oči se sukobiše s mojima. Bile su ispunjene bolom. Dve šiparice u loži do nas su se kikotale. Stiže vino.
<BR>&nbsp;&nbsp;&nbsp;&nbsp;&nbsp;"I kakve veze s tim ima Opadanje i propast rimskog carstva?"
<BR>&nbsp;&nbsp;&nbsp;&nbsp;&nbsp;"To mu je postala Biblija. Uterala mu strah u kosti. Trebalo bi da je i ti pročitaš, ali oprezno. Potpuno je u stanju da te baci u očajanje. Dikinson je bio čovek koji ume da misli; u tragediji rimskog carstva spoznao je krajnju istinu: kad jednom prestane napredovanje, počinje opadanje, stalno i nepovratno. Kad god razum ili vrlina omanu, proces se ubrzava.
<BR>&nbsp;&nbsp;&nbsp;&nbsp;&nbsp;Nisam uspeo da pronađem njegovu knjigu o Gibonu, ali znam šta je u njoj rekao: da Gibon nije pisao samo o Rimljanima, niti o Englezima svoga doba, da je pisao i o nama...
<BR>&nbsp;&nbsp;&nbsp;&nbsp;&nbsp;Svakome ko razmišlja na taj način, ko pogleda oko sebe, jasno je da ovaj naš svet punom brzinom klizi u jedno mračno doba."
<BR>&nbsp;&nbsp;&nbsp;&nbsp;&nbsp;Nekoliko trenutaka smo ćutke pili. Imao sam osećaj da je vreme stalo, da sedimo nepokretni usred jednog zamrznutog sveta.
<BR>&nbsp;&nbsp;&nbsp;&nbsp;&nbsp;"Jesam li ti kazao", oglasih se konačno, "da sam našao u knjizi objašnjenje one njegove posvete tebi? Mora da te je mnogo cenio, Hač." Otvorih knjigu na poslednjoj stranici i okrenuh je njemu preko stola:
<BR>&nbsp;&nbsp;&nbsp;&nbsp;&nbsp;Forum građana Rima, mesto gde su se okupljali da donose zakone i biraju sebi vladare, sada je ograđen i na njemu se gaji zelen za supu, a ponegde je otvoren, da bi tu ulazile svinje i goveda.
<BR>&nbsp;&nbsp;&nbsp;&nbsp;&nbsp;Čejni je turobno zurio u mene. "Prosto ne mogu da verujem. Uvek je delovao tako optimistički."
<BR>&nbsp;&nbsp;&nbsp;&nbsp;&nbsp;"Možda i jeste", rekoh, "ali mislim da je istina bila upravo suprotna. Čovek može da preživi gubitak vere u Boga, pod uslovom da ne izgubi veru u samog sebe. U tome je bila Dikinsonova prava tragedija: počeo je da veruje isključivo u radio-teleskope, onako kako neki ljudi veruju u božanstvo."
<BR>&nbsp;&nbsp;&nbsp;&nbsp;&nbsp;Hranu, koja je u međuvremenu stigla, nismo ni okusili. "Šta ćeš sada s tim, Hari?"
<BR>&nbsp;&nbsp;&nbsp;&nbsp;&nbsp;"S tekstom s Prokiona? S verovatnoćom da imamo ratoborne komšije? Ta informacija me ne zabrinjava; sve što ti kaže to je da ćeš tamo gde naiđeš na razum verovatno naići i na glupost. U svakom slučaju, vreme je da Dikinson dobije priznanja za svoje otkriće." U sebi pomislih da ću i ja biti pomenut u nekoj fusnoti.
<BR>&nbsp;&nbsp;&nbsp;&nbsp;&nbsp;Podigao sam čašu kao da nazdravljam, ali Čejni mi se nije pridružio. Sedeli smo licem u lice poput neke neprijatne žive slike. "Nešto nije u redu?" upitah. "Razmišljaš o Dikinsonu?"
<BR>&nbsp;&nbsp;&nbsp;&nbsp;&nbsp;"I o njemu." Plamen sveće mu je blistao u očima. "Hari, šta misliš, da li i oni imaju projekt SETI?"
<BR>&nbsp;&nbsp;&nbsp;&nbsp;&nbsp;"Po svoj prilici. Zašto?"
<BR>&nbsp;&nbsp;&nbsp;&nbsp;&nbsp;"Pitam se da li ti tvoji vanzemaljci znaju za nas. Ovaj restoran nije mnogo udaljeniji od Siriusa nego Prokion. Bolje bi bilo da požuriš s tom večerom."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
