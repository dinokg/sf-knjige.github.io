<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Sekretar Odeljenja za naučna istraživanja slušao ga je sa prilično pažnje - i ne samo pažnje, reče Frenklin sebi, već sa laskavim zanimanjem. Kada je dovršio trgovački govor koji je tako dugo i pažljivo pripremao, on oseti naglo i neočekivano pražnjenje osećanja. Znao je da je učinio najbolje što je mogao; ono što će se desiti sada bilo je najvećim delom izvan njegovih ruku.
<BR>&nbsp;&nbsp;&nbsp;&nbsp;&nbsp;"Postoji nekoliko pitanja koja bih voleo da raščistimo", reče sekretar. "Prvo je prilično očigledno. Zbog čega niste otišli do sopstvenog istraživačkog odseka Pomorskog odeljenja umesto što ste zapucali sve do nivoa Svetskog sekretarijata i kontaktirali ONI?"
<BR>&nbsp;&nbsp;&nbsp;&nbsp;&nbsp;Bilo je to, složi se Frenklin, prilično očigledno pitanje - i donekle škakljivo. Ali znao je da će biti potegnuto i došao je pripremljen.
<BR>&nbsp;&nbsp;&nbsp;&nbsp;&nbsp;"Naravno, gospodine Farlane", odgovori on, "učinio sam najbolje što sam mogao da dobijem podršku u Odeljenju. Bilo je poprilično zanimanja, naročito pošto smo zarobili onu sipu. Ali ispostavilo se da je operacija Persi bila skuplja nego što je iko proračunao i javilo se mnogo nezgodnih pitanja oko toga. Čitav slučaj završio se tako što je nekoliko naših naučnika premešteno u druga odeljenja."
<BR>&nbsp;&nbsp;&nbsp;&nbsp;&nbsp;"Znam", umeša se sekretar uz osmeh. "Mi smo dobili neke od njih."
<BR>&nbsp;&nbsp;&nbsp;&nbsp;&nbsp;"Zbog toga se na svako istraživanje koje nije od praktičnog interesa mrko gleda, što je jedan od razloga zbog kojih sam došao do vas. Osim toga, iskreno govoreći, odeljenje i nema ovlašćenja da učini onu vrstu stvari koju predlažem. Cena odlaska makar i dve dubinske podmornice prilično je visoka i morala bi da bude odobrena na nivou višem od odeljenja."
<BR>&nbsp;&nbsp;&nbsp;&nbsp;&nbsp;"Ali ako bi bila odobrena, vi se pouzdajete u to da se može dobiti i osoblje?"
<BR>&nbsp;&nbsp;&nbsp;&nbsp;&nbsp;"Da, u pravo doba godine. Sada kada je ograda praktično stopostotno pouzdana - nije bilo velikih proboja već tri godine - mi, čuvari, imamo prilično slobodnih termina osim prilikom godišnjih okupljanja i klanja. Zbog toga mi se učinilo da je dobra zamisao..."
<BR>&nbsp;&nbsp;&nbsp;&nbsp;&nbsp;"Da straćene nadarenosti čuvara budu iskorišćene?"
<BR>&nbsp;&nbsp;&nbsp;&nbsp;&nbsp;"Pa, to je malo preterano otvoreno postavljanje stvari. Ne bih hteo da se pomisli da ima ikakve nedelotvornosti u Birou."
<BR>&nbsp;&nbsp;&nbsp;&nbsp;&nbsp;"Ne bih ni sanjao da nagovestim takvu stvar", nasmeši se sekretar. "Drugo pitanje više je lično. Zbog čega se toliko zanimate za taj projekat? Očigledno ste mu posvetili mnogo vremena i imali zbog njega mnogo nevolja - a, ukoliko mogu tako da kažem, rizikovali ste i protivljenje pretpostavljenih time što ste došli pravo do mene."
<BR>&nbsp;&nbsp;&nbsp;&nbsp;&nbsp;Na to pitanje nije bilo tako lako odgovoriti, čak i nekome koga ste dobro poznavali, a strancu još manje. Da li bi ovaj čovek, koji se uspeo toliko visoko u službi države, shvatio opčinjenost tajanstvenim odrazom na ekranu sonara, opaženim samo jednom, i to pre više godina? Da, shvatio bi, jer bio je bar delom naučnik.
<BR>&nbsp;&nbsp;&nbsp;&nbsp;&nbsp;"Kao glavni čuvar", objasni Frenklin, "verovatno neću biti još dugo na pomorskoj dužnosti. Imam trideset osam godina i starim za tu vrstu posla. A imam radoznao um; možda je trebalo da i sam budem naučnik. Ovo je problem koji bih voleo da razrešim, iako znam da su izgledi za to prilično mali."
<BR>&nbsp;&nbsp;&nbsp;&nbsp;&nbsp;"To shvatam. Ova karta potvrđenih opažanja pokriva otprilike polovinu svetskih okeana."
<BR>&nbsp;&nbsp;&nbsp;&nbsp;&nbsp;"Da, znam da izgleda beznadežno, ali uz nove sonarne uređaje možemo skanirati zapreminu tri puta veću nego ranije, a odraz te veličine lako je razaznati. Samo je stvar vremena pre nego što ga neko opazi."
<BR>&nbsp;&nbsp;&nbsp;&nbsp;&nbsp;"A vi želite da budete taj neko. Pa, to je dovoljno razumno. Kada sam dobio vaše prvobitno pismo, razgovarao sam sa svojim pomorskim biolozima i dobio otprilike tri različita mišljenja - nijedno od njih baš ohrabrujuće. Neki koji priznaju da su takvi odrazi opaženi kažu da su to verovatno fantomi zbog grešaka u sonarnim uređajima ili odrazi na prekidima u nekim vrstama vode."
<BR>&nbsp;&nbsp;&nbsp;&nbsp;&nbsp;Frenklin frknu. "Svako ko ih je video znao bi da nije tako. Na kraju krajeva, poznati su nam svi uobičajeni sonarni fantomi i lažni odrazi. Moraju da budu."
<BR>&nbsp;&nbsp;&nbsp;&nbsp;&nbsp;"Da, tako i ja mislim. Neki od mojih ljudi smatraju da su - recimo - konvencionalne morske zmije već objašnjene kao sipe, kraljevske haringe i jegulje, tako da ono što je vaša patrola videla ili je jedna od tih stvari, ili je ogromna dubinska ajkula."
<BR>&nbsp;&nbsp;&nbsp;&nbsp;&nbsp;Frenklin zavrte glavom. "Znam kako ti odrazi izgledaju. Ovo je sasvim drugačije."
<BR>&nbsp;&nbsp;&nbsp;&nbsp;&nbsp;"Treće objašnjenje je teorijsko. U velikim dubinama okeana naprosto nema dovoljno hrane da bi se održavao neki veoma krupan i aktivan oblik života."
<BR>&nbsp;&nbsp;&nbsp;&nbsp;&nbsp;"U to niko ne može biti siguran. Još prošlog veka naučnici su govorili da ne može biti nikakvog života na dnu okeana. Znamo u kolikoj meri se to pokazalo kao besmislica."
<BR>&nbsp;&nbsp;&nbsp;&nbsp;&nbsp;"Pa, dobro ste rekli. Videću šta može da se učini."
<BR>&nbsp;&nbsp;&nbsp;&nbsp;&nbsp;"Hvala vam veliko, gospodine Farlane. Možda bi bilo najbolje kada niko u Birou ne bi saznao da sam bio kod vas."
<BR>&nbsp;&nbsp;&nbsp;&nbsp;&nbsp;"Nećemo im reći, ali pogodiće." Sekretar se diže na noge i Frenklin pretpostavi da je razgovor okončan. Ali pogrešio je.
<BR>&nbsp;&nbsp;&nbsp;&nbsp;&nbsp;"Pre nego što krenete, gospodine Frenkline", reče sekretar, "možda bismo mogli da raščistimo jednu stvarčicu koja me je brinula tokom poprilično godina."
<BR>&nbsp;&nbsp;&nbsp;&nbsp;&nbsp;"Šta to, ser?"
<BR>&nbsp;&nbsp;&nbsp;&nbsp;&nbsp;"Nikada nisam shvatio šta bi čuvar koji bi trebalo da je dobro uvežban mogao da traži usred noći u blizini grebena Velike Prepreke, dišući komprimovani vazduh na dubini od pet stotina stopa."
<BR>&nbsp;&nbsp;&nbsp;&nbsp;&nbsp;Nastade dugo ćutanje dok su dva čoveka, odnosa iznenada izmenjenih, gledala jedan drugoga preko sobe. Frenklin je prebirao po sećanju, ali lice ovog drugog nije izazivalo odjeke; bilo je to toliko davno, a on je upoznao toliko ljudi u godinama posle toga.
<BR>&nbsp;&nbsp;&nbsp;&nbsp;&nbsp;"Vi ste bili jedan od onih koji su me izvukli?" upita on. "Ukoliko je tako, ima mnogo toga za šta bi trebalo da vam se zahvalim." On zastade na trenutak, a onda dodade: "Znate, ono nije bio nesrećni slučaj."
<BR>&nbsp;&nbsp;&nbsp;&nbsp;&nbsp;"Tako sam i mislio; to sve objašnjava. Ali pre nego što promenimo temu, šta se dogodilo sa Bertom Derilom? Nikada nisam uspeo da otkrijem pravu priču."
<BR>&nbsp;&nbsp;&nbsp;&nbsp;&nbsp;"Oh, najzad mu je ponestalo kredita; nikako nije uspevao da izvede da mu se Morski lav isplati. Poslednji put kada sam ga video bio je u Melburnu; izgledao je očajan zbog toga što su carinske službe ukinute i nije bilo načina na koji bi pošten švercer mogao da zaradi za život. Najzad je pokušao da digne osiguranje za Morskog lava; imao je ubedljiv požar i morao je da napusti brod u blizini Kerna. Ovaj je otišao na dno, ali procenjivači su pošli za njim i počeli da postavljaju neka vrlo nezgodna pitanja kada su otkrili da je sva vrednija oprema uklonjena pre požara. Ne znam kako se kapetan izvukao iz čitave zbrke.
<BR>&nbsp;&nbsp;&nbsp;&nbsp;&nbsp;To je otprilike bio kraj za matorog pokvarenjaka. Ozbiljno se prihvatio boce i jedne noći u Darvinu odlučio je da skoči sa doka da malo pliva. Ali zaboravio je da je oseka - a u Darvinu more se tokom oseke spušta trideset stopa. I tako je slomio vrat, a mnoge ljude osim njegovih kreditora bilo je iskreno žao."
<BR>&nbsp;&nbsp;&nbsp;&nbsp;&nbsp;"Jadni, stari Bert. Svet će biti turobno mesto kada više ne bude ljudi poput njega."
<BR>&nbsp;&nbsp;&nbsp;&nbsp;&nbsp;Bila je to prilično jeretička primedba, pomisli Frenklin, sa usana tako odgovornog člana Svetskog sekretarijata. Ali silno ga je oraspoložila i to ne samo zbog toga što se slagao sa njom. Sada je znao da je neočekivano zadobio uticajnog prijatelja i da su se izgledi za to da će projekat krenuti napred neuporedivo poboljšale.
<BR>
<BR>&nbsp;&nbsp;&nbsp;&nbsp;&nbsp;Nije očekivao da će se išta dogoditi na brzinu i zbog toga nije bio razočaran kada su nedelje protekle u tišini. U svakom slučaju, bio je zauzet; do mrtve sezone još su preostala tri meseca, a u međuvremenu mu se na plećima skupio čitav niz sitnih, ali nervirajućih kriza.
<BR>&nbsp;&nbsp;&nbsp;&nbsp;&nbsp;A bila je tu i jedna koja nije bila niti čak ni sitna, ukoliko se, zapravo, i mogla nazvati krizom. Ana Frenklin došla je na svet razrogačenih očiju i širom otvorenih usta, a Indra je prvi put počela ozbiljno da sumnja u nastavak svoje akademske karijere.
<BR>&nbsp;&nbsp;&nbsp;&nbsp;&nbsp;Frenklin, na njeno veliko razočaranje, nije bio kod kuće kada mu se kćerka rodila. Zapovedao je malom misijom od šest podmornica koje su vršile napad na ostrva Pribilov u pokušaju da srežu broj kitova-ubica. To nije bila prva misija te vrste, ali bila je najuspešnija, zahvaljujući korišćenju usavršene tehnike. Osobeno glasanje tuljana i manjih kitova snimano je i potom reprodukovano u more, dok su podmornice tiho čekale da se ubice pojave.
<BR>&nbsp;&nbsp;&nbsp;&nbsp;&nbsp;Ove su to učinile na stotine i pokolj je bio ogroman. Do vremena kada se mala flota vratila u bazu, ubijeno je više od hiljadu orki. Bio je to težak i ponekad opasan posao, a Frenklin je otkrio da je i pored važnosti to naučno kasapljenje bilo izuzetno depresivno. Nije mogao da se ne divi lepoti, brzini i opakosti lovaca koje je sam lovio i pred kraj misije gotovo da mu je bilo drago što ubijanje počinje da posustaje. Izgledalo je da orke uče na osnovu gorkog iskustva i statističari Biroa moraće da zaključe da li će biti ekonomično da se operacija ponovi sledeće sezone.
<BR>&nbsp;&nbsp;&nbsp;&nbsp;&nbsp;Frenklin jedva da je imao vremena da se otkravi od te misije i da blago primi Anu u naručje, ne izmanivši od nje nikakav znak prepoznavanja, jer je hitno prebačen do Južne Džordžije. Tamo mu je problem bio da otkrije zbog čega su kitovi, koji su prethodno uplovljavali u prostor za klanje bez ikakve buke, odjednom postali sumnjičavi i silno su oklevali sa ulaskom u elektrizirane kanale. Kao što se ispostavilo, nije učinio baš ništa da reši tajnu; dok je još tragao za psihološkim činiocima, jedan blistavi mladi inspektor postrojenja otkrio je da deo krvavih otpadnih voda iz procesnih postrojenja slučajno curi nazad u more. Nije bilo iznenađujuće da su se kitovi, iako im čulo mirisa nije bilo izrazito razvijeno kao kod drugih morskih životinja, uzbunili kada su pokretne prepreke pokušavale da ih odvedu do mesta na kome je toliko mnogo njihovih rođaka dočekalo sudnji čas.
<BR>&nbsp;&nbsp;&nbsp;&nbsp;&nbsp;Kao glavni čuvar, već predodređen za više stvari, Frenklin je sada bio neka vrsta putujućeg stručnjaka za probleme, koji je mogao biti poslat bilo gde na svetu za poslom Biroa. Ako se izuzme dejstvo na njegov porodični život, poželeo je dobrodošlicu takvom stanju stvari. Jednom kada čovek dokuči mehanizam čuvarskog poziva, neposredno nadziranje i gonjenje krda sadržavalo je u sebi malo budućnosti. Ljudi poput Dona Barlija izvlačili su iz toga sve uzbuđenje i zadovoljstvo koje im je bilo potrebno, ali opet Don nije bio niti ambiciozan, niti je baš bio intelektualni teškaš. Frenklin je to govorio sebi bez ikakvog osećanja više vrednosti; bila je to čista overa činjeničnog stanja koju bi Don prvi potvrdio.
<BR>&nbsp;&nbsp;&nbsp;&nbsp;&nbsp;Bio je u Engleskoj i davao je iskaz kao stručni svedok pred komisijom za kitarstvo - psom čuvarem Biroa, koga je postavila država - kada je dobio žalostivi poziv dr Lundkvista, koji je preuzeo mesto kada je dr Roberts napustio Biro za kitove da bi prihvatio mnogo unosnije mesto pri akvarijumu Merinlenda.
<BR>&nbsp;&nbsp;&nbsp;&nbsp;&nbsp;"Upravo sam dobio tri korpe opreme od Odeljenja za naučna istraživanja. Nije reč ni o čemu što smo ikada naručili, ali vaše ime je na tome. Šta je posredi?"
<BR>&nbsp;&nbsp;&nbsp;&nbsp;&nbsp;Frenklin brzo razmisli. Znači, ipak je stiglo u njegovom odsustvu, a ukoliko direktor naiđe pre nego što bude pripremio teren, biće vatrometa.
<BR>&nbsp;&nbsp;&nbsp;&nbsp;&nbsp;"Previše dugačka priča da bih vam je sada pričao", odgovori Frenklin. "Moram za deset minuta pred odbor. Samo gurnite sve to negde u zapećak dok se ne vratim - sve ću vam tada objasniti."
<BR>&nbsp;&nbsp;&nbsp;&nbsp;&nbsp;"Nadam se da je u redu - vrlo je neobično."
<BR>&nbsp;&nbsp;&nbsp;&nbsp;&nbsp;"Bez brige - vidimo se prekosutra. Ukoliko Don Barli dođe u bazu, daj mu da pogleda stvari. Ali ja ću srediti čitavu papirijadu kada se vratim."
<BR>&nbsp;&nbsp;&nbsp;&nbsp;&nbsp;To će, reče on sebi, biti najgori deo čitavog posla. Stavljanje opreme koja nikada nije službeno zatražena na inventar Biroa bez previše pitanja biće bar podjednako teško koliko i pronalaženje velike morske zmije...
<BR>&nbsp;&nbsp;&nbsp;&nbsp;&nbsp;Nije trebalo da se brine. Njegov novi i uticajni saveznik, sekretar Odeljenja za naučno istraživanje, već je predvideo najveći deo njegovih problema. Oprema je trebalo da bude pozajmljena Birou i trebalo je da bude vraćena čim se posao obavi. Štaviše, na direktora je ostavljen utisak da je čitava stvar projekat ONI-a; možda je sumnjao, ali Frenklin je službeno pokriven.
<BR>&nbsp;&nbsp;&nbsp;&nbsp;&nbsp;"Budući da, kako izgleda, znaš sve o tome, Voltere", rekao je ovaj u laboratoriji kada je oprema najzad raspakovana, "najbolje bi bilo da objasniš šta bi to trebalo da radi."
<BR>&nbsp;&nbsp;&nbsp;&nbsp;&nbsp;"To je automatski rekorder, mnogo istančaniji od onih koje koristimo na kapijama za brojanje kitova dok prolaze. U suštini, to je sonarni skaner velikog dometa koji pretražuje zapreminu od petnaest milja u poluprečniku, ravno do morskog dna. Odbacuje sve nepokretne odraze i snima samo pokretne objekte. Takođe se može podesiti da ne obraća pažnju ni na jedan objekat ispod željene veličine. Drugim rečima, možemo ga upotrebiti da prebrojavamo kitove duže, recimo, od pedeset stopa i da ne obraćamo pažnju na druge. To radi svakih šest minuta - dvesta četrdeset puta dnevno - i zbog toga će dati bukvalno neprekidni popis svake željene oblasti."
<BR>&nbsp;&nbsp;&nbsp;&nbsp;&nbsp;"Baš domišljato. Pretpostavljam da ONI želi da postavimo tu stvar negde i da je opslužujemo."
<BR>&nbsp;&nbsp;&nbsp;&nbsp;&nbsp;"Da - i da prikupljamo zapise svake nedelje. Trebalo bi da i nama bude veoma korisna. Ovaj - ima tri takve stvari, uzgred."
<BR>&nbsp;&nbsp;&nbsp;&nbsp;&nbsp;"Budi uveren da će to ONI uraditi u velikom stilu! Voleo bih da mi imamo toliko novca za razbacivanje. Obavesti me kako stvari rade - ukoliko rade."
<BR>&nbsp;&nbsp;&nbsp;&nbsp;&nbsp;Ispalo je sve tako jednostavno i nije bilo ni pominjanja morskih zmija.
<BR>
<BR>&nbsp;&nbsp;&nbsp;&nbsp;&nbsp;Niti je od njih bilo ikakvog traga tokom više od dva meseca. Svake nedelje ona patrolna podmornica koja bi se zatekla u blizini donosila je snimke sa tri instrumenta, potopljenih na pola milje ispod nivoa mora na mestima koja je Frenklin odabrao posle pažljivog proučavanja poznatih viđenja. Uz prilježnost koja je lagano prerastala u tvrdoglavu rešenost, pregledao je stotine stopa staromodnog filma od šesnaest milimetara - i dalje neprevaziđenog na svom polju kao medija za snimanje. Gledao je hiljade odraza dok je projektovao film, sažimajući u minute dolaske i odlaske ogromnih morskih stvorenja tokom mnogo dana i noći.
<BR>&nbsp;&nbsp;&nbsp;&nbsp;&nbsp;Obično su slike bile prazne, jer podesio je izdvajač da odbacuje sve objekte dužine manje od sedamdeset stopa. To bi, računao je, trebalo da isključi sve osim najvećih kitova - i lovine za kojom je tragao. Međutim, kada su se krda kretala, film je bio istačkan odjecima koji su skakali preko ekrana fantastično preteranim brzinama dok je projektovao slike. Posmatrao je život mora ubrzan gotovo deset hiljada puta.
<BR>&nbsp;&nbsp;&nbsp;&nbsp;&nbsp;Posle dva meseca besplodnog gledanja, on poče da se pita da li je odabrao pogrešna mesta za sva tri rekordera i poče da pravi planove da ih premesti. Kada su se tri rolne filma vratile, on reče sebi da će učiniti upravo to i već se odlučio za nove položaje.
<BR>&nbsp;&nbsp;&nbsp;&nbsp;&nbsp;Ali ovoga puta našao je ono što je tražio. Bilo je na ivici ekrana i uhvaćeno je sa samo četiri prelaska skanera. Pre dva dana taj nezaboravni, neobično linearni odjek pojavio se na rekorderu; sada je imao dokaz, ali mu je još nedostajala potvrda.
<BR>&nbsp;&nbsp;&nbsp;&nbsp;&nbsp;Premestio je druga dva rekordera u tu oblast, postavivši instrumente u ogromni trougao sa stranicama od po petnaest milja, tako da su im se polja preklapala. Potom je sve bilo pitanje čekanja, sa onoliko strpljenja koliko je mogao da prikupi, dok nije prošla još jedna nedelja.
<BR>&nbsp;&nbsp;&nbsp;&nbsp;&nbsp;Čekanje se isplatilo; na kraju tog razdoblja imao je svu municiju koja mu je bila potrebna za kampanju. Dokaz je bio tu, jasan i neporeciv.
<BR>&nbsp;&nbsp;&nbsp;&nbsp;&nbsp;Veoma velika životinja, previše dugačka i uska da bi bila ijedno poznato morsko stvorenje, živela je na zapanjujućoj dubini od dvadeset hiljada stopa i odlazila je na pola puta do površine dvaput dnevno, po svemu sudeći da se nahrani. Na osnovu njenog neravnomernog pojavljivanja na ekranima rekordera, Frenklin je mogao da dobije prilično dobru predstavu o njenim navikama i pokretima. Ukoliko ova ne bude iznenada napustila oblast tako da joj izgubi trag, ne bi trebalo da bude velikih teškoća u ponavljanju uspeha operacije Persi.
<BR>&nbsp;&nbsp;&nbsp;&nbsp;&nbsp;No, trebalo je da se priseti da se u moru ništa ne događa dvaput na isti način.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
