<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. OČI SVETA
<P>&nbsp;&nbsp;&nbsp;&nbsp;&nbsp;Možda je svetlost upravljala ovim čamcem - kad je svetlo sevnulo oko nas, odmah je stao. U krilu planine bilo mi je veoma hladno, ali to nije bilo ništa u odnosu na ono što osetih sad. Nije duvao nikakav vetar, ali je bilo hladnije nego u najoštrijoj zimi koje sam se mogao prisetiti; od napora da ustanem poče mi se mutiti u glavi.
<BR>&nbsp;&nbsp;&nbsp;&nbsp;&nbsp;Tifon iskoči napolje. "Odavno nisam ovde bio. E, dobro je kući doći."
<BR>&nbsp;&nbsp;&nbsp;&nbsp;&nbsp;Bili smo u praznoj dvorani isklesanoj iz žive stene, a velikoj poput balske. Dva okrugla prozora, na udaljenom kraju, propuštala su svetlost unutra; Tifon ka njima pohita. Bili su to prozori odmaknuti jedan od drugoga možda sto koraka, a svaki je imao nekih deset lakata u prečniku. Išao sam za njim dok nisam primetio da njegova bosa stopala ostavljaju jasne tamne otiske. Sneg je to bio; doplovio je kroz prozore i rasuo se po kamenom podu. Pao sam na kolena, zagrabio pregršt i natrpao ga u usta.
<BR>&nbsp;&nbsp;&nbsp;&nbsp;&nbsp;U životu nisam ništa ukusnije kušao. Činilo se da ga toplota mog jezika pretapa istog časa u nektar; imao sam, zbilja, osećanje da bih mogao celoga života ostati na tom mestu, na kolenima, i sneg jesti. Tifon se okrete i, videći me, nasmeja se. "A ja zaboravio koliko si žedan. Samo izvoli. Vremena imamo u izobilju. Ono što sam hteo da ti pokažem može da čeka."
<BR>&nbsp;&nbsp;&nbsp;&nbsp;&nbsp;Piatonova usta se opet, kao i pre, počeše micati, a meni se učini da na idiotskom licu uhvatih izraz saosećanja. Dođoh sebi, možda zahvaljujući tom licu, a možda prosto zbog činjenice da sam već progutao nekoliko puta po puna usta topećeg snega. Progutah još jednom, pa onda, ostajući na istom mestu i prikupljajući novu gomilicu, rekoh: "Kazao si mi o Piatonu. Zašto on ne može da govori?"
<BR>&nbsp;&nbsp;&nbsp;&nbsp;&nbsp;"Ne može, jadnik, da dođe do daha", reče Tifon. Sad videh da je dobio erekciju, koju je negovao jednom šakom. "Kao što ti rekoh, ja upravljam svim voljnim funkcijama - a upravljaću i nevoljnim, uskoro. Zato je jadni Piaton, iako još može pokretati svoj jezik i uobličavati svoje usne, sad kao muzičar koji prstima pritiska tipke duvačkog instrumenta u koji duvati ne može. Nego, kad ti bude dosta tog snega, reci mi, pa da ti pokažem gde možeš dobiti nešto za jelo."
<BR>&nbsp;&nbsp;&nbsp;&nbsp;&nbsp;Napunio sam usta još jednom i progutao. "Ovo je dovoljno. Da, veoma sam gladan."
<BR>&nbsp;&nbsp;&nbsp;&nbsp;&nbsp;"Dobro", reče on i, okrenuvši se od tih prozora, ode do jednog mesta na zidu dvorane. Približavajući se tom mestu, videh da, ako ništa drugo, bar nije od običnog kamena. Tu kao da je bila neka ploča od kristala, ili od debelog, dimnog stakla; kroz to sam video vekne hleba i mnoga čudnovata jela, nepomična i savršena poput hrane na umetničkim slikama.
<BR>&nbsp;&nbsp;&nbsp;&nbsp;&nbsp;"Imaš jedan talisman moći", reče mi Tifon. "Sad mi ga moraš dati da bismo mogli da otvorimo ovaj orman."
<BR>&nbsp;&nbsp;&nbsp;&nbsp;&nbsp;"Bojim se da ne razumem šta to pričaš. Hoćeš li moj mač?"
<BR>&nbsp;&nbsp;&nbsp;&nbsp;&nbsp;"Hoću to što nosiš oko vrata", reče on i pruži ruku da to i dobije.
<BR>&nbsp;&nbsp;&nbsp;&nbsp;&nbsp;Izmakoh jedan korak. "U tome nikakve moći nema."
<BR>&nbsp;&nbsp;&nbsp;&nbsp;&nbsp;"Onda ništa i ne gubiš. Daj mi to." Dok je Tifon govorio, Piatonova glava se pomakla gotovo neprimetno: levo, desno.
<BR>&nbsp;&nbsp;&nbsp;&nbsp;&nbsp;"To je samo jedna retkost", rekoh. "Svojevremeno sam mislio da ima veliku moć, ali kad sam pokušao da oživim jednu lepu ženu koja je umirala, nije ispoljilo nikakvo dejstvo, a juče nije moglo vratiti u život dečaka koji je putovao sa mnom. Kako si saznao za to?"
<BR>&nbsp;&nbsp;&nbsp;&nbsp;&nbsp;"Posmatrao sam vas, naravno. Popeo sam se dovoljno visoko da vas vidim. Kad je moj prsten ubio to dete, a ti otišao do leša, video sam svetu vatru. Ne moraš da staviš dragulj u moju ruku ako nećeš, samo radi što ti kažem."
<BR>&nbsp;&nbsp;&nbsp;&nbsp;&nbsp;"Znači, mogao si da nas upozoriš", rekoh.
<BR>&nbsp;&nbsp;&nbsp;&nbsp;&nbsp;"A zašto bih? U to vreme vi mi niste bili ništa. Je l' ti hoćeš da jedeš, ili nećeš?"
<BR>&nbsp;&nbsp;&nbsp;&nbsp;&nbsp;Izvadio sam dragi kamen. Pa, najzad, i Dorkas i Jolenta su ga videle, a, osim toga, čuo sam da su Pelerinke tokom velikih svečanosti imale izložbu gde su ga prikazivale. Ležao je na mom dlanu kao parčence plavog stakla, svake vatre lišeno.
<BR>&nbsp;&nbsp;&nbsp;&nbsp;&nbsp;Tifon se radoznalo nagnuo nad njega. "Nije baš upečatljivo. Sad klekni."
<BR>&nbsp;&nbsp;&nbsp;&nbsp;&nbsp;Kleknuo sam.
<BR>&nbsp;&nbsp;&nbsp;&nbsp;&nbsp;"Ponavljaj za mnom: kunem se svime što ovaj talisman predstavlja da ću u zamenu za hranu koju ću dobiti, biti stvorenje u svojini onoga koji mi je pod imenom Tifon poznat za vjeki vjekov..."
<BR>&nbsp;&nbsp;&nbsp;&nbsp;&nbsp;Tu se zatezala jedna zamka od užadi, prema kojoj je Dekumanova mreža bila primitivni prvi pokušaj. Ova je bila tako istančana da sam jedva i znao da postoji, a ipak sam osećao da je svako uže od tvrdo izvučenog čelika.
<BR>&nbsp;&nbsp;&nbsp;&nbsp;&nbsp;"...i da njemu predajem sve što imam i sve što ću biti, sve što posedujem sada i sve što ću posedovati u danima koji će doći, a živeću ili ću umreti kako se njemu bude svidelo."
<BR>&nbsp;&nbsp;&nbsp;&nbsp;&nbsp;"Već sam ja kršio zakletve", rekoh. "Ako bih ovu dao, pogazio bih je."
<BR>&nbsp;&nbsp;&nbsp;&nbsp;&nbsp;"Onda se zakuni", reče on. "To je samo jedna formalnost koju moramo uvažiti. Položi ovu zakletvu, a ja te mogu nje osloboditi čim završiš jelo."
<BR>&nbsp;&nbsp;&nbsp;&nbsp;&nbsp;Umesto da to učinim, ustao sam. "Rekao si da voliš istinu. Sada vidim i zašto - istina veže ljude." Sklonio sam Kandžu na njeno mesto.
<BR>&nbsp;&nbsp;&nbsp;&nbsp;&nbsp;Da to nisam učinio, sledećeg trenutka bila bi zauvek izgubljena. Tifon me obuhvati rukama i steže, tako da nisam mogao osloboditi ruke i potegnuti Terminus Est i, noseći me, potrča do jednoga od ta dva prozora. Borili smo se, ali to je bilo kao kad se kučence bori u rukama snažnog čoveka.
<BR>&nbsp;&nbsp;&nbsp;&nbsp;&nbsp;Veličina tog prozora bila je tolika da je, dok smo mu se približavali, sve manje ličio na prozor; izgledalo je kao da se jedan deo spoljašnjeg sveta ugurao u dvoranu, i to ne deo koji bi se sastojao od polja i šuma u podnožju planine, nego deo puke praznine, odsečak neba. Kameni zid dvorane, manje od jednog lakta debeo, otplovio je unazad, iz krajičaka mog vidnog polja, poput one smućene linije koju vidimo, kad plivamo otvorenih očiju, kao razdeobnu liniju između vode i vazduha.
<BR>&nbsp;&nbsp;&nbsp;&nbsp;&nbsp;Onda sam bio napolju. Tifonov zahvat prebacio se na zglavke mojih stopala, ali ja u jednom trenutku, možda zbog debljine mojih čizama, ili prosto zbog panike, dobih osećaj da uopšte nisam držan. Leđima sam bio okrenut ka masi planine. Kandža je, u svojoj mekoj vreći, visila i njihala se ispod moje glave, okačena o moju vilicu. Pamtim da me je obuzeo iznenadan, besmislen strah da će mi Terminus Est iskliznuti iz kanije.
<BR>&nbsp;&nbsp;&nbsp;&nbsp;&nbsp;Pomoću trbušnih mišića se podigoh, kao što gimnastičar čini kad visi stopalima okačen o vratilo. Tifon ispusti jedan od mojih skočnih zglobova da bi me mogao pesnicom tresnuti po ustima. Padoh opet unazad. Jauknuh i pokušah da izbrišem iz očiju krv koja je u njih curila sa mojih usana.
<BR>&nbsp;&nbsp;&nbsp;&nbsp;&nbsp;Iskušenje da potegnem mač, pridignem se opet i njime udarim bilo je maltene neodoljivo. Ipak, znao sam da to ne mogu izvesti, a da Tifon ne dobije sasvim dovoljno vremena da vidi šta nameravam i ispusti me u provaliju. A i kad bih uspeo, poginuo bih.
<BR>&nbsp;&nbsp;&nbsp;&nbsp;&nbsp;"Pozivam te sada..." Tifonov glas je dopirao iz prostora iznad mene, prividno dalek u zlatnoj ogromnosti "...da zatražiš od svog talismana da ti pomogne kako god može."
<BR>&nbsp;&nbsp;&nbsp;&nbsp;&nbsp;Zastao je, a svaki trenutak je izgledao kao Večnost sama.
<BR>&nbsp;&nbsp;&nbsp;&nbsp;&nbsp;"Može li ti pomoći?"
<BR>&nbsp;&nbsp;&nbsp;&nbsp;&nbsp;Uspeo sam da doviknem: "Ne."
<BR>&nbsp;&nbsp;&nbsp;&nbsp;&nbsp;"Razumeš li gde si?"
<BR>&nbsp;&nbsp;&nbsp;&nbsp;&nbsp;"Video sam. Na licu. Planinskog autarha."
<BR>&nbsp;&nbsp;&nbsp;&nbsp;&nbsp;"To je moje lice - jesi li i to video? Ja sam bio autarh. I ja dolazim ponovo. Ti si kod mojih očiju, a uz tvoja leđa je dužica mog desnog oka. Razumeš li? Ti si suza, samo jedna, crna suza koju ja u plaču ispuštam. Mogu te u sledećem trenu pustiti da padneš i uprljaš mi odeću. Ko te može spasti, nosioče Talismana?"
<BR>&nbsp;&nbsp;&nbsp;&nbsp;&nbsp;"Ti. Tifon."
<BR>&nbsp;&nbsp;&nbsp;&nbsp;&nbsp;"Jedino ja?"
<BR>&nbsp;&nbsp;&nbsp;&nbsp;&nbsp;"Jedino Tifon."
<BR>&nbsp;&nbsp;&nbsp;&nbsp;&nbsp;Izvukao me je nazad, unutra, a ja sam se pridržavao čvrsto uz njega kao onaj dečko ranije uz mene, sve dok nismo zašli duboko u tu dvoranu koja je bila lobanjska šupljina planine.
<BR>&nbsp;&nbsp;&nbsp;&nbsp;&nbsp;"A sad ćemo", reče on, "načiniti još jedan pokušaj. Moraš doći sa mnom opet do oka, ali ovog puta moraš ići dobrovoljno. Možda će ti biti lakše ako budemo otišli do levog, a ne do desnog oka."
<BR>&nbsp;&nbsp;&nbsp;&nbsp;&nbsp;Dohvatio me je za ruku. Pretpostavljam da bi se moglo reći da sam išao po sopstvenoj volji, jer hodao sam; ali mislim da nikad u životu nisam hodao sa manje srca nego tad. Jedino me je uspomena na moje malopređašnje poniženje sprečavala da odbijem. Nismo se zaustavili sve dok nismo dospeli do samog ruba zenice oka; onda me Tifon jednim gestom natera da pogledam napolje. Ispod nas je ležao okean zatalasanih oblaka, plav od senki na mestima gde nije bio ružičast od Sunca.
<BR>&nbsp;&nbsp;&nbsp;&nbsp;&nbsp;"Autarše", rekoh ja, "kako to da smo ovde, kad je vozilo u kome smo bili jurilo nadole, tunelom onako dugačkim?"
<BR>&nbsp;&nbsp;&nbsp;&nbsp;&nbsp;Sleganjem ramena ostavio je to moje pitanje po strani. "Zašto bi sila teže služila Urtu, ako može Tifonu da služi? Ipak, Urt je lep. Gledaj! Vidiš mantiju sveta. Zar divna nije?"
<BR>&nbsp;&nbsp;&nbsp;&nbsp;&nbsp;"Veoma divna", složio sam se.
<BR>&nbsp;&nbsp;&nbsp;&nbsp;&nbsp;"To može biti tvoja mantija. Rekoh ti da sam autarh mnoštva svetova bio. I opet ću autarh biti, ovog puta na mnogo većem broju svetova. Ovaj svet, od svih najstariji, svojom sam prestonicom bio učinio. To bejaše greška, predugo se zadržah kad katastrofa naiđe. Kad sam se najzad odlučio da uzmaknem, mogućnost bežanja više nije za mene bila otvorena - oni kojima sam dao upravu nad brodovljem sposobnim da dohvata zvezde pobegli su njime, a ja sam ostao na ovoj planini, pod opsadom. Tu grešku više neću napraviti. Moj glavni grad biće negde drugde, a ovaj svet ću dati tebi da u njemu vladaš kao moj namesnik."
<BR>&nbsp;&nbsp;&nbsp;&nbsp;&nbsp;Rekoh: "Ništa nisam učinio čime bih zaslužio tako uzvišen položaj."
<BR>&nbsp;&nbsp;&nbsp;&nbsp;&nbsp;"Nosioče Talismana, od mene niko, pa ni ti, ne može zahtevati da obrazlažem svoje postupke. Umesto toga, razgledaj svoje carstvo."
<BR>&nbsp;&nbsp;&nbsp;&nbsp;&nbsp;Dok je to govorio, daleko ispod nas rodio se vetar. Pod njegovim šibanjem oblaci su proključali, pa se poređali kao vojnici u smaknutim redovima i krenuli na istok. Ispod njih videh planine i obalske ravnice, a iza tih ravnica slabašnu, plavu liniju mora.
<BR>&nbsp;&nbsp;&nbsp;&nbsp;&nbsp;"Vidi!" pokaza Tifon prstom i baš tad se jedna tačkica svetlosti pojavi u planinama na severoistoku. "Tamo je upravo upotrebljeno neko veliko energetsko oružje", reče on. "Upotrebio ga je ili onaj ko je u ovoj epohi vladalac, ili njegovi neprijatelji. U oba slučaja, sad je njegovo mesto otkriveno, te će ono biti uništeno. Vojske ovog vremena su slabe. Padaće pred našim mlatilima kao trice pri žetvi."
<BR>&nbsp;&nbsp;&nbsp;&nbsp;&nbsp;"Kako ti možeš sve to znati?" upitah. "Bio si kao mrtav dok moj sin i ja nismo naišli na tebe."
<BR>&nbsp;&nbsp;&nbsp;&nbsp;&nbsp;"Da. Ali sam onda živeo već skoro jedan dan i poslao svoju misao do dalekih mesta. Postoje sad u morima sile koje bi htele da vladaju. One će postati naše roblje, a horde na severu jesu njihovo roblje."
<BR>&nbsp;&nbsp;&nbsp;&nbsp;&nbsp;"A narod Nesusa?" Bio sam promrzao do kostiju; noge su podrhtavale ispod mene.
<BR>&nbsp;&nbsp;&nbsp;&nbsp;&nbsp;"Nesus će, ako želiš, biti tvoja prestonica. Sa svog trona u Nesusu ti ćeš mi slati svoj vazalski danak - određen broj lepih žena i dečaka, prastarih naprava i knjiga i izvesne količine svih onih dobrih stvari koje ovaj svet, Urt, proizvodi."
<BR>&nbsp;&nbsp;&nbsp;&nbsp;&nbsp;Opet je upro prstom. Sad ugledah vrtove Kuće Apsoluta kao zeleni i zlatni šal bačen preko nekog travnjaka, a iza toga Zid Nesusa videh i sam taj moćni grad, Neuništivi Grad, raširen preko toliko mnogo stotina liga prostora, da je čak i sama Citadela bila izgubljena u tom beskonačnom prostranstvu krovova i krivudavih ulica.
<BR>&nbsp;&nbsp;&nbsp;&nbsp;&nbsp;"Nijedna planina nije toliko visoka", rekoh. "Da je ova i najveća na svetu i kad bi stajala povrh one druge po veličini, opet čovek ne bi mogao videti ovako daleko kao ja sad."
<BR>&nbsp;&nbsp;&nbsp;&nbsp;&nbsp;Tifon me dohvati za rame. "Ova planina je visoka koliko ja hoću. Jesi li zaboravio čije lice ona nosi?"
<BR>&nbsp;&nbsp;&nbsp;&nbsp;&nbsp;Jedino sam mogao da zurim u njega.
<BR>&nbsp;&nbsp;&nbsp;&nbsp;&nbsp;"Budalo", reče on. "Kroz moje oči gledaš. A sad, daj taj tvoj talisman. I položićeš mi zakletvu na njega."
<BR>&nbsp;&nbsp;&nbsp;&nbsp;&nbsp;Izvukao sam Kandžu - misleći, tada, da će to biti poslednji put - iz kožne vrećice koju je Dorkas sašila za nju. Kad sam to učinio, nešto se malčice pomaklo, daleko u dubini, ispod mene. Panorama sveta, viđena sa prozora ove dvorane, bila je i sad nezamislivo veličanstvena, ali je, ipak, bila samo ono što čovek može da razazna sa jednog moćnog planinskog vrhunca: samo plavi tanjir Urta. Kroz oblake ispod sebe nazirao sam "krilo", preklop na butinama ove planine i u njemu mnoštvo pravougaonih zgrada i onu kružnu u središtu i katafrakte. Oni su polako okretali lica od Sunca, nagore, da pogledaju ka nama.
<BR>&nbsp;&nbsp;&nbsp;&nbsp;&nbsp;"Iskazuju počast meni", reče Tifon. Pokretala su se i Piatonova usta, ali ne u skladu sa Tifonovim. Ovog puta sam Piatonove reči uzeo u obzir.
<BR>&nbsp;&nbsp;&nbsp;&nbsp;&nbsp;"Ranije si bio kod onog drugog oka", rekoh Tifonu, "pa ti nisu ukazivali počast. To oni Kandžu pozdravljaju svojim salutiranjem. Autarše, ako Novo Sunce konačno dođe, šta će biti sa njim? Da li ćeš biti i njegov neprijatelj, kao što si Pomiritelju bio neprijatelj?"
<BR>&nbsp;&nbsp;&nbsp;&nbsp;&nbsp;"Meni se zakuni i veruj mi kad on dođe, ja ću biti njegov gospodar, a on moj najbedniji rob."
<BR>&nbsp;&nbsp;&nbsp;&nbsp;&nbsp;Tad sam udario.
<BR>&nbsp;&nbsp;&nbsp;&nbsp;&nbsp;Postoji način da se nos razbije bridom šake tako da dođe do zarivanja krhotina kostiju u mozak. Međutim, onaj ko tako napada mora biti veoma brz, jer čovek će, bez ikakvog razmišljanja, dići ruke da zaštiti lice kad vidi približavanje tog udarca. Nisam bio brz kao Tifon, ali on je digao ruke da zaštiti svoje sopstveno lice. A ja Piatona udarih i osetih ono malo, ali strašno razlamanje koje je signal smrti. Srce, koje toliko mnogo hilijada nije njemu služilo, prestade kucati.
<BR>&nbsp;&nbsp;&nbsp;&nbsp;&nbsp;Trenutak posle toga ćušnuo sam nogom Tifonovo telo preko ruba u provaliju.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
