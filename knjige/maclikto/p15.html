<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. ON JE ISPRED TEBE!
<P>&nbsp;&nbsp;&nbsp;&nbsp;&nbsp;Taj muž, koji je trebalo da stigne pre večere, nije došao, pa smo nas četvoro - ta žena, deda, klinac i ja - večerali bez njega. U prvo vreme verovao sam da je ženino predviđanje njegovog povratka čista laž, namenjena da me odvrati od ko zna kakvih zlodela koja bih ja inače mogao počiniti; ali dok je sumorno popodne odmicalo u onoj tišini koja predskazuje oluju, postalo je očigledno da je i sama verovala u ono što je govorila i da se sad ozbiljno zabrinula.
<BR>&nbsp;&nbsp;&nbsp;&nbsp;&nbsp;Naša večera bila je, maltene, najprostija što večera uopšte može biti; ali je moja glad bila tako velika da mi je to ipak bio jedan od najprijatnijih obeda koje pamtim. Imali smo kuvano povrće bez soli ili maslaca, grub hleb i malčice mesa. Nimalo vina, niti voća, ništa sveže i ništa slatko; a ipak, pojeo sam, sumnje nema, više nego njih troje zajedno.
<BR>&nbsp;&nbsp;&nbsp;&nbsp;&nbsp;Kad je naš obrok bio završen, ta žena (čije je ime, doznao sam, bilo Kesdou) uzela je dugački, gvožđem okovani štap iz ugla i krenula da potraži svoga muža; pre polaska me je uveravala da joj nije potrebna pratnja, a starcu, koji, činilo se, njene reči nije ni čuo, kazala je da neće ići daleko i da će se vratiti uskoro. Videći da je stari, pred svojom vatrom, još odsutan duhom kao što je neprestano i bio, ubedio sam, blagošću, dečaka da dođe kod mene, a kad sam zadobio njegovo poverenje, tako što sam mu pokazao Terminus Est i dopustio mu da hvata dršku i pokušava da podigne sečivo, zapitao sam ga zar ne bi trebalo da Severa sada siđe i da se brine o njemu pošto njegova mama nije kod kuće.
<BR>&nbsp;&nbsp;&nbsp;&nbsp;&nbsp;"Ona se vratila sinoć", reče mi on.
<BR>&nbsp;&nbsp;&nbsp;&nbsp;&nbsp;Mislio sam da to kaže o svojoj majci, pa rekoh: "Siguran sam da će se i večeras vratiti, ali zar ne misliš da bi trebalo da Severa sad brine o tebi dok je mama odsutna?"
<BR>&nbsp;&nbsp;&nbsp;&nbsp;&nbsp;Kao što deca ponekad čine ako nemaju dovoljno jezičkog pouzdanja da se raspravljaju, klinac je slegnuo ramenima i pokušao da se okrene na drugu stranu.
<BR>&nbsp;&nbsp;&nbsp;&nbsp;&nbsp;Dohvatio sam ga za ramena. "Želim da ti sad pođeš gore, mali Severijane, i da joj kažeš da siđe. Obećavam da joj neću ništa nažao učiniti."
<BR>&nbsp;&nbsp;&nbsp;&nbsp;&nbsp;Klimnuo je glavom i pošao ka merdevinama, iako sporo i nevoljno. "Rđava žena", reče on.
<BR>&nbsp;&nbsp;&nbsp;&nbsp;&nbsp;Onda je, prvi put od mog ulaska u kuću, progovorio starac. "Bekane, dođi ovamo! Da ti pričam o Fehinu." Tek posle jednog trenutka shvatio sam da on to meni govori, uveren da sam njegov zet.
<BR>&nbsp;&nbsp;&nbsp;&nbsp;&nbsp;"Taj je bio od svih nas ponajgori, taj Fehin. Visok, divlji dečko, sa crvenim dlakama na šakama i rukama. Kao majmunske ruke; kad ih vidiš kako se pružaju iza ugla da nešto uzmu, mislio bi, sem po veličini, da to neki majmun uzima. Jednom je uzeo naš bakarni tiganj, onaj u kome je majka obično pripremala kobasice, a ja videh njegovu ruku, al' nisam rekao ko je, jer mi je bio prijatelj. Nikad više taj tiganj nisam našao, nikad ga nisam video, mada sam s Fehinom bio još hiljadu puta. Često sam pomišljao da je on od tog napravio brodić i puštao ga po reci, jer je to ono što sam ja oduvek želeo da učinim sa tim tiganjem. Pešačio sam niz reku da ga nađem, ali noć pade pre nego što ja to i primetih, pre nego što se okrenuh da pođem kući. Možda je izglačao dno da se ogleda - ponekad je crtao svoj lik. Možda ga je punio vodom da se ogleda."
<BR>&nbsp;&nbsp;&nbsp;&nbsp;&nbsp;Otišao sam preko sobe da slušam staroga, delom zato što je reči izgovarao nejasno, a delom iz poštovanja, jer njegovo ostarelo lice podsećalo me je donekle na lice majstora Palaemona, mada je ovaj starac imao svoje prirodne oči. "Sreo sam jednom jednog čoveka tvojih godina koji je pozirao za Fehina", rekoh mu.
<BR>&nbsp;&nbsp;&nbsp;&nbsp;&nbsp;Stari diže pogled ka meni; videh kako, brzinom kojom bi senka ptice mogla preleteti preko neke sive krpe izbačene iz kuće na travu, njegovo uviđanje da ja nisam Bekan dolazi i odlazi. Ali nije prekinuo priču, niti na ma koji drugi način potvrdio da uviđa da nisam Bekan. Bilo je to kao da ima da kaže stvari tako hitne, da ih mora reći nekome, izručiti u ma čije uši, pre nego što budu izgubljene zauvek.
<BR>&nbsp;&nbsp;&nbsp;&nbsp;&nbsp;"Njegovo lice nije uopšte bilo majmunsko. Fehin je bio zgodan - najzgodniji. Uvek je mogao da izvuče hranu ili pare od neke žene. Mogao je da dobije šta god je hteo od žena. Pamtim kako smo jednom išli stazom koja je vodila do mesta gde je tad stajala stara vodenica. Imao sam jedno parče hartije koje mi je učitelj dao. Pravi list hartije, ne baš beo, malo smeđkast i sa pegicama ponegde, tako da je izgledao kao pastrmka u mleku. Učitelj mi je dao tu hartiju da bih mogao napisati pismo za majku - a mi smo u školi večito pisali po daskama, pa kad treba opet da pišeš, ti sunđerom obrišeš dasku, a mi deca, kad niko ne gleda, tresnemo sunđer daskom tako da poleti i lupi u zid ili nekog u glavu. Ali Fehin je voleo da crta i ja dok sam išao, mislio sam o tome i kako bi njegovo lice izgledalo kad bi dobio hartiju da napravi sliku koju bi mogao sačuvati.
<BR>&nbsp;&nbsp;&nbsp;&nbsp;&nbsp;Jedino to je čuvao", nastavi on. "Sve drugo je gubio, ili poklanjao, ili bacao, a ja sam prilično dobro znao šta majka hoće da kaže, pa sam zaključio da ću to moći i na pola lista da napišem ako pišem sitno. Fehin nije znao da ja imam hartiju, al' ja je izvučem i pokažem mu, presavijem i iscepam na dva dela."
<BR>&nbsp;&nbsp;&nbsp;&nbsp;&nbsp;Čuo sam, iznad naših glava, frulasti dečakov glasić, ali nisam uspevao da razaberem šta kaže. "Najblistaviji dan što sam ga ikad video. Sunce je imalo neki novi život u sebi, kao kad je čoveku dobro danas, a bilo mu je loše juče i biće loše sutra, ali danas se šeta i smeje tako da kad bi neki nepoznat čovek došao, pomislio bi da nema ničeg lošeg, da nema bolesti, da su lekovi i postelja za nekog drugog. U molitvama uvek kažu biće Novo Sunce tako sjajno da nećeš moći u njega da gledaš, a ja sam uvek do tog dana mislio da je to samo način kako valja pričati, kao kad kažeš da je beba lepa il' hvališ sve što je neki dobar čovek napravio za sebe, mislio sam da kad bi i dva sunca bila, mogao bi oba da gledaš. Ali tog dana vidim da je to istina, sve istina, svetlo Sunčevo na Fehinovom licu bilo je jače nego što su moje oči mogle izdržati. Išla mi voda na oči. Rekao je hvala, pa smo pošli dalje i evo nas kod jedne kuće gde je stanovala jedna cura. Ne pamtim kako se zvala, ali bila je stvarno lepa, sa onom lepotom koju ponekad imaju one najtiše. Dotad pojma nisam imao da je Fehin poznaje, al' on me zamolio da sačekam i ja sednem na prvi stepenik ispred kapije."
<BR>&nbsp;&nbsp;&nbsp;&nbsp;&nbsp;Iznad naših glava neko teži od dečaka hodao je ka merdevinama.
<BR>&nbsp;&nbsp;&nbsp;&nbsp;&nbsp;"Nije dugo ostao unutra, al' kad je izišao, a cura pogledala kroz prozor, znao sam šta su radili. Pogledam ja njega, a on širi one dugačke, tanke, majmunaste ruke. Kako da podeli sa mnom ono što je dobio? Na kraju je naveo tu devojku da mi da pola vekne hleba i neko voće. S jedne strane hartije je nacrtao moju sliku, a s druge devojčinu, ali je hartiju sačuvao za sebe."
<BR>&nbsp;&nbsp;&nbsp;&nbsp;&nbsp;Škripnuše merdevine, a ja se okrenuh da pogledam. Kao što sam i očekivao, silazila je jedna žena. Ne visoka, ali uska u struku, a stasa dobro razvijenog; haljina joj je bila gotovo isto onako dronjava kao odeća dečakove majke, ali mnogo prljavija. Bogata, smeđa kosa prosipala joj se niz njena leđa. Mislim da sam je prepoznao čak i pre nego što se okrenula, pre nego što sam video te visoke jagodične kosti i izdužene smeđe oči - Agija. "Znači, znao si sve vreme da sam ovde", reče ona.
<BR>&nbsp;&nbsp;&nbsp;&nbsp;&nbsp;"Mogao bih ja to isto da kažem tebi. Izgleda da si bila ovde pre mene."
<BR>&nbsp;&nbsp;&nbsp;&nbsp;&nbsp;"Samo sam pogodila da ćeš se zaputiti ovamo. Ispalo je tako da sam stigla malo pre tebe, ali rekla sam gospodarici ove kuće šta ćeš mi uraditi ako me ona ne sakrije", reče Agija. (Pretpostavljam da je želela da znam da ona ovde ima saveznika, pa makar kako labavog.)
<BR>&nbsp;&nbsp;&nbsp;&nbsp;&nbsp;"Ti mene pokušavaš da ubiješ još od kada sam te na trenutak video u gomili u Saltusu."
<BR>&nbsp;&nbsp;&nbsp;&nbsp;&nbsp;"Da li je to optužba? Da, pokušavam."
<BR>&nbsp;&nbsp;&nbsp;&nbsp;&nbsp;"Lažeš."
<BR>&nbsp;&nbsp;&nbsp;&nbsp;&nbsp;Bila je to jedna od retkih prilika kad sam Agiju video izbačenu iz ravnoteže. "Šta hoćeš reči?"
<BR>&nbsp;&nbsp;&nbsp;&nbsp;&nbsp;"Samo to da si pokušavala i pre Saltusa da me ubiješ."
<BR>&nbsp;&nbsp;&nbsp;&nbsp;&nbsp;"Pomoću averna. Jesam, naravno."
<BR>&nbsp;&nbsp;&nbsp;&nbsp;&nbsp;"I kasnije. Agija, znam ko je Hetor."
<BR>&nbsp;&nbsp;&nbsp;&nbsp;&nbsp;Čekao sam da odgovori, ali ona ne reče ništa.
<BR>&nbsp;&nbsp;&nbsp;&nbsp;&nbsp;"Onog dana kad smo se sreli, kazala si mi da postoji neki stari mornar koji želi da živiš s njim. Mator, ružan i sirot, tako si rekla o njemu, a meni nije bilo jasno zašto bi ti, divna mladica, čak i razmatrala njegovu ponudu, pošto nisi baš umirala od gladi. Imala si svog blizanca da te štiti, a i nešto para koliko je od prodavnice priticalo."
<BR>&nbsp;&nbsp;&nbsp;&nbsp;&nbsp;Došao je red na mene da se iznenadim. Ona reče: "Trebalo je da mu odem i da ovladam njime. Ovladala sam njime sada."
<BR>&nbsp;&nbsp;&nbsp;&nbsp;&nbsp;"A ja mislio da si mu obećala sebe samo ako uspe da me ubije."
<BR>&nbsp;&nbsp;&nbsp;&nbsp;&nbsp;"Obećala sam ja njemu i to i mnogo štošta drugo i tako sam njime ovladala. On je ispred tebe, Severijane, i čeka moju reč."
<BR>&nbsp;&nbsp;&nbsp;&nbsp;&nbsp;"Doveo je još tih svojih životinja? Hvala na upozorenju. O tome je i bila reč? Pripretio je, svojevremeno, tebi i Agilusu tim svojim ljubimcima koje je doneo iz drugih sfera."
<BR>&nbsp;&nbsp;&nbsp;&nbsp;&nbsp;Klimnula je glavom. "Bio je došao da proda svoju odeću, a to je bila odeća onakve vrste kakva se nosila na starim brodovima koji su plovili preko ivice sveta, davno; nisu bili kostimi niti krivotvorine, pa čak ni u grobu smekšana stara odeća koja je vekovima ležala u mraku, nego je bila odeća maltene nova. On je rekao da su njegovi brodovi - svi ti brodovi - zalutali u neki takav mrak između sunaca, gde se godine ne vrte. Izgubili su se tako, da ih ni vreme nije moglo naći."
<BR>&nbsp;&nbsp;&nbsp;&nbsp;&nbsp;"Znam", rekoh. "Pričao mi je Jonas."
<BR>&nbsp;&nbsp;&nbsp;&nbsp;&nbsp;"Kad sam doznala da ćeš Agilusa ubiti ti, otišla sam kod Hetora. On je u ponečemu jak kao gvožđe, u mnogo čemu drugom slab. Da sam mu uskraćivala svoje telo, ništa ne bih postigla, i tako sam uradila sve one nenormalne stvari koje je želeo i navela ga da veruje da ga volim. Sad je spreman da izvrši što god ja zatražim. Kad si ubio Agilusa, on te je, za mene, počeo pratiti; njegovim srebrom iznajmila sam ljude koje si pobio kod starog rudnika, a stvorovi kojima on zapoveda na kraju će te i ubiti ako te ne ubijem ja sama, ovde.!"
<BR>&nbsp;&nbsp;&nbsp;&nbsp;&nbsp;"Mislila si da čekaš dok zaspim, a onda, valjda, da siđeš i ubiješ me."
<BR>&nbsp;&nbsp;&nbsp;&nbsp;&nbsp;"Prvo bih te probudila, kad bih ti stavila nož pod grlo. Ali ovo dete mi je reklo da znaš da sam ovde, pa sam pomislila da bi ovo moglo biti prijatnije. Ali, reci mi - kako si pogodi za Hetora?"
<BR>&nbsp;&nbsp;&nbsp;&nbsp;&nbsp;Dah vetra pahnu kroz uske prozore. Od toga se vatra zadimi i ja začuh staroga, koji je opet sedeo ćutke, kako se zakašljava, pa pljuje na žar. Dečkić je bio sišao sa tavana dok smo Agija i ja pričali i sad nas je gledao krupnim, neshvatajućim očima.
<BR>&nbsp;&nbsp;&nbsp;&nbsp;&nbsp;"Trebalo je da uvidim odavno", rekoh. "Moj prijatelj Jonas bio je baš takav plovilac. Mislim da ćeš ga se setiti - na trenutak si ga videla na ulazu u rudnik, sigurno ste znali za njega."
<BR>&nbsp;&nbsp;&nbsp;&nbsp;&nbsp;"Znali smo."
<BR>&nbsp;&nbsp;&nbsp;&nbsp;&nbsp;"Možda su obojica sa istog broda. Ili je možda postojala mogućnost da jedan drugog prepoznaju po nekom znaku, ili se Hetor bar plašio toga. U svakom slučaju, dok sam putovao sa Jonasom, Hetor mi je vrlo retko prilazio, mada je ranije bio toliko željan mog prisustva. Videh ga u rulji kad sam vršio pogubljenje nad jednom ženom i jednim muškarcem u Saltusu, ali tad nije pokušao da mi se pridruži. Na putu prema Kući Apsoluta Jonas i ja smo ga videli iza sebe, ali dojurio nije sve dok Jonas nije odjahao, mada je morao očajnički želeti da mu notula bude vraćena. Kad je bačen u predsoblje u Kući Apsoluta, nije ni pokušao da sedne blizu nas, iako je Jonas bio goovo mrtav; međutim, kad smo odlazili, neko stvorenje koje je ostavljalo trag sluzi pretražilalo je tu prostoriju."
<BR>&nbsp;&nbsp;&nbsp;&nbsp;&nbsp;Agija ništa nije rekla i u svojoj ćutnji mogla je biti ona mlada žena koju sam ugledao u jutro posle dana kad sam otišao iz naše kule, žena koja je otkačinjala rešetke što su čuvale izloge jedne prašnjave radnje.
<BR>&nbsp;&nbsp;&nbsp;&nbsp;&nbsp;"Mora biti da ste vas dvoje izgubili moj trag na putu ka Traksu", nastavih, "ili vas je neka nezgoda zadržala. Čak i kad ste otkrili da smo nas dvoje u gradu, bilo vam je, svakako, nepoznato da je upravljam Vinkulom, jer Hetor je pustio svoje vatreno stvorenje da me traži po ulicama. Onda ste, već nekako, našli Dorkas u 'Patkinom gnezdu'..."
<BR>&nbsp;&nbsp;&nbsp;&nbsp;&nbsp;"Pa i mi smo tamo stanovali", reče Agija. "Stigli smo samo nekoliko dana ranije i tragali smo za tobom, a onda si ti došao. Posle sam uvidela da je ta žena u sobici u potkrovlju ona ludača koju si našao u Botaničkoj bašti, ali i tad nismo pogodili da si je ti tu stavio, jer je ona babetina u krčmi rekla da ju je doveo čovek u običnoj odeći. Međutim, računali smo na to da bi ona mogla znati gde si i da će lakše progovoriti pred Hetorom. A on se i ne zove stvarno Hetor, uzged budi rečeno. On kaže da je njegovo ime jedno mnogo starije, za koje praktično niko danas ne zna."
<BR>&nbsp;&nbsp;&nbsp;&nbsp;&nbsp;"On je Dorkasi ispričao o vatrenoj spodobi", rekoh, "a Dorkas meni. Ja sam i ranije čuo o tom biću, ali Hetor je za njega imao i ime - zvao ga je Salamander. To mi ništa nije značilo kad je Dorkas pričala, ali sam se kasnije setio da je Jonas imao ime za ono crno što je letelo za nama blizu Kuće Apsoluta. Nazvao je to notulom i rekao da su ljudi na brodovlju odabrali takvo ime zato što se te životinje odaju talasom vreline. Ako je Hetor znao ime vatrenog stvora, činilo se verovatno da je to takođe ime koje su nadenuli mornari i da je u nekoj vezi sa osobinama stvorenja."
<BR>&nbsp;&nbsp;&nbsp;&nbsp;&nbsp;Agija se tanko nasmešila. "I tako, sada znaš sve i imaš me na mestu gde si i hteo da budem - samo još kad bi ovde mogao da zamahneš tom tvojom mačetinom."
<BR>&nbsp;&nbsp;&nbsp;&nbsp;&nbsp;"Imam te i bez toga. Imao sam te pod nogama i na ulazu u rudnik, što se toga tiče."
<BR>&nbsp;&nbsp;&nbsp;&nbsp;&nbsp;"Ali ja još imam svoj nož."
<BR>&nbsp;&nbsp;&nbsp;&nbsp;&nbsp;U tom času na vratima se pojavila dečakova majka i mi, oboje, zastadosmo. Prenosila je zaprepašćeni pogled sa Agije na mene i nazad; onda je, kao da nikakvo iznenađenje ne može probiti njenu tugu niti promeniti ono što mora činiti, zatvorila i teškom rezom zamandalila vrata.
<BR>&nbsp;&nbsp;&nbsp;&nbsp;&nbsp;Agija reče: "Čuo je da sam na tavanu, Kesdou, i naterao me je da siđem. Namerava da me ubije."
<BR>&nbsp;&nbsp;&nbsp;&nbsp;&nbsp;"A kako ću ja to sprečiti?" odvrati žena umorno. Okrete se meni: "Sakrila sam je zato što mi je rekla da joj misliš zlo. Hoćeš li ubiti i mene?"
<BR>&nbsp;&nbsp;&nbsp;&nbsp;&nbsp;"Ne. A neću ni nju, što ona zna."
<BR>&nbsp;&nbsp;&nbsp;&nbsp;&nbsp;Agijino lice se izobličilo od gneva, kao što bi se moglo izobličiti lice neke druge lepe žene, neke koju je možda Fehin lično izvajao od obojenog voska, pred naletom vatre: istovremeno se istapalo i raspaljivalo. "Agilusa si ubio i time se dičio! Zar nisam i ja dostojna da umrem kao on? Isto smo meso bili!" Maločas, kad je rekla da je naoružana nožem, nisam joj u celosti poverovao, ali sad je nož, iako nisam video da ga izvlači, bio u njenim rukama - jedan od onih povijenih bodeža iz Traksa.
<BR>&nbsp;&nbsp;&nbsp;&nbsp;&nbsp;Već neko vreme vazduh je bio težak od predznaka oluje. Sad se poče valjati grmljavina, poče gruvati među planinskim vrhuncima iznad nas. Kad su odjeci i protivodjeci već gotovo sasvim zamrli, nešto im se odazva. Ne, ne mogu taj glas da opišem; nije to bila ljudska vika, ali nije bilo ni puko rikanje zveri.
<BR>&nbsp;&nbsp;&nbsp;&nbsp;&nbsp;Sva ona izmorenost nestade iz žene zvane Kesdou i bi zamenjena najočajnijom žurbom. Ispod svakog od tih prozorčića stajao je o zid oslonjen po jedan teški drveni kapak; ona dohvati onaj njoj najbliži, diže ga kao da nije teži od kakvog tiganjčića i tresnu ga u ležište. Napolju pas mahnito zalaja, pa zamuče i više nikakvi zvuci ne stigoše, izuzev šumorenja prvih kišnih kaši.
<BR>&nbsp;&nbsp;&nbsp;&nbsp;&nbsp;"Tako brzo", kriknu Kesdou. "Tako brzo!" Pa svome sinu: "Sklanjaj se, Severijane."
<BR>&nbsp;&nbsp;&nbsp;&nbsp;&nbsp;Kroz jedan od još otvorenih prozora začuh kako neki dečji glas doziva: "Oče, zar mi ne možeš pomoći?"
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
