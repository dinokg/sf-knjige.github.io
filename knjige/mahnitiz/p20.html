<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. TRENUTAK OTVORA
<P>&nbsp;&nbsp;&nbsp;&nbsp;&nbsp;"Koje je tvoje omiljeno jelo?" upitala je Besen.
<BR>&nbsp;&nbsp;&nbsp;&nbsp;&nbsp;"A? Hm, pa najbliže." Tobi je primetio da grabi iz tanjira karfiol sa rastopljenim sirom odozgo. To mu nije bilo omiljeno jelo, ali ionako nije osećao ukus.
<BR>&nbsp;&nbsp;&nbsp;&nbsp;&nbsp;"Baš si mi neki gurman", namrštila se Besen.
<BR>&nbsp;&nbsp;&nbsp;&nbsp;&nbsp;"Slušaj, neću da imam dobar ukus, nego samo stvari koje su ukusne."
<BR>&nbsp;&nbsp;&nbsp;&nbsp;&nbsp;Dovršio je karfiol i osvrnuo se u potrazi za još nečim. Najbolje kod zajedničkih trpezarija je to što na kraju možeš da uzmeš ostatke. Ko ume brzo da jede dobija više, a Tobi je uvek bio gladan. Čak i sad, dok su hitali naniže, ka ogromnom disku belog usijanja, reagovao je na krčanje stomaka.
<BR>&nbsp;&nbsp;&nbsp;&nbsp;&nbsp;"Ne izgledaš zabrinut", rekla je Besen.
<BR>&nbsp;&nbsp;&nbsp;&nbsp;&nbsp;Tobi se zagledao u nju. Čitav brod se bio okupio da oda poštu onima koji su poginuli pre samo nekoliko sati. Sada su morali da se vrate poslu - ekipe su popravljale štetu. Besen nije bila tip koji se lako otvara, ali po napetosti na ivici usana i lako nagnutoj glavi videlo se šta oseća.
<BR>&nbsp;&nbsp;&nbsp;&nbsp;&nbsp;"Nema smisla brinuti." Posegnuo je preko stola i stegao joj šaku. "Tim problemom se bave glave veće od naših."
<BR>&nbsp;&nbsp;&nbsp;&nbsp;&nbsp;Besen se nervozno ugrizla za usnu. Nagnuo se preko stola i poljubio je u čelo. "Hmmm", rekla je, ali nije prestala sa jelom.
<BR>&nbsp;&nbsp;&nbsp;&nbsp;&nbsp;"Uspećemo. Osećam to u kostima." To, naravno, nije mogao, ali morao je da je razvedri.
<BR>&nbsp;&nbsp;&nbsp;&nbsp;&nbsp;"Stvarno misliš?"
<BR>&nbsp;&nbsp;&nbsp;&nbsp;&nbsp;"Naravski. E, možeš da mi dodaš onaj krompir?"
<BR>&nbsp;&nbsp;&nbsp;&nbsp;&nbsp;"Kakva životinja! Suočeni smo sa smrću, a ti bi samo jeo."
<BR>&nbsp;&nbsp;&nbsp;&nbsp;&nbsp;"Meni se čini da je to najpametnije."
<BR>&nbsp;&nbsp;&nbsp;&nbsp;&nbsp;"Meni se želudac zgrčio. Ništa ne mogu da jedem." Uhvatila je štapićima komad boranije, odgrizla malo, a onda je sve spustila.
<BR>&nbsp;&nbsp;&nbsp;&nbsp;&nbsp;"Pa, možda bi neka druga aktivnost mogla da ti razvedri misli." Nedužno ju je pogledao.
<BR>&nbsp;&nbsp;&nbsp;&nbsp;&nbsp;"Neka druga... oh. Životinjo jedna!"
<BR>&nbsp;&nbsp;&nbsp;&nbsp;&nbsp;"Kažu da je to dobro za cirkulaciju."
<BR>&nbsp;&nbsp;&nbsp;&nbsp;&nbsp;"Prvo hrana, a onda... ne, neću da se valjuškam sa tobom dok letimo pravo u čeljusti jedne... jedne..."
<BR>&nbsp;&nbsp;&nbsp;&nbsp;&nbsp;"Ne moraš mi opisivati, znam."
<BR>&nbsp;&nbsp;&nbsp;&nbsp;&nbsp;"Ovaj... htela sam da kažem da je to potpuno neprikladno."
<BR>&nbsp;&nbsp;&nbsp;&nbsp;&nbsp;Tobi se pretvarao da se duboko zamislio nad tim, čak se i namrštio. "Hmmm. Ima li boljeg načina da se glasa u korist postojanja budućnosti? Uostalom, upravo o tome je i reč."
<BR>&nbsp;&nbsp;&nbsp;&nbsp;&nbsp;"A ja sam mislila da je u pitanju ljubav", frknula je Besen.
<BR>&nbsp;&nbsp;&nbsp;&nbsp;&nbsp;"I to. Ali pošto smo svi kandidati za groblje slonova - samo ko će nas tamo sahraniti, kad nema ni zemlje za groblje? - najstariji ljudski obred je, ovaj, gest vere. Vere u budućnost."
<BR>&nbsp;&nbsp;&nbsp;&nbsp;&nbsp;"Znači, seks je sada postao vera?" Besen umalo da se nasmeši, a to mu je i bio cilj. "Čudnu religiju imaš."
<BR>&nbsp;&nbsp;&nbsp;&nbsp;&nbsp;"Sam sam izabrao hram", dostojanstveno je odgovorio.
<BR>&nbsp;&nbsp;&nbsp;&nbsp;&nbsp;"I šta je sa tim najstarijim obredom? Mogla bih da smislim nekoliko dostojanstvenijih."
<BR>&nbsp;&nbsp;&nbsp;&nbsp;&nbsp;Tobi se posavetovao sa Isakom, pravim rečnikom za komplikovane reči. "Nekada su to zvali 'životinja sa dvoja leđa' - možda će ti to pomoći da shvatiš."
<BR>&nbsp;&nbsp;&nbsp;&nbsp;&nbsp;Besen se konačno osmehnula, a onda joj se izraz promenio u stidljivo oklevanje. "Zapravo samo pokušavaš da me oraspoložiš, je li?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Ne želiš da priznaš, ali ti si veoma dobar iza te grube spoljašnjosti."
<BR>&nbsp;&nbsp;&nbsp;&nbsp;&nbsp;"Razotkrili ste me, madam."
<BR>&nbsp;&nbsp;&nbsp;&nbsp;&nbsp;"Hmmm." Pažljivo ga je odmeravala. "Koliko imamo vremena dok se zaista ne približimo disku?"
<BR>&nbsp;&nbsp;&nbsp;&nbsp;&nbsp;"Ne znam. Na mostu su suviše zauzeti da bi saopštavali pojedinosti, a krećemo se nekakvom komplikovanom spiralom, prema tome... hej, a što te zanima?"
<BR>&nbsp;&nbsp;&nbsp;&nbsp;&nbsp;"Pa, ako zaista imamo vremena..."
<BR>&nbsp;&nbsp;&nbsp;&nbsp;&nbsp;"Ala si pokvarena! Hteo sam samo da te razvedrim..."
<BR>&nbsp;&nbsp;&nbsp;&nbsp;&nbsp;"Ma, nije važno. Vidiš da ne umeš da primiš šalu na svoj račun," bocnula ga je prstom u grudi. "Hajde, Romeo, da vidimo šta kažu ekrani. Sigurno si već utrošio zalihu romantike za ovu nedelju."
<BR>&nbsp;&nbsp;&nbsp;&nbsp;&nbsp;"Moraću da svratim u skladište po još. Gde da se obratim...?"
<BR>&nbsp;&nbsp;&nbsp;&nbsp;&nbsp;"Nemoj misliti da ću ti ja objasniti. Hajde, miči se."
<BR>&nbsp;&nbsp;&nbsp;&nbsp;&nbsp;Uspeo je da je izvuče iz nervozne depresije, ali ekran u velikoj sali pokazivao je ogromni kotao dovoljno uvećan tako da joj se malopređašnje raspoloženje vratilo. Zagrlio ju je dok su stajali zajedno sa delom Porodice, zagledani u moćni sjaj diska koji kao da se širio i vijugao dok su mu se približavali.
<BR>&nbsp;&nbsp;&nbsp;&nbsp;&nbsp;"Kuda ćemo proći?" upitala je Besen, a u glasu su joj se osećali čuđenje i strah.
<BR>&nbsp;&nbsp;&nbsp;&nbsp;&nbsp;"Ne znam. Ne mogu ni da nagađam."
<BR>&nbsp;&nbsp;&nbsp;&nbsp;&nbsp;"Taj disk liči na ogromnu planetu."
<BR>&nbsp;&nbsp;&nbsp;&nbsp;&nbsp;"Planete su u njemu samo prašina."
<BR>&nbsp;&nbsp;&nbsp;&nbsp;&nbsp;"Ali vide se oblaci. A ono tamo, izuvijano, gotovo da liči na reku."
<BR>&nbsp;&nbsp;&nbsp;&nbsp;&nbsp;"Da, ali zapravo nije ni nalik. Oblaci su plazma koja bi ti za tren oka spržila ruku. A reka, kako kažu moji verni Aspekti, zapravo je nekakav magnetni čvor uhvaćen u rotaciji diska."
<BR>&nbsp;&nbsp;&nbsp;&nbsp;&nbsp;"Ali ipak izgleda nekako poznato."
<BR>&nbsp;&nbsp;&nbsp;&nbsp;&nbsp;Tobi je zamišljeno iskrivio usta. "Potrebno nam je da vidimo nešto poznato. Inače je suviše strano za nas."
<BR>&nbsp;&nbsp;&nbsp;&nbsp;&nbsp;Besen je posle kratke pauze klimnula. "Moj učitelj Aspekt kaže da je 'reka' veća od čitave planete. Mnogo veća. A disk je veličine nekog zvezdanog sistema."
<BR>&nbsp;&nbsp;&nbsp;&nbsp;&nbsp;"Ponekad bih voleo da nam Aspekti ne objašnjavaju toliko."
<BR>&nbsp;&nbsp;&nbsp;&nbsp;&nbsp;Klimnula je, a kosa joj se vijorila usled niske gravitacije. "Bolje sam se osećala dok sam mislila da je ono reka. Ipak, Aspekti nam pružaju mnoge ogranke znanja."
<BR>&nbsp;&nbsp;&nbsp;&nbsp;&nbsp;Tobi se mračno nasmejao. "Da, ogranke, ali bez korena."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Ne mogu da nam kažu šta sve ovo znači."
<BR>&nbsp;&nbsp;&nbsp;&nbsp;&nbsp;"Ali ipak znaju mnogo činjenica i brojki."
<BR>&nbsp;&nbsp;&nbsp;&nbsp;&nbsp;"Možda je to jedino u čemu im smemo verovati. U svakom slučaju, ovo je veličanstveno mesto." Pazio je da deluje opušteno, ali disk, koji se približavao i narastao pulsirajući od svetlosti, ulivao mu je sve manje divljenja a sve više starog, dobrog straha.
<BR>&nbsp;&nbsp;&nbsp;&nbsp;&nbsp;"On jede zvezde. Nije nam mesto ovde."
<BR>&nbsp;&nbsp;&nbsp;&nbsp;&nbsp;"Dabre, samo neko misli da ipak jeste."
<BR>&nbsp;&nbsp;&nbsp;&nbsp;&nbsp;"Uključujući i tvog oca. On odlučuje."
<BR>&nbsp;&nbsp;&nbsp;&nbsp;&nbsp;U glasu joj se osećala gorčina. Svuda oko njih stezale su se vilice i širile oči dok se preko diska pronosio ogromni beli blesak, i rasla duboka tutnjava. Tobiju je polako svanulo da to svi u sali nezadovoljno mrmljaju, prenapeti i užasnuti. Nedavna pogibija ih je otreznila i smanjila Kilinov uticaj. Sve ih je poneo vetar gorčine.
<BR>&nbsp;&nbsp;&nbsp;&nbsp;&nbsp;Grupica muškaraca i žena na drugoj strani sale počela je da viče. Pre nego što je Tobi shvatio šta se dešava, masa je počela da se kreće. Prevrtali su stolove i probijali se kroz izlaze, sa narastajućom energijom, nalik na plimu privučenu nevidljivim mesecom. Čule su se gnevne reči i trupkanje čizama, a vazduh je odzvanjao od optužbi.
<BR>&nbsp;&nbsp;&nbsp;&nbsp;&nbsp;Tobi je ustao i pošao sa njima, jedva primetivši bol u nozi na mestu gde ga je u agro kupoli ubola šipka. To mu se činilo tako davno. Nije hramao; telo je već samo od sebe preraspodelilo teret.
<BR>&nbsp;&nbsp;&nbsp;&nbsp;&nbsp;On i Besen su se nalazili u pozadini mase koja je stigla do mosta. Tobiju se činilo da se sve odvija jezivo brzo. Opet su ih zaustavili oficiri. Opet se Kilin pojavio na balkonu. Opet ih je zaustavio strogim govorom.
<BR>&nbsp;&nbsp;&nbsp;&nbsp;&nbsp;Ovog puta Tobi je osetio duboku pretnju u meškoljenju i mrmljanju gomile, i sad kad je znao za čim da traga video je kako njegov otac koristi opšti strah da ih veže za sebe. Sada im je bilo potrebno da veruju u njega, i on je igrao na tu kartu. Da nije, masa bi lako prešla u stanje histerije iz koga bi se izrodila pobuna.
<BR>&nbsp;&nbsp;&nbsp;&nbsp;&nbsp;Kilin ih je zadržao delimično i samim svojim prisustvom. Bio je viši od Tobija za čitavu glavu, što je bila posledica veće starosti. Iskorisito je to, uz dodatnu perspektivu balkona, da ućutka glasnije proteste.
<BR>&nbsp;&nbsp;&nbsp;&nbsp;&nbsp;Vrlo davno, u znak odgovora na sveprisutne maške, ljudi su produžili životni vek čačkajući po načinu rasta. Telo stvoreno prirodnom evolucijom, još na drevnoj Zemlji, sazrevalo je za oko dvadeset zemaljskih godina. Tada je i najbolje telo dostizalo vrhunac. Potom je sa godinama postepeno slabilo, i propadanje mišića i kostiju pratilo je lagano prikupljanje mudrosti i iskustva.
<BR>&nbsp;&nbsp;&nbsp;&nbsp;&nbsp;Da bi se to sprečilo, Porodica svih Porodica odavno je preoblikovala čovečanstvo. Sada ljudi jednostavno nikada nisu dostizali vrhunac posle koga počinje opadanje. Umiralo se od povreda i napada maški, a ne od starosti. Niko nije prestajao da raste. Brzina se smanjila, naravno - inače bi stariji postajali nezgrapni džinovi. Žena stara jedno stoleće porasla bi za deset godina možda za prst. Ali rasla je. I imala je svu mudrost i veštinu koje donose godine.
<BR>&nbsp;&nbsp;&nbsp;&nbsp;&nbsp;Ta stalna produžena mladost držala je pod kontrolom unutrašnju magiju koja pokreće starenje. Najstariji Bišopi bili su gotovo dvostruko viši od Tobija. To je zahtevalo više dovratke i veće obroke. A što je bilo još važnije, stariji su nadvišavali ostale, tako da je njihovo iskustvo imalo potvrdu i u fizičkom izgledu. Tobi je važio za visokog dečaka za svojih osamnaest zemaljskih godina, ali se osećao mali i beznačajan u poređenju sa Cermom ili Kilinom. Kod njih je težina autoriteta Porodice imala čvrstu fizičku podršku.
<BR>&nbsp;&nbsp;&nbsp;&nbsp;&nbsp;Kilin je to iskoristio nesvesno i utoliko efikasnije. Ipak su se i dalje čuli buntovnički glasovi. Kroz vazduh su se pronosili uzvici, oštri i promukli od straha.
<BR>&nbsp;&nbsp;&nbsp;&nbsp;&nbsp;Jedino što je zadržavalo posadu bila je duga istorija koja ih je dovde dovela. Kilin je više od bilo koga drugog oličavao tu prošlost. Stajao je, plamenog pogleda, preteći u namrštenom ćutanju. On je prevario Bogomoljku i izbavio ih sa Snegobara. On je propao kroz planetu i preživeo. Njega je progutala Kvat, i oslobodila ga. On je ubijao maške i pri tom se smejao. A glas nalik na munju tražio je njega i doveo ih ovamo. Na drugoj strani vage nalazio se samo njihov strah.
<BR>&nbsp;&nbsp;&nbsp;&nbsp;&nbsp;U tom napetom času pojavila se Kvat, teturajući se kroz glavni hodnik. Imala je čudan miris, slatko-gorak, u sve toplijem brodu. Ljudi su se žurno sklanjali u stranu. Ona im je saveznik, ali to nije menjalo njenu neobičnost.
<BR>&nbsp;&nbsp;&nbsp;&nbsp;&nbsp;Kvat je stala i polako okrenula ogromnu glavu. Crvene oči na peteljkama pokretale su se kao puzavice, usporavajući da prouče nervozno lice okrenuto naviše, nečiju bradu, neku torbicu zgužvanu u ženskim rukama, kao da je sve zajedno nekakva izložba.
<BR>&nbsp;&nbsp;&nbsp;&nbsp;&nbsp;Potom se oglasila. #Okončala sam opštenje sa svojom vrstom. Veliki Kosmički Krug je spreman. Dolaze brzo za nama, iz razloga koje još ne vidim. Kažu da moramo opet da razgovaramo sa magnetnim bićem.#
<BR>&nbsp;&nbsp;&nbsp;&nbsp;&nbsp;Ko zna zašto, ovaj niz činjenica smirio je duhove. Svi su se utišali i zagledali u Kilina. "Pokušaću", mirno je rekao on. "Hoće li nam pomoći? Šta god da se desi?"
<BR>&nbsp;&nbsp;&nbsp;&nbsp;&nbsp;#Moraće.#
<BR>&nbsp;&nbsp;&nbsp;&nbsp;&nbsp;Tobi je pomislio da je čudno što Kvat nije rekla "Hoće" ili "Pokušaće" - ali utom je masa počela da se razilazi, i shvatio je da je upravo ta čudna, tiha reč pomogla Kilinu da savlada još jednu krizu.
<BR>&nbsp;&nbsp;&nbsp;&nbsp;&nbsp;Dok su se oficiri vraćali prekinutim poslovima, on i Besen su uspeli da se uvuku na most. Kilin je razgovarao sa Kvat, koja je izvila vrat i glavu da bi ga videla. Metalne golenjače greble su zidove pri svakom pokretu, a noge su lupkale u stakato ritmu koji je uznemiravao Tobija.
<BR>&nbsp;&nbsp;&nbsp;&nbsp;&nbsp;"I samo to su rekli?" upitao je Kilin.
<BR>&nbsp;&nbsp;&nbsp;&nbsp;&nbsp;#Buka pri prenosu raste. Talasi plazme skaču i vuku svaku reč.#
<BR>&nbsp;&nbsp;&nbsp;&nbsp;&nbsp;"Šta misliš, kuda idemo?"
<BR>&nbsp;&nbsp;&nbsp;&nbsp;&nbsp;#Mnogonošci imaju drevne zapise koji će možda biti od neke koristi. Ne veruju da nam je disk cilj - u tom pravcu leže samo haos i smrt.#
<BR>&nbsp;&nbsp;&nbsp;&nbsp;&nbsp;Kilin se mračno nasmejao. "Duplo dabre."
<BR>&nbsp;&nbsp;&nbsp;&nbsp;&nbsp;#Drugi Mnogonošci upućuju da najdrevniji zapisi govore o postojanju kapija ovde.#
<BR>&nbsp;&nbsp;&nbsp;&nbsp;&nbsp;"Kapija čega?"
<BR>&nbsp;&nbsp;&nbsp;&nbsp;&nbsp;#Niko to ne zna, ko nije prošao kroz kapiju. A nju blokiraju izumi maški.#
<BR>&nbsp;&nbsp;&nbsp;&nbsp;&nbsp;"Ovde? Ko može da preživi?"
<BR>&nbsp;&nbsp;&nbsp;&nbsp;&nbsp;#Tako kažu neki Mnogonošci. Rojimo se, veoma zbunjeni ovim. Čak i plameni disk izgleda mnogo verovatnije mesto za trajne strukture nego kugla plamena dublje unutra.#
<BR>&nbsp;&nbsp;&nbsp;&nbsp;&nbsp;Kilin se ushodao, sa rukama na leđima, ukočenih i isturenih ramena. "Nećemo dugo izdržati ovako brzo primicanje. Pregrevamo se, mlaz je sve tešnji..."
<BR>&nbsp;&nbsp;&nbsp;&nbsp;&nbsp;#Trebalo bi da usporimo.#
<BR>&nbsp;&nbsp;&nbsp;&nbsp;&nbsp;"Samo bi se utoliko pre spržili. Hoću da se krećemo, da se izvučemo odavde čim..."
<BR>&nbsp;&nbsp;&nbsp;&nbsp;&nbsp;#Kratak zastanak. Koliko da Kosmički Krug povede.#
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;#Ne znam.#
<BR>&nbsp;&nbsp;&nbsp;&nbsp;&nbsp;"Prokletstvo! Da bih vodio ovaj brod, moram znati..."
<BR>&nbsp;&nbsp;&nbsp;&nbsp;&nbsp;#Čekaj. Osećam ovde još nešto.#
<BR>&nbsp;&nbsp;&nbsp;&nbsp;&nbsp;Kvat je osetila pre ljudi, ali sada je i Tobi osećao bockavo narastanje elektrostatičkog naboja duž temena, i brujaje pod đonovima.
<BR>&nbsp;&nbsp;&nbsp;&nbsp;&nbsp;Sada ste prodrli do mojih dubokih oblasti. Nalazite se na ivici mlaza. Sada je vreme za oproštaj.
<BR>&nbsp;&nbsp;&nbsp;&nbsp;&nbsp;Kilin se namrštio. "Šta? Ti si nas doveo ovamo, ne možeš..."
<BR>&nbsp;&nbsp;&nbsp;&nbsp;&nbsp;Osećam narastajući talas i napetost diska pod svojim nogama. Šalje gladni plamen koji izjeda materiju, duboko u moje linije polja. Moram da se borim protiv toga. Nemam vremena za vas.
<BR>&nbsp;&nbsp;&nbsp;&nbsp;&nbsp;"Rekao si da si usidren u tom dole. Sva ona priča kako si besmrtan..."
<BR>&nbsp;&nbsp;&nbsp;&nbsp;&nbsp;Besmrtnost je cilj, a ne činjenica. Udari materije mogu da unište čak i ovakve kao ja. Osuđen sam da se borim, baš kao i vi, mada na skali vremena i trajanja koju ne možete ni da pojmite. Mnogo sam veći i malo šta imamo zajedničko osim ovih osnova.
<BR>&nbsp;&nbsp;&nbsp;&nbsp;&nbsp;"Znači ostavljaš nas, a? Baš kad..."
<BR>&nbsp;&nbsp;&nbsp;&nbsp;&nbsp;Imam poslednje reči za vas, a zatim povlačim iz ove oblasti svoj sistem složenih talasa. Povlačeći se u druge delove sebe, u tkanje polja daleko iznad diska, mogu da očuvam svoje osećanje ličnosti, svoje sećanje na duga razdoblja, i svoju srž.
<BR>&nbsp;&nbsp;&nbsp;&nbsp;&nbsp;"Prokletstvo, biće nam potrebna pomoć da preživimo i naredni sat, a kamoli..."
<BR>&nbsp;&nbsp;&nbsp;&nbsp;&nbsp;Šaljem mapu, prostu i pogrešnu, ali vama dovoljnu. Očekujem trenutak u linijama polja koje su vezane za disk. Spuštate se niz moje bokove. Ubrzo ćete me napustiti, na označenom mestu.
<BR>&nbsp;&nbsp;&nbsp;&nbsp;&nbsp;"Prokletstvo!" proderao se Kilin. "Ne možeš..."
<BR>&nbsp;&nbsp;&nbsp;&nbsp;&nbsp;Tako mala bića ne bi trebalo nikada da zaborave ko su.
<BR>&nbsp;&nbsp;&nbsp;&nbsp;&nbsp;"Od sada ću to i te kako imati u vidu, hvala", ironično je rekao Kilin.
<BR>&nbsp;&nbsp;&nbsp;&nbsp;&nbsp;Tobi nikada nije video oca da ulaže toliki napor da se savlada, sav je bio napet, čkiljio je i škrgutao zubima.
<BR>&nbsp;&nbsp;&nbsp;&nbsp;&nbsp;Tobi je zaustio da nešto kaže, ali tog trenutka je sve zidne ekrane ispunila ista slika. Bila je obojena i trodimenzionalna, splet linija i pokretnih tačaka i razmazane žute, zelene i crvene boje.
<BR>&nbsp;&nbsp;&nbsp;&nbsp;&nbsp;Složenost i zbrka. Tobi je bio istovremeno zadivljen i zgađen. Na slici je bilo mnogo nivoa značenja i pokreta koje je znao da nikada neće razumeti.
<BR>&nbsp;&nbsp;&nbsp;&nbsp;&nbsp;A onda, kao da je Magnetni um znao koliko je to teško razumeti, slika se pojednostavila, postala dvodimenzionalna. Tu geometriju je mogao da razume. Matematička jasnoća prilagođena ljudskom umu.
<BR>&nbsp;&nbsp;&nbsp;&nbsp;&nbsp;Tobi je video da je debeli štap pogled sa strane na polovinu diska, čije je divlje ključanje zamenjeno običnom bojom. Ka disku su se spuštale tanke linije, odozgo i odozdo, tamo gde se formira mlaz. To su bile magnetne linije samog Uma - deo njegove ogromne strukture, koja se pružala daleko od diska i u prostore između zvezda. Ali najvažnije su bile magnetne linije povezane sa diskom, jer tu se Um hranio divljom energijom koju disk oslobađa. Tobi je osećao, iz njemu neshvatljivih razloga, da su čak i ove strme linije, mnogo veće od zvezdanih sistema, beznačajne po merilima Uma, isto koliko su Tobiju beznačajne dlake na nogama.
<BR>&nbsp;&nbsp;&nbsp;&nbsp;&nbsp;A duž najunutrašnjijih magnetnih linija pružala se narandžasta i isprekidana crta - 'Argova' putanja.
<BR>&nbsp;&nbsp;&nbsp;&nbsp;&nbsp;Potom je isprekidana crta jurnula napred, menjajući boju u plavu, i napustila liniju polja. Izvila se ka unutra - i slika se proširila, pokazujući unutrašnju ivicu diska, koja se sužavala u jednu tačku. Iza toga, još dalje, Tobi je očekivao da vidi belu usijanu loptu kakvu je viđao na ekranima.
<BR>&nbsp;&nbsp;&nbsp;&nbsp;&nbsp;No, moćno zračenje se na slici pojavilo samo kao neznatno talasanje. Magnetni um očito nije smatrao tu moćnu energiju važnom. 'Argova' isprekidana putanja vodila je kroz zračenje, sve brže i brže. Potom se neznatno izvila uvis. U samom središtu bele kugle ležalo je nešto potpuno tamno, ali ipak je, dok je gledao, povremeno bleskalo nekom sitnom energijom.
<BR>&nbsp;&nbsp;&nbsp;&nbsp;&nbsp;Odlazite od mene. Povlačim se. Sada šaljem pojedinosti vaše buduće putanje.
<BR>&nbsp;&nbsp;&nbsp;&nbsp;&nbsp;"Čekaj!" Tobi je u Kilinovom pogledu video istinski strah. "Zašto? Kuda idemo?"
<BR>&nbsp;&nbsp;&nbsp;&nbsp;&nbsp;Zvezda koja je umrla na spoljašnjoj ivici sada putuje u delovima sve dublje u disk. Kovitlaci i talasi od krupnih delova sada se pronose kroz ceo disk. Oni me napinju i deformišu. Stoga patim - i to vas radi. Takva velika masa izaziva uslove koje stvar-Abraham izgleda želi - i koje je predvideo. Treba da ih dočekate. Sad krenite brzo, jer se približava prelomno razdoblje.
<BR>&nbsp;&nbsp;&nbsp;&nbsp;&nbsp;"Šta?" vikao je Kilin, stežući pesnice. "Šta dolazi?"
<BR>&nbsp;&nbsp;&nbsp;&nbsp;&nbsp;Trenutak otvora.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
