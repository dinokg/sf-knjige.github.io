<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. IZBAVLJENJE
<P>&nbsp;&nbsp;&nbsp;&nbsp;&nbsp;Prolazio je kroz dugu udolinu. Bila je zelena i vlažna, kao izdubljena između masiva vremenjaka.
<BR>&nbsp;&nbsp;&nbsp;&nbsp;&nbsp;Upravo je pokušavao da se seti kada je počeo da beži od maški. Još nekoliko puta je napunio pantalone i više se nije stideo zbog toga. Kilin. Kvat. Imena su i sada budila isti odgovor, ali odavno više nije plakao za njima.
<BR>&nbsp;&nbsp;&nbsp;&nbsp;&nbsp;Ovaj Sokak bio je prijatan, i nije osećao maške. Navikao se na blago, rasuto svetlo koje je podjednako dopiralo sa vrhova i iz dolina, ponekad bacajući senke naviše. Kamenje je slalo trake svetlosti uvis, kroz korenje drveća. Video ih je kao duboke krvne sudove u jedrom tlu. Stalno je koračao i izbio je u dolinu. Oko vrhova sa obe strane zadržali su se žuti čvorovi vremenske magle.
<BR>&nbsp;&nbsp;&nbsp;&nbsp;&nbsp;Na nebu nije bilo ničeg neobičnog. Ipak, maške mogu da se obruše na tebe brže nego što čula stignu da ih primete. Zato se držao senki kad god je mogao.
<BR>&nbsp;&nbsp;&nbsp;&nbsp;&nbsp;Jednom je čitav dan jedva uspevao da ostane ispred nekog njuškala maški, srebrnosive letelice koja je lebdela tik iznad vrhova drveća i triput je pucala u njega. Izbegao ju je tek kad je skočio u reku i plivao sve dok nije potrošio rezerve vazduha. Maške izgleda ne razumeju dobro vodu. Ili barem ne mogu da vide kroz nju. Ostao je pod vodom sve do smanjenja svetla, i ispuzao je, dašćući, u potpunu tamu.
<BR>&nbsp;&nbsp;&nbsp;&nbsp;&nbsp;Besen. Kilin. Stari Cermo Sporać. Tako davno.
<BR>&nbsp;&nbsp;&nbsp;&nbsp;&nbsp;Osetio je miris dima, a onda nešto mučno slatkasto. Dublje u dolini ugledao je guste njive pod kukuruzom. Nije video kukuruz još od detinjstva, a i onda su to bili samo bedni zasadi na ivici Citadele, kad je tek bio prohodao. Sad je pošao kroz negovani usev, udišući blag, mlečni miris.
<BR>&nbsp;&nbsp;&nbsp;&nbsp;&nbsp;Kukuruz. Sećao se sađenja kukuruza u prolećnom blatu; gurali su zrna u zemlju na uzoranoj padini, a žene su pazile da ptice ostanu dalje od dometa puške; lepih stabljika mladog kukuruza kako šire slatkasti miris po kišnom danu; rada na plevljenju korova oko podnožja stabljike, blistavom oštricom motike koja je podizala oblačiće prašine; sečenja i drobljenja kukuruzovine debelim dugim nožem; plavo-zelenih klipova koji su se tokom dana okretali za suncem; zrelih klipova bačenih na dvokolice; sićušnih insekata konstruisanih tako da brane slatki kukuruz od štetočina, i kako je svaki bio do smrti odan svojoj biljci; golih stabljika po tihom snegu; sestre koja je izgubila prst u sečki, dok trepneš okom; zrnja kako odzvanja izlećući iz sprave za krunjenje koja se okreće rukom, dok okrunjeni klipovi izleću odozgo i tumbaju se na gomilu u obliku piramide; silosa punog suvih ljuski; viskija kako pljuska u drvenoj čuturi, sa komadićem uglja na mestu gde je počela da propušta; oštrog, slatkog mirisa komada butera koji klizi sopstvenim rastopljenim tragom...
<BR>&nbsp;&nbsp;&nbsp;&nbsp;&nbsp;...i zateturao se, svestan da to nisu njegova sećanja. Ali bila su potpuno stvarna, pogotovo mirisi.
<BR>&nbsp;&nbsp;&nbsp;&nbsp;&nbsp;Kao devojčica sam mnogo radila u njivama sa kukuruzom.
<BR>&nbsp;&nbsp;&nbsp;&nbsp;&nbsp;Šibin glas kao da je dopirao sa žućkastog neba. Tobi je progutao knedlu, očiju punih suza. Nastavio je da hoda, čekajući da ga umiri suvi miris njiva.
<BR>&nbsp;&nbsp;&nbsp;&nbsp;&nbsp;Znači, nije uspeo da je svu izvuče. A sada nije više ništa mogao. Sad mu ne bi pomogla čak ni oštrica noža.
<BR>&nbsp;&nbsp;&nbsp;&nbsp;&nbsp;Miris paljevine postajao je snažniji i oprezno je zagledao njive kraj kojih je prolazio. Usevi su bili na vrhuncu zrelosti, prosto su molili da ih neko obere. Ubrao je nekoliko klipova i jeo ih u hodu, a zrna su mu slasno pucala u ustima. Neke stabljike su već počele da se povijaju od prezrelosti.
<BR>&nbsp;&nbsp;&nbsp;&nbsp;&nbsp;Nekoliko stabala bilo je rascepljeno i uništeno kao da se neko iznutra trudio da iziđe. Na gusto zasejanim njivama bilo je nekoliko golih mesta, u obliku potpuno pravilnog kruga. Tu je kukuruz bio zdrobljen.
<BR>&nbsp;&nbsp;&nbsp;&nbsp;&nbsp;Nastavio je dalje i osetio oštar miris. Setio se vremena koje je proveo, bolestan, u nužniku u Citadeli, zgađen od zadaha ali ne usuđujući se da iziđe ni koliko da udahne čist vazduh, zbog proliva koji ga je spopadao bez upozorenja. Imala ga je čitava Porodica, i nešto kanije pomogao je ocu da prevrne kućicu i da ispuni zemljom jamu ispod nje. Potom je skupina muškaraca i žena odvukla kućicu i postavila je na novo mesto.
<BR>&nbsp;&nbsp;&nbsp;&nbsp;&nbsp;Tada je naišao na prva tela. Između njiva i kanala za navodnjavanje nalazili su se trnjaci. Pojedini delovi tela su visili sa granja. Tela su eksplodirala, a delovi su se otkidali bez ikakve veze sa anatomijom koju je Tobi poznavao. Mora da nije bilo davno, jer ništa nije počelo da truli, iako se krv odavno zgrušala u smeđu masu.
<BR>&nbsp;&nbsp;&nbsp;&nbsp;&nbsp;Aspekt Isak se durio što davno nije pozivan.
<BR>&nbsp;&nbsp;&nbsp;&nbsp;&nbsp;Prah si i u prah ćeš se vratiti, kao što rekoše naši stari.
<BR>&nbsp;&nbsp;&nbsp;&nbsp;&nbsp;Tobi je znao da leševi rade upravo suprotno. Trule u vlažnu ljigavu masu, koja privlači bube lešinare i oblake muva. Kako su ti stari mogli toliko da pogreše?
<BR>&nbsp;&nbsp;&nbsp;&nbsp;&nbsp;Oprezno je dotakao nekoliko tela. Maške su na Snegobaru umele da leševe pretvore u klopke, ali ovde se očito nisu potrudile oko toga.
<BR>&nbsp;&nbsp;&nbsp;&nbsp;&nbsp;Činilo mu se da ne treba da ostavi razorene mišiće i tetive i kosti razbacane po grmlju, ali okrenuo je glavu i pošao dalje. Zadah nužnika poticao je od jednostavne činjenice da su im i creva takođe eksplodirala, a njihov sadržaj odleteo je dalje od teških delova tela.
<BR>&nbsp;&nbsp;&nbsp;&nbsp;&nbsp;Nešto dalje naišao je na čitava tela. Ležala su na malim čistinama, i pretpostavljao je da su pokušali da se bore protiv nečeg odozgo. Svi su bili nedirnuti, a koža im je bila staklasta i glatka. Znao je kako se leševi vremenom menjaju. Koža brzo poprima žućkastu boju koja prelazi u žutozelenu. Ako se ostavi više dana, telo postaje smeđe, tamnije smeđe od Cermove divne glatke kože.
<BR>&nbsp;&nbsp;&nbsp;&nbsp;&nbsp;- a ako se ostave dovoljno dugo, iznenada se setio, telo postane crno kao katran, na mestima povreda se prosto krune, a i čitava tela natiču, postaju prevelika za odeću i kipe iz rukava i uspevaju da otvore zipove, ljudi se pretvaraju u balone, a njihov zadah na suvoj podnevnoj vrelini zaglavi ti se u grlu...
<BR>&nbsp;&nbsp;&nbsp;&nbsp;&nbsp;Trgao se. To nisu njegova sećanja.
<BR>&nbsp;&nbsp;&nbsp;&nbsp;&nbsp;Mnogo sam videla kad je moja Porodica pobijena, i nadam se da ti to nikada nećeš videti.
<BR>&nbsp;&nbsp;&nbsp;&nbsp;&nbsp;"Onda mi ne pokazuj!" Zatražio je, ali stalno mu je izmicala.
<BR>&nbsp;&nbsp;&nbsp;&nbsp;&nbsp;Ne mogu da prekinem. Tvoja sećanja me preseku i eto me.
<BR>&nbsp;&nbsp;&nbsp;&nbsp;&nbsp;"Ne treba mi to."
<BR>&nbsp;&nbsp;&nbsp;&nbsp;&nbsp;Takva sam kakva sam. Ili kakva sam bila.
<BR>&nbsp;&nbsp;&nbsp;&nbsp;&nbsp;Nastavio je dalje, odvraćajući pogled od leševa. Na svakoj njivi bilo ih je po jedan ili dva.
<BR>&nbsp;&nbsp;&nbsp;&nbsp;&nbsp;Tela bez znakova oštećenja verovatno su umrla od gubitka Sebe. Bili su skroz mrtvi. Bez Sebe, mozak nastavlja da vrši jednostavne funkcije, širi pluća, pumpa krv i vari hranu, ali ubrzo nešto pođe naopako. Tada se telo zaustavlja.
<BR>&nbsp;&nbsp;&nbsp;&nbsp;&nbsp;Niko nije mnogo mozgao o razlozima. Činilo se da nema svrhe. Osoba nestaje na najbrži mogući način. Stari brod kao 'Argo' imao je tehno štosove da održi telo u životu ili barem smrznuto za kasnije, ali sa skroz mrtvima to nije imalo smisla.
<BR>&nbsp;&nbsp;&nbsp;&nbsp;&nbsp;Video je prerovanu prašinu i požuteli kukuruz tamo gde je poneko u poslednjim trenucima treskao nogama po tlu i mahao rukama, iako je već bio mrtav. Kad gube kontrolu, tela se bore na jedini njima poznat način. Još su stezali pesnice, a zglobovi su im bili modrocrni. Neki su kidali odeću, kao da pokušavaju da stresu ono što se našlo u njima i izjedalo ih tamo gde ruke ne mogu da dopru.
<BR>&nbsp;&nbsp;&nbsp;&nbsp;&nbsp;Tobi je pomišljao da ih sahrani, ali bilo ih je mnogo a zadah je postajao sve jači pod žutim nebom. Primetio je pokret sleva i pošao kroz gustu njivu kukuruza koji je upravo dozrevao. Čula su mu rekla da je pokret ljudski. Znao je da bi bilo najpametnije da se što pre udalji odavde, ali osećao je potrebu da vidi i nekoga živog, pa je skrenuo u tom pravcu.
<BR>&nbsp;&nbsp;&nbsp;&nbsp;&nbsp;Jedna osoba. Mršava žena klečala je kraj muškarca palog ničice.
<BR>&nbsp;&nbsp;&nbsp;&nbsp;&nbsp;Tobi je u prvi mah pomislio da se to ona moli, pa se okrenuo da ode. No, ona je tog trenutka podigla ruku ka svetlosti. Na malom prstu nosila je zatupastu alatku i sad ju je zarila u donji deo vrata na lešu. Tu je koža već bila crvena i ispucala. Cimala je tamo-amo i izvukla nešto iz kičme. Tobi je prepoznao sivi disk sa Aspektom. Žena nije primetila Tobija, iako je ovako izbliza sigurno mogla da ga vidi čulima. Ubacila je disk u torbu.
<BR>&nbsp;&nbsp;&nbsp;&nbsp;&nbsp;Drugo telo je ležalo samo nekoliko koraka odatle. Pretvorila je dva prsta u alatke za odvrtanje i traženje i spretno ih zavukla u kičmene ulaze tela. Ovog puta izvukla je dva diska i kvadratno kućšite za koje je Tobi znao da u Porodici Bišop može da nosi tri Lica. Kad je žena i to smestila u torbu, ustala je i pogledala pravo u Tobija.
<BR>&nbsp;&nbsp;&nbsp;&nbsp;&nbsp;"Imaš neko pravo ovde?"
<BR>&nbsp;&nbsp;&nbsp;&nbsp;&nbsp;Izišao je iz kukuruza. "Ne. A ti?"
<BR>&nbsp;&nbsp;&nbsp;&nbsp;&nbsp;"Dabre. Pravo izbavljenja."
<BR>&nbsp;&nbsp;&nbsp;&nbsp;&nbsp;"Ovo je tvoja Porodica?"
<BR>&nbsp;&nbsp;&nbsp;&nbsp;&nbsp;"Ko pita?"
<BR>&nbsp;&nbsp;&nbsp;&nbsp;&nbsp;"Ja sam Bišop."
<BR>&nbsp;&nbsp;&nbsp;&nbsp;&nbsp;"Ja sam Banši."
<BR>&nbsp;&nbsp;&nbsp;&nbsp;&nbsp;Tobi ju je odmeravao. "Nikada nisam čuo za neke Banšije."
<BR>&nbsp;&nbsp;&nbsp;&nbsp;&nbsp;"Ni ja nisam čula za Bišope. Ovo je velik peve."
<BR>&nbsp;&nbsp;&nbsp;&nbsp;&nbsp;"Ima li koristi od uzimanja tih Aspekata?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Kad su ljudi skroz mrtvi, Aspekti su im sigurno isisani."
<BR>&nbsp;&nbsp;&nbsp;&nbsp;&nbsp;"Zavisi od brzine."
<BR>&nbsp;&nbsp;&nbsp;&nbsp;&nbsp;"Čak i ako je neki ostao, zar nije poludeo?"
<BR>&nbsp;&nbsp;&nbsp;&nbsp;&nbsp;"Treba rizikovati."
<BR>&nbsp;&nbsp;&nbsp;&nbsp;&nbsp;"Čujem da svi budu sprženi."
<BR>&nbsp;&nbsp;&nbsp;&nbsp;&nbsp;"I dalje vrede nešto."
<BR>&nbsp;&nbsp;&nbsp;&nbsp;&nbsp;"Kako to misliš?" Tobi se premestio malko udesno.
<BR>&nbsp;&nbsp;&nbsp;&nbsp;&nbsp;"Aspekta možeš pretvoriti u Lice."
<BR>&nbsp;&nbsp;&nbsp;&nbsp;&nbsp;"Možda bi bilo bolje da ih pustiš tako."
<BR>&nbsp;&nbsp;&nbsp;&nbsp;&nbsp;"To se tiče samo Banšija."
<BR>&nbsp;&nbsp;&nbsp;&nbsp;&nbsp;"Kako da znam da su i ovi ovde Banšiji?"
<BR>&nbsp;&nbsp;&nbsp;&nbsp;&nbsp;Pogledala ga je pravo u oči. "Gledaj svoja posla."
<BR>&nbsp;&nbsp;&nbsp;&nbsp;&nbsp;Ustuknuo je. "Dabre."
<BR>&nbsp;&nbsp;&nbsp;&nbsp;&nbsp;"Šta reče?"
<BR>&nbsp;&nbsp;&nbsp;&nbsp;&nbsp;"Da se slažem."
<BR>&nbsp;&nbsp;&nbsp;&nbsp;&nbsp;"Čudna neka reč."
<BR>&nbsp;&nbsp;&nbsp;&nbsp;&nbsp;"Dabre... da."
<BR>&nbsp;&nbsp;&nbsp;&nbsp;&nbsp;Pozdravio ju je rukom, okrenuo se i udaljio se. Osećao je njena čula na leđima čitavim putem preko njive, do šumarka u dubini.
<BR>&nbsp;&nbsp;&nbsp;&nbsp;&nbsp;Tu se zaustavio i sačekao da prestane da je zanima. Nastavila je da ide između leševa i radi svoj posao. Dok je čakao, razmišljao je šta da uradi. Ona se u poslu prvo udaljila od njega, a onda je počela da skreće ulevo.
<BR>&nbsp;&nbsp;&nbsp;&nbsp;&nbsp;Tobi je pazio da drži čula na najmanjem dok ju je pratio, kako se ne bi odao. Ona je žurno radila, i delovala je nervozno. Pazio je da ostane iza velikog debla. Kada ju je ponovo ugledao, proveravala je poslednja tela i kao da je žurila.
<BR>&nbsp;&nbsp;&nbsp;&nbsp;&nbsp;Gađao ju je ošamućivačem. Bila je brza i otkotrljala se u stranu čim ju je pogodio. Pucao je još jednom, ali je promašio.
<BR>&nbsp;&nbsp;&nbsp;&nbsp;&nbsp;Druga strana drveta je planula. Video je ženu kako ustaje i puca ponovo, ali previsoko. Vazduh se mreškao od vreline kad je Tobi ponovo opalio.
<BR>&nbsp;&nbsp;&nbsp;&nbsp;&nbsp;Žena je trapavo sela, zanjihala se unazad i pokušala da podigne ruke. U levoj je držala nekakvo oružje i uspela je da je podigne. Tobi je osetio udar pri promašaju i znao je da to nije ošamućivač. Čula su mu postala purpurno crvena u znak upozorenja. Od punog udara ove stvari nije bilo odbrane.
<BR>&nbsp;&nbsp;&nbsp;&nbsp;&nbsp;Bez razmišljanja je još dvaput opalio u nju. Udari su bili srednje snage, i ovog puta žena se preturila i više nije ustala.
<BR>&nbsp;&nbsp;&nbsp;&nbsp;&nbsp;Prišao joj je na prstima. Ležala je na leđima, staklastog pogleda. Pažljivo se sagnuo i podigao torbu. Bila je teška.
<BR>&nbsp;&nbsp;&nbsp;&nbsp;&nbsp;Žena ga je pratila očima dok joj je pregledao opremu. Jedna obrva se ljutito trzla.
<BR>&nbsp;&nbsp;&nbsp;&nbsp;&nbsp;"Banši, dabre?"
<BR>&nbsp;&nbsp;&nbsp;&nbsp;&nbsp;Njene oznake govorile su da pripada nečemu po imenu Bahai. Tobi je potražio u torbici jednog Aspekta i pritisnuo ga na svoj čitač u zapešću. Mali šestougaoni kristal odavno se razbio pri nekom padu, ali optički ulaz uz kost još je radio. Rekao mu je da je Aspekt oštećen i da je u pitanju žena iz Skupa Buda, što je valjda bila neka vrsta Porodice.
<BR>&nbsp;&nbsp;&nbsp;&nbsp;&nbsp;"Ti si lovac na skalpove."
<BR>&nbsp;&nbsp;&nbsp;&nbsp;&nbsp;Žena je ljutito pokrenula oči levo-desno. Pomislio je da je stimuliše da bi čuo još neku laž, ali čak i ovako delovala je prilično opasno. A i oprema joj je bila dobra. Za neke stvari nije ni znao čemu služe. Mogla je biti opasna i sa samo jednim ili dva slobodna prsta.
<BR>&nbsp;&nbsp;&nbsp;&nbsp;&nbsp;"Uzeću ovo." Podigao je torbu. "Htela si da ih prodaš, dabre?"
<BR>&nbsp;&nbsp;&nbsp;&nbsp;&nbsp;Usta su joj se malo oporavila i stegla je usne. Bilo je zanimljivo za gledanje. No, kad se setio šta je radila više nije bilo zabavno.
<BR>&nbsp;&nbsp;&nbsp;&nbsp;&nbsp;"Daću ih prvom iz Porodice Buda kojeg nađem."
<BR>&nbsp;&nbsp;&nbsp;&nbsp;&nbsp;Brzo se udaljio. Tako je bilo najbolje, pre nego što popusti pred iskušenjem da je natera da još malo pati.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
