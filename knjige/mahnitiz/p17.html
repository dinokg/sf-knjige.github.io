<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. SITNI UMOVI
<P>&nbsp;&nbsp;&nbsp;&nbsp;&nbsp;Kad se zaista iznervirao, Tobi je izišao da trči.
<BR>&nbsp;&nbsp;&nbsp;&nbsp;&nbsp;Pošto više niko nije mogao da izlazi na oplatu, zbog jakog zračenja koje je sad zasipalo 'Argo', morao je da pođe u trčanje po manje korišćenim hodnicima. Trupkajući stalno istim putem, pustio je podsvest da se rve sa nakupljenim problemima. Možda bi ti dublji slojevi mogli da smisle nešto pametno, mada nije polagao mnogo nade u to. Pred porodicom Bišop bila je kriza.
<BR>&nbsp;&nbsp;&nbsp;&nbsp;&nbsp;Otišao je do Kvat po savet ili makar na poštenu, smirujuću razmenu uvreda - ali tuđinka ga je odmah otpravila.
<BR>&nbsp;&nbsp;&nbsp;&nbsp;&nbsp;#Spojena sam sa svojom vrstom.#
<BR>&nbsp;&nbsp;&nbsp;&nbsp;&nbsp;Zazveketala je ogromnim teleskopskim rukama, kao da naglašava reči. Izgleda da je imala nekoliko novih, možda načinjenih od drugih delova kućišta. Kvat je umela da se menja - možda kod Mnogonožaca to odgovara promenama mode, pomislio je Tobi. Ruke su mahale i lupale uz metalne zvuke, kao da vetar duva kroz šumu metalnog drveća.
<BR>&nbsp;&nbsp;&nbsp;&nbsp;&nbsp;"Ej, matora zbirko rezervnih delova, saslušaj me barem."
<BR>&nbsp;&nbsp;&nbsp;&nbsp;&nbsp;#Imam nekoliko umova koji mogu da obavljaju slušanje, ali svi su zauzeti.#
<BR>&nbsp;&nbsp;&nbsp;&nbsp;&nbsp;"Uf! Misliš da je za razgovor sa mnom dovoljan samo delić uma?"
<BR>&nbsp;&nbsp;&nbsp;&nbsp;&nbsp;#Za slušanje, ne razgovor. Možda bih mogla da prebacim jednu od podličnosti da...#
<BR>&nbsp;&nbsp;&nbsp;&nbsp;&nbsp;"Mani to! Ponekad je razgovor sa tobom kao vikanje u bunar, Kvat."
<BR>&nbsp;&nbsp;&nbsp;&nbsp;&nbsp;#Ne mogu da /neprevodivo/.#
<BR>&nbsp;&nbsp;&nbsp;&nbsp;&nbsp;"E, ne mogu ni ja!"
<BR>&nbsp;&nbsp;&nbsp;&nbsp;&nbsp;Tobi je sad bio zaista potpuno iznerviran. Iako nenamerno - valjda - Kvat ga je uvredila. Ili mu se tako činilo. Zato je izjurio iz velike činije u kojoj je stajala Kvat, zadubljena u daleke razgovore sa svojom vrstom.
<BR>&nbsp;&nbsp;&nbsp;&nbsp;&nbsp;Zato je Tobi sada jurio pustim brodskim hodnicima, besan na sebe, nadajući se da će preko mišića moći da se oslobodi osećanja koja nije uspevao da savlada. Većina Porodice Bišop čučala je u restoranu, zauzeta jelom i pričom i uzajamnim hrabrenjem, što ih je ranije uvek izvlačilo iz nastupajućih kriza. Možda će uspeti i ovog puta, ali Tobiju se tok događaja nikako nije dopadao. Ni trčanje mu danas nije pomagalo; samo se zaduvao, a znoj mu je tekao u obrve i pekao mu oči. U vazduhu se osećala peckava vrelina. Nije ga obuzela smirenost kakva obično dolazi od razmrdavanja.
<BR>&nbsp;&nbsp;&nbsp;&nbsp;&nbsp;Zato je usporio korak kad je stigao do duge krivine i ugledao mali bočni prolaz, odakle je dopirao miris dima. Sav zaduvan, prišao je skupini - ovog puta većoj - okupljenoj oko vatre od kukuruzovine.
<BR>&nbsp;&nbsp;&nbsp;&nbsp;&nbsp;Seo je, svečano klimnuvši ostalima, i prihvatio bocu voćnog soka od koga ga je zapeklo grlo, ali je čitavom telu dao toplinu. Porodični razgovor bio je prijateljski, i on je neko vreme sedeo i uživao, ali onda se tema promenila i pogledi su počeli da skreću ka njemu. Poslednji put je u sličnoj prilici branio svog oca, a sada su glasovi sklupčanih ljudi izražavali otvoreni strah. To se brzo pretvorilo u otvoreno izražavanje besa prema Kilinu, i Tobiju je počelo da biva neprijatno.
<BR>&nbsp;&nbsp;&nbsp;&nbsp;&nbsp;"Temperatura oplate raste i raste i raste", rekla je Džoslin.
<BR>&nbsp;&nbsp;&nbsp;&nbsp;&nbsp;"Svuda se oseća", dodao je drugi glas. "Pržimo se kao škampi na gradele."
<BR>&nbsp;&nbsp;&nbsp;&nbsp;&nbsp;Tobi nikada nije video ni škampe ni gradele, nije znao šta je to, nikada nije video čak ni vodenu površinu preko koje ne bi mogao da se baci kamenom - ali izraz je i dalje postojao u jeziku Porodice. "Daj mi malo toga", šapnuo je ćelavoj ženi kraj sebe.
<BR>&nbsp;&nbsp;&nbsp;&nbsp;&nbsp;Dodala mu je bocu sveže kajsijevače od koje ga je zapekao nos još dok ju je naginjao. Ali prijalo mu je da oseti kako teče kroz njega, kako mu malo razvedrava misli i čini svet nešto lepšim mestom. Njegovo telo će brzo pretvoriti alkohol u gorivo - Porodica je odavno prilagođena da sve moguće materije pretvara u korisnu energiju - ali za trenutak je sve imalo prijatan sjaj. Upravo to mu je bilo potrebno. Neprijatna nervoza pronosila se kroz masu sklupčanih prilika, oštre primedbe su se uobličavale u tami, i čak ni drevna uteha poigravanja plamena nije mnogo pomagala da se raspoloženje promeni.
<BR>&nbsp;&nbsp;&nbsp;&nbsp;&nbsp;"Koliko će potrajati dok se ne ispečemo?" upitala je jedna inženjerka, prebacujući dugu, tamnu kosu jednim pokretom vrata.
<BR>&nbsp;&nbsp;&nbsp;&nbsp;&nbsp;Džoslin je slegnula ramnima i pogledala Cerma. "Jedan dan? Dva?"
<BR>&nbsp;&nbsp;&nbsp;&nbsp;&nbsp;Cermu kao da je bilo neprijatno. Brodski oficiri treba da budu posrednici između Kapetana i posade, i ponekad je to bilo vrlo bolno. "Kompjuteri kažu da imamo još jedan dan pre nego što se hlađenje istroši. Onda prelazimo na rezervni plan."
<BR>&nbsp;&nbsp;&nbsp;&nbsp;&nbsp;"Koji?" začuo se nečiji ljutiti glas. "Skidamo se goli i ulazimo u zamrzivače?"
<BR>&nbsp;&nbsp;&nbsp;&nbsp;&nbsp;To je izazvalo kiseli smeh, ali ne i kod Cerma. "Možeš da se skineš ako hoćeš. Meni se čini da ni sada nemamo na sebi mnogo odeće."
<BR>&nbsp;&nbsp;&nbsp;&nbsp;&nbsp;Imao je pravo. Tobi je bio u kratkim pantalonama, kao i većina sveta oko vatre koja je dimila. Nekoliko ih je nosilo široke košulje. Porodica je volela da se kiti kad god je to moguće, što je bio ostatak iz vremena kada je lepa jakna ili svilena košulja bila veliko blago, poslednje što su spasli od Propasti, kada je pala Citadela Bišop.
<BR>&nbsp;&nbsp;&nbsp;&nbsp;&nbsp;Začulo se još nekoliko sitnih šala, uglavnom na račun mršavih nogu, rumenih stomaka i bledih ruku koje su se sada videle, jer Porodica je i dalje volela da se šali na svoj račun. Tobi je pomislio da je to dobar znak; kad više ne budu mogli da se smeju, biće u velikoj nevolji. "Rezervni plan je da se sabijemo u jezgru broda. Svi", objasnio je Cermo.
<BR>&nbsp;&nbsp;&nbsp;&nbsp;&nbsp;"Zbog čega?" upitala je ljutito neka žena.
<BR>&nbsp;&nbsp;&nbsp;&nbsp;&nbsp;"Spoljašnji delovi postaće prilično gadni", razumno je objasnio Cermo. "Sistemi za hlađenje mogli bi da pomognu ako se skupimo u unutrašnjim zonama."
<BR>&nbsp;&nbsp;&nbsp;&nbsp;&nbsp;"I da napustimo agro kupole?" u neverici je uzviknula žena.
<BR>&nbsp;&nbsp;&nbsp;&nbsp;&nbsp;Masa se rasula u neusklađeni hor pitanja.
<BR>&nbsp;&nbsp;&nbsp;&nbsp;&nbsp;"Ako ne budemo radili u njima, sve će izumreti."
<BR>&nbsp;&nbsp;&nbsp;&nbsp;&nbsp;"Nikada ih nećemo naterati da opet niknu."
<BR>&nbsp;&nbsp;&nbsp;&nbsp;&nbsp;"To znači smrt!"
<BR>&nbsp;&nbsp;&nbsp;&nbsp;&nbsp;"Čija je to ideja?"
<BR>&nbsp;&nbsp;&nbsp;&nbsp;&nbsp;"Onih glupih kompjutera, sigurno."
<BR>&nbsp;&nbsp;&nbsp;&nbsp;&nbsp;"Da, šta oni znaju? Oni nisu kompjuteri Porodice."
<BR>&nbsp;&nbsp;&nbsp;&nbsp;&nbsp;"Pa šta? Naši sistemi, oni iz Citadele, bili su sitna riba u poređenju sa ovim."
<BR>&nbsp;&nbsp;&nbsp;&nbsp;&nbsp;"Ja kažem da im ne treba verovati."
<BR>&nbsp;&nbsp;&nbsp;&nbsp;&nbsp;"E, ja se ne slažem. Oni..."
<BR>&nbsp;&nbsp;&nbsp;&nbsp;&nbsp;"Niko nam ne može pomoći ako izgubimo sve useve."
<BR>&nbsp;&nbsp;&nbsp;&nbsp;&nbsp;"Ima pravo. Ako se tlo sprži, više ništa neće nići iz njega."
<BR>&nbsp;&nbsp;&nbsp;&nbsp;&nbsp;"Ej, to bi možda uništilo i one crve."
<BR>&nbsp;&nbsp;&nbsp;&nbsp;&nbsp;"Dabre, i sve gliste koje prevrću zemlju."
<BR>&nbsp;&nbsp;&nbsp;&nbsp;&nbsp;"Cermo, nisi to ozbiljno mislio."
<BR>&nbsp;&nbsp;&nbsp;&nbsp;&nbsp;"Nećemo da se tek tako zavučemo u jazbine i da se predamo!"
<BR>&nbsp;&nbsp;&nbsp;&nbsp;&nbsp;"Mi smo Bišopi!"
<BR>&nbsp;&nbsp;&nbsp;&nbsp;&nbsp;"Dabre, mi se krećemo i tražimo i pržimo sve što se nađe na putu - i nećemo da postanemo krtice."
<BR>&nbsp;&nbsp;&nbsp;&nbsp;&nbsp;"Ko kaže da moramo? Zna se - Kapetan!"
<BR>&nbsp;&nbsp;&nbsp;&nbsp;&nbsp;"Dabre, ova ideja miriše na njega."
<BR>&nbsp;&nbsp;&nbsp;&nbsp;&nbsp;"Uvek sve po njegovom."
<BR>&nbsp;&nbsp;&nbsp;&nbsp;&nbsp;"Prerastao je on svoje pantalone."
<BR>&nbsp;&nbsp;&nbsp;&nbsp;&nbsp;"Nikad mu nisam verovao. Uvek sam govorio..."
<BR>&nbsp;&nbsp;&nbsp;&nbsp;&nbsp;"Ovaj glupi kurs je isto bio njegova ideja."
<BR>&nbsp;&nbsp;&nbsp;&nbsp;&nbsp;"Uvlači nas u zamku."
<BR>&nbsp;&nbsp;&nbsp;&nbsp;&nbsp;"Svaka budala bi rekla nebre ovom paklu!"
<BR>&nbsp;&nbsp;&nbsp;&nbsp;&nbsp;"E, ne, Kapetan kaže da moramo baš tamo, i mi smo lepo šenili, mahali repom i pošli."
<BR>&nbsp;&nbsp;&nbsp;&nbsp;&nbsp;"A on dokoliči na mostu!"
<BR>&nbsp;&nbsp;&nbsp;&nbsp;&nbsp;"Dabre, tamo je lepo i sveže!"
<BR>&nbsp;&nbsp;&nbsp;&nbsp;&nbsp;"Most je u samom središtu broda, sigurno je tamo čak i zima."
<BR>&nbsp;&nbsp;&nbsp;&nbsp;&nbsp;"Hajmo da se malo rashladimo. Važi?"
<BR>&nbsp;&nbsp;&nbsp;&nbsp;&nbsp;"Dobra ideja!"
<BR>&nbsp;&nbsp;&nbsp;&nbsp;&nbsp;"Dosta smo čučali ovde."
<BR>&nbsp;&nbsp;&nbsp;&nbsp;&nbsp;"Hajmo!"
<BR>&nbsp;&nbsp;&nbsp;&nbsp;&nbsp;Masa je u tami narasla a da Tobi nije ni primetio. Sada su svi ustali kao jedan, gurajući se i ćuškajući, puni znojave nervoze. Nesigurnom logikom mase pošli su da urade upravo ono protiv čega su se bunili - da pođu u središte broda. Dok su išli glavnom kosinom, postajalo je svežije.
<BR>&nbsp;&nbsp;&nbsp;&nbsp;&nbsp;Tobi je pošao sa ostalima. Osećao je kako u njima narasta energija lavine, privlačeći neodlučne iz bočnih hodnika. Bišopovi su mnogo više voleli akciju nego mozganje.
<BR>&nbsp;&nbsp;&nbsp;&nbsp;&nbsp;Kad su stigli blizu mosta, od grupice oko logorske vatre stvorila se velika, gunđava masa. Tobi je osećao kako se mumlanje podiže do životinjskog režanja. Ovo neće biti kao obično, kada je Kilin mogao da strogim mrštenjem, brzim objašnjenjem i vedrim osmehom umiri gomile nezadovoljnih Bišopovih. Ova masa bila je mračna i zla.
<BR>&nbsp;&nbsp;&nbsp;&nbsp;&nbsp;To su osetili i poručnici na mostu. Postavili su se u kvadrat na ulazu i pokušali da smire masu. Tobi se osvrnuo, ali Cermo i Džoslin su se povukli u pozadinu. Nema potrebe da se pokazuju kad će ostali obaviti njihov posao.
<BR>&nbsp;&nbsp;&nbsp;&nbsp;&nbsp;Jesu li zaista toliko lukavi? Tobi nije bio sasvim siguran. Razgovori oko logorske vatre kao da su oslobodili opštu strepnju koju su svi osećali, a to je ionako bila svrha čitavog običaja.
<BR>&nbsp;&nbsp;&nbsp;&nbsp;&nbsp;Tobi je pokušao da se tiho udalji. On je, čak više od Cerma i Džoslin, bio u neprijatnom položaju. No, laktovi i zbijena ramena sprečili su ga da se povuče. Osećao je na sebi skeptične poglede. Sad bi hteo da se skloniš? pitali su ga.
<BR>&nbsp;&nbsp;&nbsp;&nbsp;&nbsp;Nije znao šta da radi, a onda su događaji odlučili umesto njega.
<BR>&nbsp;&nbsp;&nbsp;&nbsp;&nbsp;Most je bio dovljno visok da se iznad hodnika napravi balkon, zamišljen kao mesto na koje oficiri mogu da se povuku i porazgovaraju na miru. Kilin ga je sada iskoristio da se pojavi nad glavama uzbuđene gomile. Bio je u potpunoj uniformi, punoj upečatljivih plavih i zlatnih šara. Kad se pojavio, začuo se glasan žamor. Masa je svakog trenutka rasla sve više. Kilin je stajao sa rukama za leđima, puštajući da se gunđava zver pod njim smiri; čekao je da buka zamre.
<BR>&nbsp;&nbsp;&nbsp;&nbsp;&nbsp;Kada je progovorio, glas mu je bio čvrst i neobično blag. "Došli ste da pratite napredovanje?"
<BR>&nbsp;&nbsp;&nbsp;&nbsp;&nbsp;"Napredovanje? Ha! Plovimo pravo u pakao!" uzviknuo je neki muškarac.
<BR>&nbsp;&nbsp;&nbsp;&nbsp;&nbsp;Kilin je odmahnuo glavom. "I dalje izmičemo maškama."
<BR>&nbsp;&nbsp;&nbsp;&nbsp;&nbsp;"Hoćeš da kažeš da one neće da se sprže!" povikala je neka žena, glasom punim očajanja.
<BR>&nbsp;&nbsp;&nbsp;&nbsp;&nbsp;"Pokušavaju da nas uhvate, dabre - kao i uvek." Kilin je preleteo pogledom preko gomile koja je još rasla, zastajući da ponekog pogleda pravo u oči.
<BR>&nbsp;&nbsp;&nbsp;&nbsp;&nbsp;"Skuvavće nas žive!" povikao je neko.
<BR>&nbsp;&nbsp;&nbsp;&nbsp;&nbsp;"Ni pod razno", uvereno se nasmešio Kilin. "Pre nekoliko minuta smo ušli u galaktički mlaz."
<BR>&nbsp;&nbsp;&nbsp;&nbsp;&nbsp;Na tu vest počelo je zbunjeno komešanje.
<BR>&nbsp;&nbsp;&nbsp;&nbsp;&nbsp;"Niste primetili?" blago je upitao Kilin. "Oplata će uskoro početi da se hladi."
<BR>&nbsp;&nbsp;&nbsp;&nbsp;&nbsp;"Kako to? Taj mlaz izgleda sasvim usijan."
<BR>&nbsp;&nbsp;&nbsp;&nbsp;&nbsp;Kilin je mahnuo rukom. "E, nije. Čudna stvar, ali ispada da je gas ovde plav zato što se hladi. Probije se naviše, dalje od gravitacije crne rupe, i izgleda da mu to oduzima svu vrelinu."
<BR>&nbsp;&nbsp;&nbsp;&nbsp;&nbsp;Masa se u neverici meškoljila i mrmljala.
<BR>&nbsp;&nbsp;&nbsp;&nbsp;&nbsp;"Prestaćemo da se zagrevamo?" upitao je ženski glas.
<BR>&nbsp;&nbsp;&nbsp;&nbsp;&nbsp;"Kompjuteri tako kažu."
<BR>&nbsp;&nbsp;&nbsp;&nbsp;&nbsp;"Pa, to je lepo", rekao je muški glas, "ali i dalje..."
<BR>&nbsp;&nbsp;&nbsp;&nbsp;&nbsp;"Možemo kroz mlaz da pođemo napolje", prijazno je rekao Kilin. "Pri hlađenju se stvaraju plavi oblaci i hitaju naviše."
<BR>&nbsp;&nbsp;&nbsp;&nbsp;&nbsp;"To nije opravdanje za glupu ideju da uopšte pođemo ovamo", ljutito je rekao neki muškarac.
<BR>&nbsp;&nbsp;&nbsp;&nbsp;&nbsp;"Ti si dogovoran!" Povikala je žena.
<BR>&nbsp;&nbsp;&nbsp;&nbsp;&nbsp;"Dabre - i šta ćemo ovim uopšte dobiti?"
<BR>&nbsp;&nbsp;&nbsp;&nbsp;&nbsp;"Nove nevolje!"
<BR>&nbsp;&nbsp;&nbsp;&nbsp;&nbsp;"Nove maške!"
<BR>&nbsp;&nbsp;&nbsp;&nbsp;&nbsp;"Takav Kapetan nam sigurno ne treba!"
<BR>&nbsp;&nbsp;&nbsp;&nbsp;&nbsp;To je za Adute bilo previše. Pojedini Kečevi, Petice i Pubovi počeli su da nadvikuju zbunjene Bišopove. Oštre psovke, laktanje. Počelo je pesničenje, ali oficiri su ih žurno razdvojili.
<BR>&nbsp;&nbsp;&nbsp;&nbsp;&nbsp;Haos je trajao nekoliko minuta, a Kilin je ćutke stajao i gledao. Jednom je iskrivio usne. Sigurno misli kako je to čudno, pomislio je Tobi, kad je tvoja rođena Porodica protiv tebe, a brane te Aduti.
<BR>&nbsp;&nbsp;&nbsp;&nbsp;&nbsp;Masa se konačno smirila do ljutitog mumlanja. Kilin je raširio ruke. "Mislim da bi trealo da se vratite svako na svoj posao i..."
<BR>&nbsp;&nbsp;&nbsp;&nbsp;&nbsp;Svi su osetili u istom trenutku - pritisak koji se prevorio u tutnjavu, kao da se 'Argo' pretvorio u veliko srce koje kuca sporim, mirnim ritmom.
<BR>&nbsp;&nbsp;&nbsp;&nbsp;&nbsp;Vraćam se, zadužen da prenesem uputstva.
<BR>&nbsp;&nbsp;&nbsp;&nbsp;&nbsp;Kao da je Bog progovorio u prepunoj odaji. Masa se uznemirila. Pretraživali su pogledom zidove, tražeći izvor glasa, i zato su im se videle beonjače, kao kod preplašenih ovaca.
<BR>&nbsp;&nbsp;&nbsp;&nbsp;&nbsp;Kilin je reagovao samo izvijanjem usana i skeptičnim podizanjem obrva. Prekrstio je ruke preko grudi, kao da je spreman da sasluša Magnetni um. "Dabre, slušamo."
<BR>&nbsp;&nbsp;&nbsp;&nbsp;&nbsp;Tebi i stvorenju Tobiju treba da prenesem sklop složenih znanja.
<BR>&nbsp;&nbsp;&nbsp;&nbsp;&nbsp;"Tu sam!" povikao je Tobi.
<BR>&nbsp;&nbsp;&nbsp;&nbsp;&nbsp;Ljudi oko njega su ga zapanjeno pogledali i žurno se odmakli, kao da neće da imaju ničega sa osobom koja se usuđuje da viče na to neobično stvorenje koje trese zidove da bi govorilo.
<BR>&nbsp;&nbsp;&nbsp;&nbsp;&nbsp;Dužnost mi je nametnuta zbog davnih obaveza. Moći koje me sada šalju jednom su mi učinile dobro, i zato sam sada glasnik takvim sitnicama kao što ste vi - za šta je potrebna poniznost kakvu ja inače ne posedujem. Zato ću požuriti, ovaj put.
<BR>&nbsp;&nbsp;&nbsp;&nbsp;&nbsp;Brod se ispunio visokim piskom, punim harmonične agonije. Oštro, pištavo, beskrajno. Bolan pritisak koji potiskuje sve misli. Trajao je jedan predugi trenutak, narastajući - a onda se naglo prekinuo. Ošamućena tišina koja je usledila bila je puna užasa.
<BR>&nbsp;&nbsp;&nbsp;&nbsp;&nbsp;To vam je kurs. Precizno ga pratite inače ćete biti rastrgnuti na atome, a zatim i na sitnije.
<BR>&nbsp;&nbsp;&nbsp;&nbsp;&nbsp;"Naš... kurs?" zastenjao je Kilin.
<BR>&nbsp;&nbsp;&nbsp;&nbsp;&nbsp;Putanja koju vam preporučuju vaši dobročinitelji.
<BR>&nbsp;&nbsp;&nbsp;&nbsp;&nbsp;Kilin je povratio smirenost. "A kuda to vodi?"
<BR>&nbsp;&nbsp;&nbsp;&nbsp;&nbsp;Treba da pratite moje magnetne linije. Držite se blizu mene, kako se ne bi raspali na fragmente.
<BR>&nbsp;&nbsp;&nbsp;&nbsp;&nbsp;"Zašto? I gde si ti uopšte?" povikao je neki krupajlija.
<BR>&nbsp;&nbsp;&nbsp;&nbsp;&nbsp;Tišina, sitni ume.
<BR>&nbsp;&nbsp;&nbsp;&nbsp;&nbsp;"Nije nego. Ko si ti, šta si ti da..."
<BR>&nbsp;&nbsp;&nbsp;&nbsp;&nbsp;Ne patim se ja radi pažnje nekih smrtnika, nego zbog nametnutog zadatka. To - i ništa više.
<BR>&nbsp;&nbsp;&nbsp;&nbsp;&nbsp;"To znači da nas šalješ..." Kilin je raširio ruke, dlanovima naniže, da umiri masu. "Kažeš da kurs ide duž tebe?"
<BR>&nbsp;&nbsp;&nbsp;&nbsp;&nbsp;Bez mene kao vodiča brzo biste propali.
<BR>&nbsp;&nbsp;&nbsp;&nbsp;&nbsp;"Slušaj, mi smo se uputili uz galaktički mlaz. Ja..."
<BR>&nbsp;&nbsp;&nbsp;&nbsp;&nbsp;Takva putanja bi se na kraju neizbežno sekla sa putanjom onih koji žele vaš kraj.
<BR>&nbsp;&nbsp;&nbsp;&nbsp;&nbsp;"Maške? Već smo uspevali da im izmaknemo."
<BR>&nbsp;&nbsp;&nbsp;&nbsp;&nbsp;Postoje sile i materije koje ne možete dokučiti.
<BR>&nbsp;&nbsp;&nbsp;&nbsp;&nbsp;Kilin je prekrstio ruke na grudima i namrštio se. Tobi je poznavao taj izraz lica, znao je da pred protivnicima predstavlja kameni zid. No, u očevom držanju sada je bilo još nečeg, nekog prizvuka smišljene glume kakvu Tobi još nije video. Pitao se otkuda mu to, otkuda mu predosećanje, ali tog časa Kapetan je progovorio.
<BR>&nbsp;&nbsp;&nbsp;&nbsp;&nbsp;"Hoću da znam koja ti to sila daje naređenja."
<BR>&nbsp;&nbsp;&nbsp;&nbsp;&nbsp;Kako si drzak! Obitavam ovde duže nego što tvoja vrsta uopšte postoji. Vi ste tako prolazni, kao neki oblak. Ali takve sićušne oblike često prati ogroman ponos.
<BR>&nbsp;&nbsp;&nbsp;&nbsp;&nbsp;"A ti si zbog tolike dugovečnosti očito postao uobražen." Kilin je namignuo masi.
<BR>&nbsp;&nbsp;&nbsp;&nbsp;&nbsp;Govorim ti samo zbog obaveze - koja ne uključuje trpljenje gluposti i grešaka sićušnih inteligencija. Pa dobro - vaš dobročinitelj je stvorenje Abraham, o kome smo već govorili.
<BR>&nbsp;&nbsp;&nbsp;&nbsp;&nbsp;U Kilinovom pogledu planula je radost. "Znači, jeste živ."
<BR>&nbsp;&nbsp;&nbsp;&nbsp;&nbsp;Zakrivljenost i nagnutost ovdašnjeg prostora-vremena ne dopušta tako laka pojednostavljenja.
<BR>&nbsp;&nbsp;&nbsp;&nbsp;&nbsp;"Ali ako je sada ovo poručio..."
<BR>&nbsp;&nbsp;&nbsp;&nbsp;&nbsp;Već i izraz "sada" privremen je kao i vi. Čak i gori od besmislenog.
<BR>&nbsp;&nbsp;&nbsp;&nbsp;&nbsp;Tobi je primetio kako u ocu narasta radoznalost. Kilin se ugrizao za usnu. "Taj kurs koji šalješ. Hoću da znam kuda će nas odvesti."
<BR>&nbsp;&nbsp;&nbsp;&nbsp;&nbsp;Tamo gde ja najpunije živim. U sedište zabranjenih energija i velikog žaljenja. Tamo gde moja stopala igraju po šištavoj plazmi. Unutra, sićušna stvari. Do vašeg užasa.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
