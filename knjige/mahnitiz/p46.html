<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. POJESTI OLUJU
<P>&nbsp;&nbsp;&nbsp;&nbsp;&nbsp;Uništenje je počelo kao treptaj.
<BR>&nbsp;&nbsp;&nbsp;&nbsp;&nbsp;Duboko niz dugu cev ležala je svetlica žuta kao sunce. Na mestu nestanka, gde se zeleni tunel sužavao u maglovitu zbrku, zrak je jenjavao, titrao, i Tobiju se činio nalik na daleku logorsku vatru. No, osetio je da mu se u um uvlači nešto bockavo.
<BR>&nbsp;&nbsp;&nbsp;&nbsp;&nbsp;Zaustavio se u bledoj tami. Više nije vredelo trčati.
<BR>&nbsp;&nbsp;&nbsp;&nbsp;&nbsp;Oblaci su se razredili i otkrili drugu stranu Sokaka. Udolina od crvenkastog vremenjaka iznenada je počela da zrači nemilosrdnu vrelinu. Iz zelenila oko njega kao da su ispuzali duhovi. Pucketanje i palacavi zvuci.
<BR>&nbsp;&nbsp;&nbsp;&nbsp;&nbsp;Čula su mu poskočila, uzbunjena, i počela da pretražuju okolinu.
<BR>&nbsp;&nbsp;&nbsp;&nbsp;&nbsp;Ništa. Tišina je bila porazna. Ispitao je gustu, vlažnu šumu malo dalje desno. Podizala se u maglovitu daljinu, gotovo do neba. Pošto se na kraju pretvorila u tanku zelenu crtu, konačno se završavala na sivom kamenjaru.
<BR>&nbsp;&nbsp;&nbsp;&nbsp;&nbsp;Na obližnju granu sletela je ptica. Tobi ju je pogledao. "Upomoć", rekla je.
<BR>&nbsp;&nbsp;&nbsp;&nbsp;&nbsp;Tobi je žmirnuo. "Ovaj..."
<BR>&nbsp;&nbsp;&nbsp;&nbsp;&nbsp;Ptica je imala krila i noge i kljun, ali nije bila ptica. Imala je krupne oči i mesnata usta ispod kljuna, koji je više ličio na nos, žut kao limun i šiljat. Dok ju je gledao, celo lice joj se grozničavo grčilo, menjajući izraze od mrštenja preko grimase do prijatnog osmeha. "Treba mi pomoć", rekla su usta, savršenim naglaskom Bišopovih.
<BR>&nbsp;&nbsp;&nbsp;&nbsp;&nbsp;"Ko si... šta si ti?"
<BR>&nbsp;&nbsp;&nbsp;&nbsp;&nbsp;"Ovo mesto, ovo vreme, ono što ti je najhitnije potrebno." Ptica se meškoljila čitavim telom, perje joj se trzalo, krila vibrirala, tapkala je nogama po grani.
<BR>&nbsp;&nbsp;&nbsp;&nbsp;&nbsp;"Najhitnije...?" Nije bilo vremena za tajne. "Slušaj, negde tamo gore je Bogomoljka. Treba mi skrovište."
<BR>&nbsp;&nbsp;&nbsp;&nbsp;&nbsp;"Treba ti uspravo suprotno." Ptica je kljunom pokazala naniže. "Moraš da otvoriš, ne da se zatvoriš."
<BR>&nbsp;&nbsp;&nbsp;&nbsp;&nbsp;"Šta da otvorim?"
<BR>&nbsp;&nbsp;&nbsp;&nbsp;&nbsp;"Vrata. Najbitnijem je potreban ulaz u ovaj peve. Brzo!"
<BR>&nbsp;&nbsp;&nbsp;&nbsp;&nbsp;"Uf, a kako?"
<BR>&nbsp;&nbsp;&nbsp;&nbsp;&nbsp;Ptica je zakoračila prema njemu, lepećući krilima. "Nemoj misliti da smo te zaboravili. Nadamo se da ćeš poživeti da pomogneš."
<BR>&nbsp;&nbsp;&nbsp;&nbsp;&nbsp;"Baš ti hvala", frknuo je Tobi. "Ali šta, dođavola..."
<BR>&nbsp;&nbsp;&nbsp;&nbsp;&nbsp;U čulima je osetio talas utisaka. Slike. Uputstva. Bilo je toliko jako i puno da se istog časa pokrenuo, pripremajući alat jednom rukom dok je drugom sklanjao lišće, tražeći pravo mesto. Eno ga. Ogoljeni peve.
<BR>&nbsp;&nbsp;&nbsp;&nbsp;&nbsp;Iznenada se plamen nad njim ugasio. Duboka noć. Gde li je Bogomoljka?
<BR>&nbsp;&nbsp;&nbsp;&nbsp;&nbsp;Radio je u potpunom mraku.
<BR>&nbsp;&nbsp;&nbsp;&nbsp;&nbsp;Pržač, laser, mikrotalasi. Nije mogao da vidi kako peve reaguje, osim povremenog crvenog sjaja.
<BR>&nbsp;&nbsp;&nbsp;&nbsp;&nbsp;No, osećao je struju duboke energije ispod mesta na kome je radio. Bodež gravitacione energije se povukao, a utrobu mu je stegao talas nalik na plimu.
<BR>&nbsp;&nbsp;&nbsp;&nbsp;&nbsp;Pulsiranje energije u dubini. Nemo i smireno.
<BR>&nbsp;&nbsp;&nbsp;&nbsp;&nbsp;"Nije dovoljno", začuo se glas ptice. "Šteta."
<BR>&nbsp;&nbsp;&nbsp;&nbsp;&nbsp;"Šta bih još..."
<BR>&nbsp;&nbsp;&nbsp;&nbsp;&nbsp;"Prekasno."
<BR>&nbsp;&nbsp;&nbsp;&nbsp;&nbsp;Došlo je. Grozničava energija u pljusku svuda oko njega. Munje mlečnobele svetlosti duž ogromne ose Sokaka. Sve bliže.
<BR>&nbsp;&nbsp;&nbsp;&nbsp;&nbsp;Nešto se borilo protiv toga. Osećao je i bez gledanja masivno, plavo-crno prisustvo. Propinjalo se i grmelo. Ogromno i puno snage.
<BR>&nbsp;&nbsp;&nbsp;&nbsp;&nbsp;Kao ogromna životinja čija glava dopire do samog krova Sokaka. Škljocala je kamenim zubima.
<BR>&nbsp;&nbsp;&nbsp;&nbsp;&nbsp;Oko nje palacale su beličaste munje. Potom su se okomile na njega, pre nego što je i stigao da poveruje da nešto može tako brzo da se kreće. Iz ose su doletali opiljci brze vreline.
<BR>&nbsp;&nbsp;&nbsp;&nbsp;&nbsp;Nisu napali samo njega, nego čitavu šumu. Hiljade volti ostavljalo je svoj potencijal duž vijugavih putanja u pucketavom vazduhu. Kad bi udarili, prenos bi se okončao.
<BR>&nbsp;&nbsp;&nbsp;&nbsp;&nbsp;Pri jednom blesku video je kako ona ptica pada sa grane, mrtva.
<BR>&nbsp;&nbsp;&nbsp;&nbsp;&nbsp;A onda se ka nebu propeo protivudar - brži i blistaviji, crven i žut. Suknuo je u vazduh.
<BR>&nbsp;&nbsp;&nbsp;&nbsp;&nbsp;Sve je to video čulima dok je skakao u zaklon - mada je znao da je to besmisleno pred ovakvom jednom veličinom - a podaci su mu pucketali duž kičme.
<BR>&nbsp;&nbsp;&nbsp;&nbsp;&nbsp;Kvat! Kiline! Tata, tata! dozivao je u slepoj panici.
<BR>&nbsp;&nbsp;&nbsp;&nbsp;&nbsp;Crveni palacavi udar, još jednom. Zaslepljujući. Oštri odgovor. I još jednom. I još jednom.
<BR>&nbsp;&nbsp;&nbsp;&nbsp;&nbsp;Čitava bitka odvijala se u pregrejanom vazduhu. Duge munje i tutnjava. Samo su njegova čula mogla da se razaberu u tome, predstavivši mu već razrešen problem. Ali nije bilo načina da sazna šta to znači.
<BR>&nbsp;&nbsp;&nbsp;&nbsp;&nbsp;Vetar je i dalje bi oleden. Tobi se priljubio uz drvo koje se sledećeg trenutka pretvorilo u ugljevlje. Oštar dim mu je ujedao nozdrve.
<BR>&nbsp;&nbsp;&nbsp;&nbsp;&nbsp;Ostani dole. Nije mogao da kašlje, nije smeo da kašlje, mada je užasno želeo. Nije smeo dozvoliti da ga nađu.
<BR>&nbsp;&nbsp;&nbsp;&nbsp;&nbsp;Kroz šumu je dolazilo nešto teško i prigušeno.
<BR>&nbsp;&nbsp;&nbsp;&nbsp;&nbsp;Tražilo je. Spuštalo se, zavirivalo, probijalo. Osećao je, a nije znao kako.
<BR>&nbsp;&nbsp;&nbsp;&nbsp;&nbsp;U lepljivoj tami mogao je da razabere životinje koje su, ko zna zašto, trčale u krug, upaničene, i skičale. Vazduh bi proključao i one bi pale. Mnoge bi kriknule - tihim, piskavim glasom, kao kad nokat zagrebe po tabli. Potom bi nestajale iz njegovih čula, mrtve. Nije imao vremena da misli na njih, ali njihovi krici su, ko zna zašto, plamteli u njemu.
<BR>&nbsp;&nbsp;&nbsp;&nbsp;&nbsp;Niz osu je doprlo purpurno zavijanje. Pucnji i pritisci, sve jedan preko drugog. Ubrzanje, slepi sudari. Nešto duboko, brujeće, metalno.
<BR>&nbsp;&nbsp;&nbsp;&nbsp;&nbsp;Ispuzao je ispod krova od izlomljenih grana i uspravio se. Bolje da ga ovako dočeka. Iako je znao da je to nerazumno, da nije mudro i da je verovatno detinjasto.
<BR>&nbsp;&nbsp;&nbsp;&nbsp;&nbsp;Ogromna sila treskala je kroz Sokak. Čučnuo je, uplašen.
<BR>&nbsp;&nbsp;&nbsp;&nbsp;&nbsp;Iz gustiša i duboke šume polako je narastao odgovor.
<BR>&nbsp;&nbsp;&nbsp;&nbsp;&nbsp;Nešto je prodiralo u vazduh, kovitlajući se kao teška magla, ali uz neprijatno ubrzanje. Tanušno tkani tepih života na ovom mestu evoluirao je tako da upija, shvatio je Tobi. U njima je nekako bio ugrađen odgovor.
<BR>&nbsp;&nbsp;&nbsp;&nbsp;&nbsp;Osećao je i najsitnija bića oko sebe kako se ukopavaju u meko tlo. Kako međusobno govore. Kako zajedno rade u neke nezamislive svrhe.
<BR>&nbsp;&nbsp;&nbsp;&nbsp;&nbsp;Sve se uklapalo jedno u drugo. Usklađeno. A i on je bio deo svega. Morao je da odluči gde i kada da uputi svu energiju.
<BR>&nbsp;&nbsp;&nbsp;&nbsp;&nbsp;Nije znao otkuda zna, ali sada je bio potpuno uveren. On je ovde bio najrazumniji. Morao je da presudi.
<BR>&nbsp;&nbsp;&nbsp;&nbsp;&nbsp;Morao je da pokuša da ubije Bogomoljku.
<BR>&nbsp;&nbsp;&nbsp;&nbsp;&nbsp;Ponovo je pokušao sa vremenjakom. Potpuno je ispraznio energetski ranac mikrotalasima, osećajući ključanje energije. Nešto je želelo da iziđe odatle. Šta je ono rekla ptica? Najbitnijem je potreban ulaz u ovaj peve.
<BR>&nbsp;&nbsp;&nbsp;&nbsp;&nbsp;Osetio je kroz đonove narastanje gravitacije. Dolazilo je...
<BR>&nbsp;&nbsp;&nbsp;&nbsp;&nbsp;Brzo je uzeo laser i prešao na infracrveno. Pa šta ako ga Bogomoljka i vidi? Sad je prekasno za brigu. Prekasno za sve osim ovoga. Pucao je među svoja stopala.
<BR>&nbsp;&nbsp;&nbsp;&nbsp;&nbsp;On je obarač, uravnotežen...
<BR>&nbsp;&nbsp;&nbsp;&nbsp;&nbsp;Kanal. Provodnik.
<BR>&nbsp;&nbsp;&nbsp;&nbsp;&nbsp;Privuci. Namami.
<BR>&nbsp;&nbsp;&nbsp;&nbsp;&nbsp;Dozvolio je sebi kratak pogled čulima naviše. Iako prigušena, osećala su otvaranje klina.
<BR>&nbsp;&nbsp;&nbsp;&nbsp;&nbsp;Prisustvo se približavalo. Slalo je pipke.
<BR>&nbsp;&nbsp;&nbsp;&nbsp;&nbsp;Vreme je da uradi sve što se može. Čak i ako nije važno, u poređenju sa ovim ogromnim energijama. Naglo je raširio čula naviše.
<BR>&nbsp;&nbsp;&nbsp;&nbsp;&nbsp;Ovde sam. Vidiš me?
<BR>&nbsp;&nbsp;&nbsp;&nbsp;&nbsp;Težina se spuštala. Uperila je oči u njega.
<BR>&nbsp;&nbsp;&nbsp;&nbsp;&nbsp;Lebdela je. Bliže, bliže, još nesigurna...
<BR>&nbsp;&nbsp;&nbsp;&nbsp;&nbsp;A onda se šuma otvorila. Tobi je odskočio, opalio i otkotrljao se. Tamo gde je do maločas bio eksplodirao je vulkan. I počeo da se širi.
<BR>&nbsp;&nbsp;&nbsp;&nbsp;&nbsp;Iz milijardi listova suknula je energija. Šuplje korenje, koje je do maločas dremalo, sada je ispuštalo sačuvanu energiju. Blistava sila izvijala se kroz prefinjene dodire između stabala u obliku vadičepa. Krošnje su ispuštale u vazduh zelene, pucketave mlazeve.
<BR>&nbsp;&nbsp;&nbsp;&nbsp;&nbsp;Podigao se zid žute munje. Odgovor.
<BR>&nbsp;&nbsp;&nbsp;&nbsp;&nbsp;Pre nego što je stigao da se pomeri, osetio je da se tlo zagreva. Nagli priliv infracrvene energije. Zidovi čvrste vreline.
<BR>&nbsp;&nbsp;&nbsp;&nbsp;&nbsp;Voda je šibala. Punile su se barice. Mlazevi hladne pare. Vlažnost je zapljusnula zgusnutu atmosferu. Zeleno-vrele gljive na obližnjem stablu zatalasale su se, sinule, zadrhtale.
<BR>&nbsp;&nbsp;&nbsp;&nbsp;&nbsp;Usmerena silina tresnula je u osu Sokaka. Sve je blesnulo.
<BR>&nbsp;&nbsp;&nbsp;&nbsp;&nbsp;Tobi je zaklonio glavu rukama. Kamen ga je tresnuo u rebra. Nalet vazdušnog pritiska ga je umalo spljeskao.
<BR>&nbsp;&nbsp;&nbsp;&nbsp;&nbsp;U trenutku je znao da se ovo dešava po čitavom Sokaku - da to uopšte nije fizička pojava, nego energija umova, inteligencija velikih i malih, međusobno povezanih.
<BR>&nbsp;&nbsp;&nbsp;&nbsp;&nbsp;A gnev je navirao kroz sve njih, donoseći istovremeno smrt i blagoslov.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
