<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. OPERACIJA UMA
<P>&nbsp;&nbsp;&nbsp;&nbsp;&nbsp;Sklupčao se u nekom senovitom udubljenju i bol je ponovo počeo. Širio se prema rebrima, i nije se iznenadio kad je ustanovio da su mu i tri rebra slomljena. Električna energija iskre pretvorila se u sitne udarne talase koji su lomili kosti i kidali kapilare.
<BR>&nbsp;&nbsp;&nbsp;&nbsp;&nbsp;To mu je rekla dijagnostika. Činjenice su se pojavljivale pred levim okom kada je pritisnuo odgovarjauću dugmad. Sličice su bile jasne i čiste. Žuti prelomi, crveni krvni podlivi u ruci. 3D plavi špageti za mrežu kojom se prenosi bol.
<BR>&nbsp;&nbsp;&nbsp;&nbsp;&nbsp;Pojavila su se i rešenja. Popravke na terenu nisu lake. Prizvao je dva retko korišćena Lica koja su se bacila na posao u dubini lobanje. Izmilila su iz cerebralnog korteksa u osnovnu mašineriju. Većina mozga sastoji se od kola za održavanje. Ne možeš svesno uticati na varenje hrane niti na otkucaje srca. Oni rade sami od sebe. A ne bi ni valjalo da se lako uplićeš, jer bi mogao samog sebe da raštimaš iz nemarnosti. No, popravka štete se može ubrzati, a njemu je baš to bilo potrebno.
<BR>&nbsp;&nbsp;&nbsp;&nbsp;&nbsp;Oba Lica zašla su u operativne centre koji skupljaju stimulanse i prenose hranljive materije. Preuzeli su kontrolu. Znao je da rade kad je počeo da oseća peckanje u ruci. Kao da te neko golica iznutra, samo ti se od toga ne smeje. Zato je neko vreme plakao, i onda mu je bilo volje. Izmigoljio se napolje i ustanovio da mu je čitava leva strana prekrivena lepljivim znojem.
<BR>&nbsp;&nbsp;&nbsp;&nbsp;&nbsp;Sa neba su se prolamale nove eksplozije, ali to je bilo daleko od njega i nije mu bilo važno. Sistemi su se trudili iz sve snage. Znao je da je opravka kostiju teška stvar, i pokušao je da spreči svest da se upliće u to.
<BR>&nbsp;&nbsp;&nbsp;&nbsp;&nbsp;No, imao je o mnogo čemu da razmišlja i nije mogao dugo da se zadrži ni na čemu. Bolni šiljci probijali su mu se kroz svest i trzali ga. Potom bi sistemi uočili problem i neko vreme bi sve bilo u redu. Ipak, znojenje nije prestajalo.
<BR>&nbsp;&nbsp;&nbsp;&nbsp;&nbsp;Onda su počeli snovi.
<BR>&nbsp;&nbsp;&nbsp;&nbsp;&nbsp;Doduše, nisu bili snovi jer je sve vreme imao otvorene oči. Odvijali su se na mrežnjači, i nije mogao da ih zaustavi. Pokušao je da zatvori oči, ali trajali su i dalje.
<BR>&nbsp;&nbsp;&nbsp;&nbsp;&nbsp;Vozio se u nečemu što je imalo točkove, ali je izgleda letelo. Neka žena mu je ponudila da ga poveze, i prošli su kroz uskovitlani vazduh i gibak, vreo kamen, i sada su hitali niz (ili možda uz) strmo, ravno jezero. Bilo je glatko i izgledalo je horizontalno, ali osećao je sopstvenu težinu duž kičme. No, jezero je bilo i nagnuto, pa su ubrzavali duž njega. Površina tamna kao gar penila se i talasala i mrmljala kao da sprema oluju, ali žena bi je svakih nekoliko minuta dotakla štapom, kao da isprobava snagu, i voda je uzvraćala čvrstim odzvanjanjem, kao kad čelik odjekne po granitu, bong bong.
<BR>&nbsp;&nbsp;&nbsp;&nbsp;&nbsp;Šibo mu se nasmešila. Njeni oštri, sjajni zubi izbacivali su reči toliko prepletene sa smehom da nije mogao da ih razume, a nije bilo vremena da premišlja o njihovom značenju. Hitali su napred.
<BR>&nbsp;&nbsp;&nbsp;&nbsp;&nbsp;To je dugo trajalo. Neki zubi su joj nedostajali, imala je dva uveta sa leve strane i nijedno sa desne, i nosila je samo haltere. To je izgledalo važno kad ju je prvi put video, ali sada je izgubilo na značenju zbog divljeg vetra koji ga je tresao, zbog ogromne brzine, zbog grčenja u ionako uznemirenom stomaku. "Živeli svi!" povikala je Šibo i udahnula iz raspršivača.
<BR>&nbsp;&nbsp;&nbsp;&nbsp;&nbsp;"Živeo ja, u svakom slučaju", odgovorio je Tobi. I on je upotrebio raspršivač i osećao se čudno, ali i dalje se plašio.
<BR>&nbsp;&nbsp;&nbsp;&nbsp;&nbsp;Nešto veliko udarilo je u crno jezero i izbacilo crni gejzir isprepletenih prstiju.
<BR>&nbsp;&nbsp;&nbsp;&nbsp;&nbsp;"Uspećemo!" povikala je Šibo.
<BR>&nbsp;&nbsp;&nbsp;&nbsp;&nbsp;Morala je da viče jer su drugi ljudi pokušavali da pričaju sa njim. Glasovi su dopirali sa neba, ali kad bi stigli do njega pretvarali su se u šapat.
<BR>&nbsp;&nbsp;&nbsp;&nbsp;&nbsp;Umesto da se razbije u kapljice, crna voda se pretvorila u ravnu površinu. "Pusti mene", vikala je Šibo. Zdrobila je površinu u masu opiljaka kao od liskuna. "Vidiš?"
<BR>&nbsp;&nbsp;&nbsp;&nbsp;&nbsp;- i našao se na otvorenom, kotrljajući se niz brdo. Razbio je koleno o kamen i udahnuo prašinu. Gušio se. Kašljao je. Ovo je bila stvarnost, a ne san. Pogledao je uzbrdo i ugledao visoku travu, zdrobljenu tamo gde je ležao okupan sopstvenim znojem. Nešto ga je nateralo da ustane, zatetura se i padne ovamo, potpuno izložen. Otpuzao je nazad što je brže mogao.
<BR>&nbsp;&nbsp;&nbsp;&nbsp;&nbsp;Sada ga je koleno bolelo jače nego ruka ili rebra. To je bio dobar znak, pod uslovom da povreda nije ozbiljna. Našao je mesto gde je do maločas ležao. Bilo je vlažno i zaudaralo je.
<BR>&nbsp;&nbsp;&nbsp;&nbsp;&nbsp;Koleno je izgleda bilo u redu. Nesigurno se odvukao do potoka i oprao se prvi put za - dva? tri? - dana. Nije mogao da odredi. Unutrašnji monitori su mu napisali: ukupno 2,46 dana. Nemoguće je tačno odrediti kada svetlo dolazi i nestaje kao nestabilno vreme. Upitao se kako se šuma prilagođava takvom ritmu.
<BR>&nbsp;&nbsp;&nbsp;&nbsp;&nbsp;Neko vreme je samo ležao kraj potoka, bez snage za išta drugo. Čvrsta činjenica je stajala tačno pred njim i nije mu davala mira. Sada je znao šta treba da učini i znao je da je Kvat imala pravo. Šibo ga je sprečavala da to uvidi. Način na koji ga je sprečavala da primećuje druge stvari. Zabavljala ga je unutršanjim spektaklima koji su postajali sve divljiji.
<BR>&nbsp;&nbsp;&nbsp;&nbsp;&nbsp;Oštećenje i popravka nekako su oštetili i nju. Barem zasad. Što je značilo da to mora da učini sada, inače će stalno misliti na nešto drugo što treba da uradi ili će ga možda škripanje u zglobu ili čudan svrab sprečiti da počne, a posle više nikada neće uspeti. Možda ni čitavog života.
<BR>&nbsp;&nbsp;&nbsp;&nbsp;&nbsp;Otpuzao je nazad u zaklonjenu rupu i izvadio terenski komplet. Alati nisu bili predviđeni za ovaj posao. Imao je mušku i žensku utičnicu, sićušne produžetke za umetanje i odvrtače raznih oblika, ali ništa specijalizovano. A sve će morati da radi iza leđa. Rukovodiće se pipanjem, sedeći, mada će želeti da legne.
<BR>&nbsp;&nbsp;&nbsp;&nbsp;&nbsp;Ti ne želiš da to uradiš.
<BR>&nbsp;&nbsp;&nbsp;&nbsp;&nbsp;Nije joj odgovorio. Male, promenljive vrhove bilo je teško uhvatiti na pravi način. Prsti su mu bili predebeli i nespretni. Ispustio je jedan vrh i morao je da ga traži po prašini i da ga čisti. Čak nije mogao ni sve instrumente da drži poređane kako treba.
<BR>&nbsp;&nbsp;&nbsp;&nbsp;&nbsp;Toliko sam učinila za tebe. Ti i ja radimo zajedno. Tvoja ženska strana stopila se sa mnom.
<BR>&nbsp;&nbsp;&nbsp;&nbsp;&nbsp;Vrhovi nikako nisu hteli da se nameste. Poređao ih je i ubacivao alatke u držače. Nisu savršeno pasovali, ali poslužiće.
<BR>&nbsp;&nbsp;&nbsp;&nbsp;&nbsp;Toliko toga još mogu da te naučim. Kad bi mi samo dao vremena. Mogu sjajno da te savetujem kako da se snađeš na ovom mestu. Sam si. Potrebna sam ti.
<BR>&nbsp;&nbsp;&nbsp;&nbsp;&nbsp;Bilo mu je teško da dosegne do potiljka. Oslanjao se na gotovo beskorisnu levu ruku. Bol koji se širio po njoj govorio mu je da to nije baš dobra ideja. Ona Lica koja su radila na popravci slala su sitne šiljke upozorenja pravo u cerebralni korteks. Bodeži žalosnog bola/besa, nalik na osećanja insekata. Ali morao je tako.
<BR>&nbsp;&nbsp;&nbsp;&nbsp;&nbsp;Možemo tako lepo da se zabavljamo! Pokazala sam ti svoju prošlost. Čitav moj svet. Zar to nije dovoljno?
<BR>&nbsp;&nbsp;&nbsp;&nbsp;&nbsp;"Ne treba mi tvoj svet."
<BR>&nbsp;&nbsp;&nbsp;&nbsp;&nbsp;Progunđao je to kroz stegnute zube. Govorila je sve brže i brže dok je on nameštao produžetak na kičmeni prorez. Sada su ga ispunjavale slike. Ruševine u crvenkastoj senci. Olupine maški po poljima Snegobara. Ukusi ljutih jela, miris svežeg proleća, smeh iz kamenog prolaza.
<BR>&nbsp;&nbsp;&nbsp;&nbsp;&nbsp;Prosekao je kožu oko proreza da bi imao više mesta. Sada će morati da radi rukovodeći se samo pipanjem. Slike koje su mu igrale u očima bile su isprekidane, ubrzane, i pucketale su od naopake žurbe.
<BR>&nbsp;&nbsp;&nbsp;&nbsp;&nbsp;Ovim izdaješ oca. On me je namestio ovde. Trebalo je da te vodim. Da ti pomognem! A ti si se okomio na mene, odbacuješ me...
<BR>&nbsp;&nbsp;&nbsp;&nbsp;&nbsp;Otvorio je prorez. Napipao je mikro. Žurne slike postale su iskrzane i tačkaste.
<BR>&nbsp;&nbsp;&nbsp;&nbsp;&nbsp;Ličnost ne može dugo da ostane zatvorena u čipu. Znaš to. Smanjiću se. Delovi mene će nestati! Pretvoriću se u Aspekta ako ne budem u stalnoj upotrebi.
<BR>&nbsp;&nbsp;&nbsp;&nbsp;&nbsp;Alatke su bile pogrešne, i nije znao da li će oštetiti čip. Prorez je bio proširen da bi primio Ličnost. Čitači su zbijeni na jednomolekulski sloj oko čipa. Postojao je način da se čitači izvade bez ljuštenja, ali za to mu je trebalo mnogo više alata, čak i kad bi video šta radi.
<BR>&nbsp;&nbsp;&nbsp;&nbsp;&nbsp;Ne smeš! toliko sam učinila za tebe. Čitava ženska strana tvoje ličnosti - ja sam je otvorila. Učinila sam te toliko zrelijim.
<BR>&nbsp;&nbsp;&nbsp;&nbsp;&nbsp;"Dabre. Toliko sam zreo da sam ostao sasvim sam ovde, izubijan, i niko iz Porodice ne može da me nađe i pomogne mi."
<BR>&nbsp;&nbsp;&nbsp;&nbsp;&nbsp;Nisam te ja naterala na sve to. Ne možeš izbeći krivicu što si pobegao od svog oca. To nisam ja učinila!
<BR>&nbsp;&nbsp;&nbsp;&nbsp;&nbsp;Pažljivo je opipavao. Činilo mu se da je dobro namestio vrhove, ali nije mogao da bude siguran. Morali su da se uklope u pretrpane prijemnike na ivici utičnice.
<BR>&nbsp;&nbsp;&nbsp;&nbsp;&nbsp;Molim te! Neću se više sećati i neću misliti dok mi ti ne dozvoliš. Samo sam, ne znaš kako je to, morala sam...
<BR>&nbsp;&nbsp;&nbsp;&nbsp;&nbsp;Pokušao je. Blago je povukao jedan vrh, i ovaj je držao. Nije znao šta bi se desilo kad bi izvukao samo deo čipa. Ona je bila čvrsto prepletena sa njim preko hardvera u bazi lobanje. Da li će deo nje ostati sa njim i kada bude izvadio čip? Nije znao.
<BR>&nbsp;&nbsp;&nbsp;&nbsp;&nbsp;Uradiću sve što želiš!
<BR>&nbsp;&nbsp;&nbsp;&nbsp;&nbsp;Nije bilo smisla čekati. Čvrsto je uhvatio sve vrhove i duboko udahnuo.
<BR>&nbsp;&nbsp;&nbsp;&nbsp;&nbsp;Čekaj! Molim te!
<BR>&nbsp;&nbsp;&nbsp;&nbsp;&nbsp;U jednom dugom, strašnom trenutku nije mogao da se pomeri. Ukočila mu je sve mišiće, i osećao je kako ga svom snagom zapljuskuje njen gnev.
<BR>&nbsp;&nbsp;&nbsp;&nbsp;&nbsp;Nekada je bila divna žena, a ovakav život ju je pretvorio u nešto drugo. Mnogo je teže nositi Ličnost nego Aspekta, ali između njih se desilo još nešto. Nešto baš između njih, nekakvo mešanje ljudi. Možda nijedno od njih nije krivo zbog toga, ali ostaje činjenica da je do toga došlo.
<BR>&nbsp;&nbsp;&nbsp;&nbsp;&nbsp;Nije znao hoće li se prava Šibo ikada ponovo pojaviti kao Ličnost, ali to sada nije bilo važno, i u trenutku bliskog dodidra to joj je i rekao, ne rečima nego talasom žaljenja.
<BR>&nbsp;&nbsp;&nbsp;&nbsp;&nbsp;Dva otkucaja srca. A onda je stigao njen odgovor.
<BR>&nbsp;&nbsp;&nbsp;&nbsp;&nbsp;Zapljusnuo ga je njen gnev. Desna ruka mu se tresla. Prsti su postali neosetljivi. Jedva je držao vrhove. I dah mu se zaustavio.
<BR>&nbsp;&nbsp;&nbsp;&nbsp;&nbsp;Brzo je delovala, sve je pokušavala. Stegla mu je sve sfinktere, osećao je bol u mošnicama. Po koži mu je puzala nervozna energija. Grudi su mu se zamrzle. Šaka je landarala, prsti se ukočili, mišići se zgrčili.
<BR>&nbsp;&nbsp;&nbsp;&nbsp;&nbsp;Naterao je sebe da opusti desnu ruku i da oslobodi zglob. Jednim trzajem mišića vratio je napetost njoj i pokrenuo se.
<BR>&nbsp;&nbsp;&nbsp;&nbsp;&nbsp;Iščupao je alatke sa sva četiri kvadranta. Uspešno.
<BR>&nbsp;&nbsp;&nbsp;&nbsp;&nbsp;Ne ne možeš ja te volim volim Kilina volim sve vas nemoj me isključiti molim te molim te ne mogu ne mogu ne mogu ne mogu ne mogu ne mogu
<BR>&nbsp;&nbsp;&nbsp;&nbsp;&nbsp;Prineo je ruku očima, sa sve krvavim vrhovima i komadićima kože. Čitavo telo mu je drhtalo kao da je jedan jedini mišić. Divlji trzaji, od kojih su se kapi znoja razletale na sve strane. Pluća su ga pekla kao da je dugo bio pod vodom.
<BR>&nbsp;&nbsp;&nbsp;&nbsp;&nbsp;Vlažna šuma oko njega ležala je na kraju dugog, tamnog tunela, a crvene muve zujale su duž zidova.
<BR>&nbsp;&nbsp;&nbsp;&nbsp;&nbsp;Zatvarao se, udaljavao. Sve tamniji.
<BR>&nbsp;&nbsp;&nbsp;&nbsp;&nbsp;Pao je naglavačke u tunel.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
