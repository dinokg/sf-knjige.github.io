<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. JEDRO-ZMIJA
<P>&nbsp;&nbsp;&nbsp;&nbsp;&nbsp;Tobi je tek sutradan uspeo da izbliza pogleda jedro-zmiju. Naravno, ne zato što je izlazio sa grupom za lov. Kada su on i Besen zamolili da pođu, Cermo ih je glatko odbio. "Lov je za odrasle, a ne za decu."
<BR>&nbsp;&nbsp;&nbsp;&nbsp;&nbsp;Besen je iskrivila usta. "Ma daj!"
<BR>&nbsp;&nbsp;&nbsp;&nbsp;&nbsp;"Bolji smo od tebe u nultoj gravitaciji", rekao je Tobi.
<BR>&nbsp;&nbsp;&nbsp;&nbsp;&nbsp;"I brži", dodala je Besen.
<BR>&nbsp;&nbsp;&nbsp;&nbsp;&nbsp;"Ovde je važno iskustvo", rekao je Cermo, bezizražajnog izraza lica - što je značilo da će poštovati naređenja, bez obzira na to da li se slaže sa njima ili ne. Kapetanova naređenja.
<BR>&nbsp;&nbsp;&nbsp;&nbsp;&nbsp;"Iskustvo u čemu?" nervozno je upitao Tobi, svestan da se Cermo neće predomisliti. Niko nikada nije lovio u svemiru.
<BR>&nbsp;&nbsp;&nbsp;&nbsp;&nbsp;"U preživljavanju", blago je rekao Cermo.
<BR>&nbsp;&nbsp;&nbsp;&nbsp;&nbsp;Tobi i Besen su već bivali u opasnim situacijama, isto kao i svi članovi Porodice Bišop - ali morao je da prizna da je Cermo u pravu. Starost mnogo znači u svetu u kome sakupljene godine znače da si izbegao mnogo nevolja.
<BR>&nbsp;&nbsp;&nbsp;&nbsp;&nbsp;No, oklevali su čak i odrasli članovi posade, i muškarci i žene. Porodica Bišop se lovom bavila jedino na rodnom svetu, Snegobaru, sa čvrstim tlom pod nogama i poznatom divljači. Jurili su maške koje sadrže organsku hranu-gorivo i pljačkali ih. A i to je bilo veoma davno.
<BR>&nbsp;&nbsp;&nbsp;&nbsp;&nbsp;Napolju su vrebali strašni i tajanstveni prostori. Porodica Bišop bila je gladna, umorna od tankih sledovanja, ali i dalje su se držali. Iskusnim pogledom odmeravali su rizike. Oni su preživeli, a ostale porodice iz Velike Skupštine - Rukovi, Najtovi, Pioni i mnogi drugi - više nisu postojale. Bišopi su mumlali i gunđali što se upućuju u ova ogromna prostranstva, što će lebdeti među senovitim planinama prašine i gasa u malom, krhkom svemirskom šatlu.
<BR>&nbsp;&nbsp;&nbsp;&nbsp;&nbsp;I zato su poslali poruku svom jedinom mogućem savetniku, vanzemaljcu, Kvat. No, Kvat je bila ćudljiv tip, i nije odgovorila. To je možda značilo da ne zna ništa što bi bilo od koristi. A možda je i znala. Takva je bila. Najvažnije kod tuđinaca, uvek je govorio Kapetan Kilin, je to što su tuđi. Ne samo da ne možeš biti siguran šta su ti rekli, nego ni šta nisu.
<BR>&nbsp;&nbsp;&nbsp;&nbsp;&nbsp;Osim toga, Kvat nije htela da razgovara sa svakim. Tobi je imao donekle blizak odnos sa ogromnim, bubolikim stvorom - barem koliko su oni mogli da procene. Pojmovi kao što je prijateljstvo nisu se mogli lako primeniti na Kvat.
<BR>&nbsp;&nbsp;&nbsp;&nbsp;&nbsp;Cermo je poslao Tobija da razgovara sa Kvat, pošto im nije odgovarala ni na kom ni preko bilo koje druge veze. Što je značilo oblačenje odela i izlazak na oplatu, gde su lovačke ekipe bile zauzete sklapanjem šatla.
<BR>&nbsp;&nbsp;&nbsp;&nbsp;&nbsp;Zato što Kvat uopšte nije živela u brodu. Živela je na njemu - pričvršćena za oplatu, u čudnom spletu odaja i hodnika sklepanih od otpadaka koje je privukao 'Argo'. Tobi je znao da se među sastojcima nalaze i ljudski ekskreti, pošto je viđao Kvat kako ih pažljivo uobličava u kocke. Ispečene vakuumom i ultraljubičastim zračenjem zvezda, kocke su se brzo stvrdnjavale i bile su dobar građevinski materijal. Ne po ljudskom ukusu, naravno, ali to i nije bilo bitno. Osim toga, u svemiru ništa ne zaudara - barem ljudima. Kvat je, opet, izlazila u svemir bez odela, pa su njoj cigle možda i imale neki miris. Po svemu što su znali, njoj su možda i lepo mirisale.
<BR>&nbsp;&nbsp;&nbsp;&nbsp;&nbsp;Tobi je izašao napolje kroz pojedinačnu ustavu i zastao na oplati. Unutrašnjem uhu je potrebno nekoliko trenutaka da se prilagodi bestežinskom stanju, kako bi prestalo da šalje upozorenja da čovek visi naglavačke nad bezdanom. Počinjao je da se privikava na pomisao da su 'gore' i 'dole' pojmovi korisni pri orijentaciji, ali da zapravo ne znače ništa.
<BR>&nbsp;&nbsp;&nbsp;&nbsp;&nbsp;Magnetne čizme su ga bezbedno držale dok je čekao da se reflektujuće odelo samo podesi, prilagođavajući se poremećajima unutrašnjeg pritiska u svojim naborima. Odelo je bilo živo, na neki način. Imalo je sopstvenu nervnu mrežu koja je osećala probleme. Tanki organski mišići i kompjuterski čipovi ugrađeni pod pazuhom davali su mu mogućnost kretanja. Kao konstrukcija, bilo je pravo čudo, ali Tobi ga je sad već uzimao zdravo za gotovo, i gunđao je kad se neki neudoban nabor ne bi izravnao sam od sebe.
<BR>&nbsp;&nbsp;&nbsp;&nbsp;&nbsp;Pošao je preko široke krivine 'Argove' oplate, pogledao je 'gore' - i ukočio se.
<BR>&nbsp;&nbsp;&nbsp;&nbsp;&nbsp;Jedro-zmija bila je ogromna. Polako je vijugala, okrećući se pod bledo plavim svetlom - i Tobi je video da je velika kao pola 'Arga'. Kad ju je prvi put ugledao, teleskopskim, tehno-vidom, nije imao osećanje veličine. Nikada nije pomišljao kako bi mogao da izgleda život u bestežinskom prostoru.
<BR>&nbsp;&nbsp;&nbsp;&nbsp;&nbsp;Jedro-zmija je izgledala kao ogromna cev, sastavljena od istovetnih šestougaonih segmenata. Tobi je odavde mogao da gleda kroz prozirnu kožu i da vidi paperjasti skelet oko komora sa tečnošću i gasovima. Sastojao se od složene mreže narandžastih šipki i klizavih, sivih mišića. Kretali su se polako ali odlučno - odvodeći zmiju što dalje, onoliko brzo koliko su velika, trouglasta jedra mogla da je guraju. Kroz svetlucavu zelenu kožu Tobi je video talasanje mlečnobele tečnosti. U tankim venama izbijali su mehurići.
<BR>&nbsp;&nbsp;&nbsp;&nbsp;&nbsp;Tako je velika, i tako blizu. Hoće li moći da je jedu? Ili će se hemijski sastav tog tuđinca pokazati kao nesvarljiv?
<BR>&nbsp;&nbsp;&nbsp;&nbsp;&nbsp;Odabrao je liniju koma tako da sluša usputne razgovore lovačkih ekipa. Pažljivo su sastavljali svoje šatlove, i ti glasovi su ga podsetili na sopstveni posao. Uzverao se preko prevoja na oplati i ušao u udolinu kraj ispupčenja Žitne kupole. Kroz kupolu su se videla pusta polja, crna i smeđa - posledica njihove nesposobnosti da upravljaju 'Argom' kako treba, čak i uz pomoć svih njegovih kompjuterskih programa.
<BR>&nbsp;&nbsp;&nbsp;&nbsp;&nbsp;U udolini se ugnezdilo Kvatino obitavalište. Izgledalo je kao osinje gnezdo, svo od tunela. Uz to, na sve strane se videla vrtoglava zbrka oštrih ivica, ukrasa, zbunjujućih ispupčenja i udubljenja.
<BR>&nbsp;&nbsp;&nbsp;&nbsp;&nbsp;Tobi je ušao kroz najbliži otvor, savršeno kružan. Put su mu osvetljavale zelene fosforescentne ploče, koje su se palile pred njim i gasile kad prođe. Nije znao kuda ide. Mnogo puta je dolazio ovamo, ali raspored nikada nije bio isti. Verovao je da Kvat provodi mnogo vremena preuređujući lavirint, možda ga pretvarajući u umetničko delo. Kako inače tuđinac da ubije vreme? Ili je umetnost čisto ljudski pojam, koji Kvat ne rauzme? Čudne rupe raznih veličina, postavljene pod nemogućim uglovima, činile su asocijaciju na umetnost sasvim verovatnom. A možda je ovo Kvatina ideja o komplikovanoj šali. Kako da zna?
<BR>&nbsp;&nbsp;&nbsp;&nbsp;&nbsp;Zastao je na jednom ispustu i zagledao se u tamu pred sobom - a onda su ploče planule punom snagom, osvetlevši kuglastu prostoriju. Nije je ranije video - a na dnu je stajala Kvat, čekajući.
<BR>&nbsp;&nbsp;&nbsp;&nbsp;&nbsp;#Popeo si se na planinu.#
<BR>&nbsp;&nbsp;&nbsp;&nbsp;&nbsp;Kvatin glas bio je nekako nalik na zvona, kao da su se čula iz daljine, ali reči su bile jasne. Tobi je znao da je ne čuje kroz uši, nego preko uma. Svaki član Porodice imao je kom ugrađen u vrat i donji deo lobanje. Kvat je brzo naučila kako da se priključi na te kanale, a Tobijevi sistemi su je sami prevodili u razumljiv glas.
<BR>&nbsp;&nbsp;&nbsp;&nbsp;&nbsp;"Zdravo, šaljiva Kvat'jut'kal'ton." Odmah je upotrebio zvanično, puno ime. U prevodu je značilo Odvažni Puzač Koji Sanja, ili je barem Kilin tako rekao. Tobi je iz iskustva znao da bi se bez tog punog imena Kvat jednostavno okrenula i otišla, a on u ovom lavirintu može da je nađe samo ako ona to želi.
<BR>&nbsp;&nbsp;&nbsp;&nbsp;&nbsp;#Crvi te pokrivaju.#
<BR>&nbsp;&nbsp;&nbsp;&nbsp;&nbsp;"Mora da su pali po meni iz tvog trulog kućišta. Kakvu si to planinu pomenula?"
<BR>&nbsp;&nbsp;&nbsp;&nbsp;&nbsp;#Ovo je moja planina, crve.#
<BR>&nbsp;&nbsp;&nbsp;&nbsp;&nbsp;"Malo jača planina. Više liči na pomijaru. A ti najviše ličiš na ogromnog crva."
<BR>&nbsp;&nbsp;&nbsp;&nbsp;&nbsp;#Dobrodošao, hrano za crve.#
<BR>&nbsp;&nbsp;&nbsp;&nbsp;&nbsp;Mnogo je govorilo o Kvat to što je volela uvrede. Ako bi neko pogrešno pokušao da je obaspe komplimentima, brzo bi ga prizemljila. Razmenu udaraca na temu crva Kvat je posebno volela - možda upravo zato što i jeste ličila na veliku bubu - a verovatno je znala da i ljudi to primećuju.
<BR>&nbsp;&nbsp;&nbsp;&nbsp;&nbsp;Zapravo je predstavljala naopaku, večito promenljivu kombinaciju nedozrelog zelenog guštera i bube sa previše nogu. Po čitavom vijugavom telu imala je gomile staklastih očiju. Žute lepi-ruke nalik na tvrdu plastiku. Mesnati, purpurni nabori. Ali i metal, jer Kvat je bila mešovito biće. Uglačani čelik načičkan dodacima. Bakar sa mnogo zakivaka - ili to nisu zakivci, nego bradavice? Ljuspasti bokovi iznad nogu izgledali su kao uobličena keramika, ali kao da su se savijali i pratili svaki Kvatin pokret. "Dosta ljubaznosti, buljava. Poslao me je Cermo Sporać. Pitamo se znaš li nešto o dobijanju hrane iz ovih oblaka."
<BR>&nbsp;&nbsp;&nbsp;&nbsp;&nbsp;#Patuljasti stvore, lovila sam po takvima, na sličnim mestima. Poznajem njihovu baznu hemiju.#
<BR>&nbsp;&nbsp;&nbsp;&nbsp;&nbsp;"Odlično - reci mi onda."
<BR>&nbsp;&nbsp;&nbsp;&nbsp;&nbsp;#Sferoidi bi vas otrovali.#
<BR>&nbsp;&nbsp;&nbsp;&nbsp;&nbsp;"Plave lopte? Dobro, njih ćemo preskočiti."
<BR>&nbsp;&nbsp;&nbsp;&nbsp;&nbsp;#Lovac će vas odvesti u plodne zone.#
<BR>&nbsp;&nbsp;&nbsp;&nbsp;&nbsp;"Jedro-zmija? A kako bi bilo da pojedemo baš nju?"
<BR>&nbsp;&nbsp;&nbsp;&nbsp;&nbsp;#Ona je pripadnik više vrste. Tvoja vrsta bi je napala?#
<BR>&nbsp;&nbsp;&nbsp;&nbsp;&nbsp;"Hmmm. Mi više ne ubijamo druge životinje, mada smo nekada to činili, na matičnom svetu."
<BR>&nbsp;&nbsp;&nbsp;&nbsp;&nbsp;#Šta se promenilo?#
<BR>&nbsp;&nbsp;&nbsp;&nbsp;&nbsp;"Valjda zbog maški." Tobi je naterao sebe da se seti užasa povlačenja Bišopovih iz nekadašnjeg doma. Maške su bile mehanička civilizacija koja je dominirala čitavim tim područjem svemira. "Došle su na Snegobar davno pre nego što sam se ja rodio. Ubijale su sve što nije bilo dovoljno pametno da se skloni s puta, i to brzo - čak i šume. Zato je Porodica Bišop odlučila da im ne pomaže jedući sebi srodna bića. Sada jedemo biljke."
<BR>&nbsp;&nbsp;&nbsp;&nbsp;&nbsp;#Očito je da tvoja vrsta nije po prirodi vegetarijanska.#
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;#Imate prednje zube predviđene da grizu meso. No, zadnji zubi su vam najbolji za drobljennje žita. Očito vas je evolucija uobličila kao svaštojede.#
<BR>&nbsp;&nbsp;&nbsp;&nbsp;&nbsp;"Znači, talentovani smo - je li to problem?"
<BR>&nbsp;&nbsp;&nbsp;&nbsp;&nbsp;#Nije, moljcu jedan. Svejedno, dobro je kad svako zna ko je.#
<BR>&nbsp;&nbsp;&nbsp;&nbsp;&nbsp;"Da, ali ta jedro-zmija - nimalo ne liči na nas. Valjda bi mogli malo da zaobiđemo pravila." Upitao se koliko u tom predlogu ima udeka zavijanje u želucu.
<BR>&nbsp;&nbsp;&nbsp;&nbsp;&nbsp;Kvat je zanjihala drškama očiju, što je po Tobijevom iskustvu značilo da je odlučila da preduzme nešto. #Takva pitanja se najbolje razrešavaju na osnovu iskustva, a ne razglabanjem.#
<BR>&nbsp;&nbsp;&nbsp;&nbsp;&nbsp;Tobi je morao da prizove svog učitelja, Aspekta Isaka, da sazna šta je to 'razglabanje'. Nerviralo ga je kada tuđinac poznaje njegov jezik bolje od njega.
<BR>&nbsp;&nbsp;&nbsp;&nbsp;&nbsp;Još je razmišljao o značenju nove reči, pa je bio potpuno nespreman kada je Kvat ispuzala iz činije, pulsirajući ispupčenim zelenim grlom. Bez ikakvog upozorenja zgrabila je Tobija dvema teleskopskim rukama. Potom je ubrzala, ne obraćajući pažnju na Tobijevu viku. Debeli jastučići su ga čvrsto držali dok su vrtoglavo jurili kroz izuvijane hodnike, pa niz okno - i pravo u svemir.
<BR>&nbsp;&nbsp;&nbsp;&nbsp;&nbsp;Sve se kovitlalo. Tobi je osećao snažan pritisak ubrzanja. "Hej, šta to... kuda..."
<BR>&nbsp;&nbsp;&nbsp;&nbsp;&nbsp;#Odlučuje se samo na osnovu podataka.#
<BR>&nbsp;&nbsp;&nbsp;&nbsp;&nbsp;Tobi je pokušavao da se buni, ali Kvat nije obraćala pažnju na njegov povređeni ponos. Umesto toga, stegla ga je još jače kad su se udaljili od 'Arga'.
<BR>&nbsp;&nbsp;&nbsp;&nbsp;&nbsp;Bio je gotovo sasvim opkoljen masivnim, mekim jastučićima. Na neki način bilo je i prijatno znati da Kvat, uprkos uvredljivoj naglosti, ipak pazi na njega - zapravo, na celu Porodicu Bišop. Tobija odavno, gotovo otkako pamti, niko nije tako čvrsto i potpuno grlio. U sećanjima mu se ponovo pojavio Snegobar, u neka bolja vremena.
<BR>&nbsp;&nbsp;&nbsp;&nbsp;&nbsp;Sećao se nejasnih, mutnih slika, obojenih blagim tonom majčinog glasa. Davne noći u izgubljenoj, skrivenoj Citadeli, kada je ležao u svom krevetu, umotan u pokrivače, probuđen nekim zvukom. Čuo je roditelje kako tiho razgovaraju. Vrata njegove sobe bila su odškrinuta, puštajući unutra zrak svetlosti. Topli sjaj i daleki govor bili su umirujući; činilo mu se da roditelji proizvode isti tih, meki zvuk kao njegove plišane igračke sa kojima je spavao. Zadovoljno je zagrlio svoje životinjice, Bilija Njušku i Alvina Jabuku, i privio se uz njih. Majka ga je sigurno čula, jer je ušla u sobu, a za njom i otac. "Još gnjavi te životinje", rekao je otac. "On je veliki dečko, prerastao je takve igračke. Moraće uskoro da ih ostavi." Majka se protivila. "Oh, ne, on je samo još mala beba. Ima još dovoljno vremena." Osetio je njenu toplotu na licu, a mirisala je kao prolećno cveće.
<BR>&nbsp;&nbsp;&nbsp;&nbsp;&nbsp;Tako davno. Tako daleko.
<BR>&nbsp;&nbsp;&nbsp;&nbsp;&nbsp;Pre Propasti, kada su se maške na Snegobaru konačno umorile od dosadnih napada ljudi na svoje fabrike. Pre nego što su zdrobile poslednja ljudska uporišta, ostavivši Bišopove da beže i kradu.
<BR>&nbsp;&nbsp;&nbsp;&nbsp;&nbsp;Snažno kočenje. Zaustavili su se i Kvat ga je pustila. Tobi se zagledao u blistavi svemir. 'Argo' je bio daleka grudvica blistavih krivina i zelenih kupola. Tobi se okrenuo...
<BR>&nbsp;&nbsp;&nbsp;&nbsp;&nbsp;I suočio se sa glatkim, zelenim zidom. Zid se talasao i pomerao.
<BR>&nbsp;&nbsp;&nbsp;&nbsp;&nbsp;#Biće-jedro nas se plaši.#
<BR>&nbsp;&nbsp;&nbsp;&nbsp;&nbsp;"Tebe bi se svako plašio, Kvat."
<BR>&nbsp;&nbsp;&nbsp;&nbsp;&nbsp;#Mora da postoji neki način da upotrebite ovako veliko biće, a da ga ne ubijete.#
<BR>&nbsp;&nbsp;&nbsp;&nbsp;&nbsp;"Mene više brine obrnuti slučaj."
<BR>&nbsp;&nbsp;&nbsp;&nbsp;&nbsp;#Vidiš da beži. Lako bismo ga uništili. Ako se ne približimo ustima, nema načina da nas konzumira.#
<BR>&nbsp;&nbsp;&nbsp;&nbsp;&nbsp;To je izgledalo sasvim lako. Drugi kraj zmije video se kao nejasna masa ružičastih pipaka oko otvorenih usta. Tobi ih je zumirao i video da su neki pipci oči, a drugi nalik na ruke. Bilo je fantastično gledati ih kako se kreću. Ipak, radoznalost ga nije navela da poželi da se približi.
<BR>&nbsp;&nbsp;&nbsp;&nbsp;&nbsp;Potom se zagledao u blistavo zeleni bok zveri. Zatim je pogledao unutra, kroz kožu, u mrežu narandžastih šipki, cevi i kesa koje su činile unutrašnjost jedro-zmije.
<BR>&nbsp;&nbsp;&nbsp;&nbsp;&nbsp;"Pitam se šta ima tamo unutra." Pokazao je veliku cev od nečega nalik na plastiku. Kroz nju je tekla crvena tečnost.
<BR>&nbsp;&nbsp;&nbsp;&nbsp;&nbsp;#Moja hemijska dijagnostika ne može to da odredi.#
<BR>&nbsp;&nbsp;&nbsp;&nbsp;&nbsp;Tobi je pomislio na majčin topli dah. Tako je davno otišla na ono mračno mesto gde obitavaju mrtvi. On je otada daleko stigao. Šta li bi sada mislila o njemu? Da li bi se ponosila?
<BR>&nbsp;&nbsp;&nbsp;&nbsp;&nbsp;"Hajde da vidimo", naglo je rekao.
<BR>&nbsp;&nbsp;&nbsp;&nbsp;&nbsp;Odlebdeo je do zida od zelene kože. Pažljivo je izvukao nož iz kanija na čizmi. U svemiru nema ničeg opasnijeg od oštre ivice, i Tobi je pažljivo rukovao dugom oštricom. Odmerio je pogledom razdaljinu do kože i brzo izveo kratak ubod - a onda se povukao.
<BR>&nbsp;&nbsp;&nbsp;&nbsp;&nbsp;Ništa nije pokuljalo napolje da ga povredi. Čak ni oblačić gasa, što je napola očekivao.
<BR>&nbsp;&nbsp;&nbsp;&nbsp;&nbsp;#Maleni, prodor nije sasvim mudar...#
<BR>&nbsp;&nbsp;&nbsp;&nbsp;&nbsp;"Ej, mani to. Ti si nas dovela ovamo. Hajde da obavimo posao."
<BR>&nbsp;&nbsp;&nbsp;&nbsp;&nbsp;Tobi je za trenutak uključio mlaznice, taman koliko da ga pošalju pravo kroz prorez.
<BR>&nbsp;&nbsp;&nbsp;&nbsp;&nbsp;Životinja je bila komplikovana. Tobi je šutnuo jednu narandžastu šipku iz kostura. Odgurnuo je u stranu masu savitljivih cevi i stigao do vreće sa crvenom tečnošću.
<BR>&nbsp;&nbsp;&nbsp;&nbsp;&nbsp;#Žalim što ne mogu sa tobom.#
<BR>&nbsp;&nbsp;&nbsp;&nbsp;&nbsp;"Suviše si debela da uđeš ovamo, buljooka. Pusti me da uzmem uzorak ovoga."
<BR>&nbsp;&nbsp;&nbsp;&nbsp;&nbsp;Zabio je iglu kroz debeli zid vreće, sačekao da se bočica napuni crvenom tečnošću, a onda je zalepio preko rupe zakrpu. Nema potrebe da životinja na smrt iskrvari samo zato što je on hteo par kapi.
<BR>&nbsp;&nbsp;&nbsp;&nbsp;&nbsp;Umalo da se uplete u cevi dok je izlazio. Kao da su znale gde je on; shvatio je da je to neka vrsta sporovozne zaštite. Zapetljaj se oko uljeza i sačekaj da neki čuvar naiđe na njega. Bio je siguran da ne želi da ostane toliko dugo.
<BR>&nbsp;&nbsp;&nbsp;&nbsp;&nbsp;Kvat je preuzela bočicu i ubrzo podnela izveštaj. #Organsko, rastvorljive hranljive materije, tragovi gvožđa i kalijuma.#
<BR>&nbsp;&nbsp;&nbsp;&nbsp;&nbsp;"Možemo li je upotrebiti?"
<BR>&nbsp;&nbsp;&nbsp;&nbsp;&nbsp;#Prijaće vašem metabolizmu.#
<BR>&nbsp;&nbsp;&nbsp;&nbsp;&nbsp;"Umem da napravim pristojnu supu od bilo čega što nas ne bi ubilo."
<BR>&nbsp;&nbsp;&nbsp;&nbsp;&nbsp;Po unutrašnjoj strani zelene kože kotrljale su se male, čupave lopte. Nisu bile veće od dlana, ali bilo ih je mnogo, pristizale su sa svih strana unutar jedro-zmije. Nekoliko ih se pripilo uz kožu tik ispod Tobija, koji je bio napolju.
<BR>&nbsp;&nbsp;&nbsp;&nbsp;&nbsp;"Hajde - izgleda da više nismo dobrodošli."
<BR>&nbsp;&nbsp;&nbsp;&nbsp;&nbsp;Tek što je to rekao, dve loptice iskočile su iz otvora. Zakačile su mu se za čizme i počele da napreduju, lepeći se za odelo dok su se kotrljale naviše. Osetio je bockavu toplotu, uprkos izolaciji odela.
<BR>&nbsp;&nbsp;&nbsp;&nbsp;&nbsp;Kvat je ljutito zazujala. Tobi je zamahnuo nožem. Jednu lopticu je uništio, ali druga mu se dokotrljala do kacige. Tu je počela da se širi, nalik na baricu sivog ulja.
<BR>&nbsp;&nbsp;&nbsp;&nbsp;&nbsp;"Progriza!" Tobi je počeo da je udara, ali nije vredelo.
<BR>&nbsp;&nbsp;&nbsp;&nbsp;&nbsp;Kvat ga je teleskopskom rukom zgrabila za čizmu. Potom je iz boka isturila cev i uperila je Tobiju pravo u lice. Zapljusnula ga je struja vazduha. Sivo ulje se zatalasalo, ali je ostalo, ali potom je počelo da se razdvaja u kapi - i iznenada je nestalo.
<BR>&nbsp;&nbsp;&nbsp;&nbsp;&nbsp;#Zakon suprotnosti. Stvorenje koje živi u vakuumu sigurno ne voli vazduh.#
<BR>&nbsp;&nbsp;&nbsp;&nbsp;&nbsp;Tobi je jeknuo od olakšanja. "To ću da zapamtim."
<BR>&nbsp;&nbsp;&nbsp;&nbsp;&nbsp;#Kiseonik je korozivan, mada to retko primećujemo. Ako ima dovoljno vremena, progrišće i gvožđe - ostaće samo rđa.#
<BR>&nbsp;&nbsp;&nbsp;&nbsp;&nbsp;"Moraću da mu posvetim više pažnje." Tobi se izmakao pred novom lopticom. "Hajde, idemo odavde."
<BR>&nbsp;&nbsp;&nbsp;&nbsp;&nbsp;Kvat mu je pomogla da se oslobodi. #Verujem da se prilična količina tečnosti može uzeti iz ovog bića a da mu metabolizam ne bude ugrožen.#
<BR>&nbsp;&nbsp;&nbsp;&nbsp;&nbsp;"Kao neka vrsta transfuzije krvi?"
<BR>&nbsp;&nbsp;&nbsp;&nbsp;&nbsp;#Ne baš. Mislim da ove tečnosti ne cirkulišu kao krv. To su dugotrajne energetske rezerve.#
<BR>&nbsp;&nbsp;&nbsp;&nbsp;&nbsp;"U redu je da ih uzmemo?"
<BR>&nbsp;&nbsp;&nbsp;&nbsp;&nbsp;Ekipa koja se okupljala u brodu bila je spremna da traga za biljkama, pa i da se bori protiv maški, ako ih sretnu - ali svakako neće ubijati životinje. Porodica Bišop imala je duboke moralne razloge protiv korišćenja životinjskih proizvoda, osim ako i životinja ima od toga koristi, kao mlečne krave. Ako uništavaju živa bića, postaće isti kao maške.
<BR>&nbsp;&nbsp;&nbsp;&nbsp;&nbsp;#Ovo stvorenje jede druge. Ne može se buniti ako mi gricnemo malo od njega, pod uslovom da ga ostavimo u životu.#
<BR>&nbsp;&nbsp;&nbsp;&nbsp;&nbsp;"Aha. Znači, ti si filozof moralista."
<BR>&nbsp;&nbsp;&nbsp;&nbsp;&nbsp;#Svi smo. To je uslov života.#
<BR>&nbsp;&nbsp;&nbsp;&nbsp;&nbsp;Već su bili na pola puta do 'Arga' kad se preko koma javio Cermo. - Hej! Šta ste, pobogu... -
<BR>&nbsp;&nbsp;&nbsp;&nbsp;&nbsp;"Doneli smo malo soka da ga vidiš", rekao je Tobi.
<BR>&nbsp;&nbsp;&nbsp;&nbsp;&nbsp;- Naveo si tuđinca da te iznese. To je izričito nepoštovanje naredbi. -
<BR>&nbsp;&nbsp;&nbsp;&nbsp;&nbsp;"Silom me je izvukla, Cermo."
<BR>&nbsp;&nbsp;&nbsp;&nbsp;&nbsp;#On je ispunjen istinom#, potvrdila je Kvat.
<BR>&nbsp;&nbsp;&nbsp;&nbsp;&nbsp;Kvat se retko uključivala u ljudske razgovore. Tobi je bio prijatno iznenađen.
<BR>&nbsp;&nbsp;&nbsp;&nbsp;&nbsp;Cermo je zvučao uvređeno. - Znam i čega je još pun. Uostalom, vraćajte se ovamo. Moramo da nađemo zalihu hrane pa da krenemo dalje. -
<BR>&nbsp;&nbsp;&nbsp;&nbsp;&nbsp;"Otkud to? Voleo bih da ispitam ove..."
<BR>&nbsp;&nbsp;&nbsp;&nbsp;&nbsp;- Ove velike stvari koje orbitiraju bliže Središtu? Na mostu su upravo završili očitavnaje spektra. Kažu da najbliža nije tehno maški, kao što smo mislili. -
<BR>&nbsp;&nbsp;&nbsp;&nbsp;&nbsp;"Pa šta je onda?"
<BR>&nbsp;&nbsp;&nbsp;&nbsp;&nbsp;- Ljudsko delo. Drevni Svećnjak. -
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
