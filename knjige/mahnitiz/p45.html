<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. MORE PESKA
<P>&nbsp;&nbsp;&nbsp;&nbsp;&nbsp;Naišlo je razdoblje duge tame i temperatura je neprekidno padala. Tobi je ostao bez hrane a malo šta je mogao da nađe. Sretao je tek po nekog čoveka. Zemlja se uvijala i talasala, i često je osećao mučninu od promena gravitacije.
<BR>&nbsp;&nbsp;&nbsp;&nbsp;&nbsp;U pustinjskoj oblasti naišao je na muškarca sa devojčicom. Devojčica je nekako, u igri, uspela da dotakne jezikom i gornjom usnom cev u nekoj napuštenoj zgradi. Bilo je toliko hladno da se odmah zalepila. Tamo su logorovali. Muškarac nije hteo da je otrgne i unakazi, a devojčica je već postajala histerična, drhteći od bola. Čučala je kraj cevi i cvilela. Gledala je u Tobija krupnim očima i njemu je sinula ideja. Vatru nisu smeli da pale, zbog maški. Objasnio je čoveku, koji joj je bio otac. To je, uostalom, bio jedini brz način - da otac mokri na devojčicinu usnu kako bi je oslobodio. Uspelo je. Kći je rekla da čak nije ni osetila ukus mokraće, ali Tobi je mislio da je samo htela da bude učtiva.
<BR>&nbsp;&nbsp;&nbsp;&nbsp;&nbsp;Pošao je dalje peščanom padinom iza koje se nazirala gusta šuma. Skrenuo je tamo baš kad su mu se čula nabrala od naročitog, dugog i šupljeg zvuka i sivog klina. Bogomoljka.
<BR>&nbsp;&nbsp;&nbsp;&nbsp;&nbsp;Na golom vremenjaku bio je potpuno izložen, ali preduzeo je uobičajene mere. Začulo se šaputanje isključenih čula. Potrčao je, željan hrane.
<BR>&nbsp;&nbsp;&nbsp;&nbsp;&nbsp;Vremenjak se krunio u šljunak, sve sitniji, i na kraju se pretvorio u pesak. Vukao ga je za čizme dok je prolazio preko njega. Prešao je preko jedne dine sa vrhom nalik na ogromnu dojku i otklizao se naniže. Bila je strmija nego što je očekivao i umalo da padne. Strmina se naglo završila, pa je potrčao preko zaravnjenog mesta. Nova uzbrdica je opet počela nekako ranije nego što je izgledalo. Uspentrao se, dok ga je pesak vukao za čizme kao da pokušava da ga proguta. Vrh je hitao ka njemu.
<BR>&nbsp;&nbsp;&nbsp;&nbsp;&nbsp;Na vrhu se zaustavio. Druge dine ležale su u dugim nizovima. Pesak je u daljini bio staklast i presijavao se uz titraje, kao kad se gleda u daljinu kroz izmaglicu vreline. Ali vazduh je bio hladan i postajao je sve hladniji.
<BR>&nbsp;&nbsp;&nbsp;&nbsp;&nbsp;Grafitom podmazivani servo uređaji u njegovim nogama bunili su se tihim brujanjem dok su radili po hladnoći. Čula mu nisu davala čak ni prigušeni odjek sopstvene mreže. Primao je samo šuplje, uporno sivilo.
<BR>&nbsp;&nbsp;&nbsp;&nbsp;&nbsp;Pozvao je Aspekte i Lica. Niko mu nije odgovorio.
<BR>&nbsp;&nbsp;&nbsp;&nbsp;&nbsp;Sada je video da se dine kreću. Dugi nizovi polako su prilazili od zakrivljenog obzorja. Spustio se uz približenu padinu, pa kroz udubljenje prešao na sledeću. Ubrzanje samih dina pomoglo mu je u penjanju i sledećeg časa stajao je na narednom prevoju, ali nije video ništa. Sada nad njim nije bilo neba, samo prazna, svetlucava tama. Peščani svet pokrenut dubokim talasima.
<BR>&nbsp;&nbsp;&nbsp;&nbsp;&nbsp;Iako su ga duboka ugibanja pritiskala preko čizama, pesak nije klizio niti se krunio dok je proklizavao kraj njega. Sićušna zrnca promicala su oko njegovih čizama i udaljavala se, prateći uputstva nečeg u daljini što se kretalo ne stvarajući vrtloge oko njega, i uopšte ne primećujući njegovo prisustvo. Nije znao zašto nije jednostavno potonuo u pesak. Na vrhu talasa deo peska bi se podigao u tamnoj peni a onda bi se smirio. Zemlja nalik na tečnost.
<BR>&nbsp;&nbsp;&nbsp;&nbsp;&nbsp;Na sledećem talasu koji mu se približavao nalazila se bela mrlja. Dugi koraci su ga odneli niz padinu, pa u udolinu. Pošao je ka beloj mrlji, koja je izgledala veća nego maločas...
<BR>&nbsp;&nbsp;&nbsp;&nbsp;&nbsp;I zaustavio se. Okrenuo se i ponovo strčao u udolinu.
<BR>&nbsp;&nbsp;&nbsp;&nbsp;&nbsp;Bela mrlja bila je bašta od kostiju.
<BR>&nbsp;&nbsp;&nbsp;&nbsp;&nbsp;Izbeljeni prsti i stopala duž ivice. Više unutra nalazile su se polomljene podlaktice, a za njima zdrobljene karlice. Butne kosti poređane u obliku zvezde oko hrpe grudnih koševa. Oniska kula od ruku, a na njoj krug od izbeljenih ljudskih lobanja. Osmesi koji će trajati zauvek. Prazni pogledi očnih duplji.
<BR>&nbsp;&nbsp;&nbsp;&nbsp;&nbsp;Preko vrhova talasa približavala se pokretna mreža tankih šipki. Tobiju su ličile na ugljočelične kosti usađene u hromirana ležišta. Pokretale su ih tetive toliko tanke da su se jedva videle - kretalo se isprekidano, ali brzo.
<BR>&nbsp;&nbsp;&nbsp;&nbsp;&nbsp;Nije se kretao kao stvorenje, nego kao okvir za nešto nevidljivo. Činilo mu se da nazire pokretan lavirint. Pokretne latice, a unutar njih biće kome nije potrebno pravo fizičko prisustvo.
<BR>&nbsp;&nbsp;&nbsp;&nbsp;&nbsp;A ni ovo mesto nije bilo stvarno. Sad je shvatio.
<BR>&nbsp;&nbsp;&nbsp;&nbsp;&nbsp;Nekako je prešao iz sprženog, suvog vremenjaka u ovo more peska. Što je značilo da je bogomoljka ispred njega namestila prefinjenu klopku i da je on uleteo u nju punom brzinom.
<BR>&nbsp;&nbsp;&nbsp;&nbsp;&nbsp;Veselo se javio Aspekt Isak.
<BR>&nbsp;&nbsp;&nbsp;&nbsp;&nbsp;To je antologijska inteligencija i preko nas može direktnije da govori.
<BR>&nbsp;&nbsp;&nbsp;&nbsp;&nbsp;"Radiš za nju?"
<BR>&nbsp;&nbsp;&nbsp;&nbsp;&nbsp;Govoriš kao da tu postoji nekakav izbor. Mi smo uronjeni u nju, isto kao i ti.
<BR>&nbsp;&nbsp;&nbsp;&nbsp;&nbsp;Trebala mu je pomoć. Neko, bilo ko. Očajnički je potražio tragove Šibo. Nije je bilo.
<BR>&nbsp;&nbsp;&nbsp;&nbsp;&nbsp;"Šta hoće? Ili ovako izgleda kad si skroz mrtav?"
<BR>&nbsp;&nbsp;&nbsp;&nbsp;&nbsp;Nismo skroz mrtvi.
<BR>&nbsp;&nbsp;&nbsp;&nbsp;&nbsp;"Misliš, nismo još."
<BR>&nbsp;&nbsp;&nbsp;&nbsp;&nbsp;Mi Aspekti više ličimo na ovu Bogomoljku nego ti. Nismo podložni pravilima hemije, nismo nezgrapni, slojeviti umovi. Aspekti mogu bolje da primećuju holografski govor Bogomoljke i učili su ga za vreme zatvoreništva.
<BR>&nbsp;&nbsp;&nbsp;&nbsp;&nbsp;"A koliko to već traje?"
<BR>&nbsp;&nbsp;&nbsp;&nbsp;&nbsp;U Isakovom glasu bilo je nekog prizvuka koji ga je upozorio da bude na oprezu. Izvesne nadurenosti koja mu je davala težinu.
<BR>&nbsp;&nbsp;&nbsp;&nbsp;&nbsp;Aspekt iskvaren iznutra.
<BR>&nbsp;&nbsp;&nbsp;&nbsp;&nbsp;Bogomoljka se polako približavala. Njena velika, pljosnata stopala su pri svakom koraku lomila kosti. Iako je izgledala laka, začas je drobila lobanje i butnjače. No, naravno, sve to je ionako samo digitalni predeo i ne sme smetnuti s uma da su ovde fizički pokreti samo analogije.
<BR>&nbsp;&nbsp;&nbsp;&nbsp;&nbsp;Isak je nastavio predavačkim tonom.
<BR>&nbsp;&nbsp;&nbsp;&nbsp;&nbsp;Ovo mesto je talasna transformacija stvarnog prostora i Bogomoljkinog uma. Inteligencija najbolje funkcioniše u ovakvom prepletenom matematičkom prostoru. Ovde je sve mnogo čistije i jasnije. Tačno razgraničenje ideja. Ovde ukupni zbir inteligencije ostaje uvek isti, iako svaki podzbir može neograničeno da varira.
<BR>&nbsp;&nbsp;&nbsp;&nbsp;&nbsp;"Dabre - i svima vam je zbir sto, je li?"
<BR>&nbsp;&nbsp;&nbsp;&nbsp;&nbsp;Ne shvatam.
<BR>&nbsp;&nbsp;&nbsp;&nbsp;&nbsp;"Nije važno."
<BR>&nbsp;&nbsp;&nbsp;&nbsp;&nbsp;Bogomoljkin um uložio je veliki napor da te nađe. Njene udružene inteligencije - veliki umovi koji, naravno, ne mogu biti sasvim razdvojeni međusobno - zahtevali su tvoje zarobljavanje.
<BR>&nbsp;&nbsp;&nbsp;&nbsp;&nbsp;"Otkud to?"
<BR>&nbsp;&nbsp;&nbsp;&nbsp;&nbsp;Ti poseduješ veoma važne podatke.
<BR>&nbsp;&nbsp;&nbsp;&nbsp;&nbsp;"Naravno", ironično je rekao Tobi.
<BR>&nbsp;&nbsp;&nbsp;&nbsp;&nbsp;Ali setio se onog samrtnika i tihog, šuštavog glasa: Zašto si tako važan? Imaš neke veze sa svim ovim?
<BR>&nbsp;&nbsp;&nbsp;&nbsp;&nbsp;...a za to vreme je i dalje trčao kroz neravni predeo. Znojio se. Gusta, zelena šuma bila je sve bliže...
<BR>&nbsp;&nbsp;&nbsp;&nbsp;&nbsp;Seo je na meki pesak. Ovaj se ugnuo i stvorio udobno, udubljeno sedište. Makar da i nije stvarno, ipak je moglo da bude prijatno. Bio je gladan i žedan, i dok je mislio o tome pred njim se pojavila neobična hrana od kukuruza i nekakvih pupoljaka. Bila je uredno položena na pesak koji se uobličio u stočić, a ne njemu se pojavila prozirna čaša.
<BR>&nbsp;&nbsp;&nbsp;&nbsp;&nbsp;Podigao je čašu. Bila je topla, kao da se tek stvorila od istopljenog peska, a bila je puna ledene vode. Spremno ju je iskapio.Osuđenik je pojeo običan, mada nepostojeći obrok.
<BR>&nbsp;&nbsp;&nbsp;&nbsp;&nbsp;Ne znaš kakav je to podatak?
<BR>&nbsp;&nbsp;&nbsp;&nbsp;&nbsp;"Pogodio si." Da je znao, ta stvar bi umela da iscedi sve iz njega, u to je bio siguran.
<BR>&nbsp;&nbsp;&nbsp;&nbsp;&nbsp;Isakov glas izgubio je uobičajeni ton, postao je ravan i dalek kada je Bogomoljka progovorila direktno kroz Aspekta. Isak je sada bio samo lutka.
<BR>&nbsp;&nbsp;&nbsp;&nbsp;&nbsp;Pretpostavljala sam to na osnovu svog prethodnog znanja o tebi i Kilinu. No, negde u vašim umovima nalazi se zakopan ključ koji će nas odvesti do poruke. Oblicima kao što sam ja teško je da se snađu u vašoj mentalnoj organizaciji. Nemate pristupa mnogim svojim odeljcima.
<BR>&nbsp;&nbsp;&nbsp;&nbsp;&nbsp;"Žao mi je što ne mogu da pomognem. Pamćenje mi u poslednje vreme nije baš najbolje."
<BR>&nbsp;&nbsp;&nbsp;&nbsp;&nbsp;Završio je sa jelom. Bogomoljka uopšte nije primetila njegovu ironiju. Odgovorila mu je ukočenom verzijom Isakovog glasa.
<BR>&nbsp;&nbsp;&nbsp;&nbsp;&nbsp;Ti delovi vaše ličnosti meni prave mnogo problema. Ja sam antologijska inteligencija, i mogu da nađem svaki delić svog procesa mišljenja brže nego što bi ti trepnuo okom. No, mada sam obavezna da istražim ovo, ono što me stvarno zanima u tebi leži na drugom mestu.
<BR>&nbsp;&nbsp;&nbsp;&nbsp;&nbsp;...zajedno sa rečima primao je i dve svetlucave, suprotstavljene slike. Sedeo je na pesku i mogao je da oseti sitna zrnca svuda oko sebe. A istovremeno je neumorno kaskao ka zelenilu, boreći se protiv ogromne mase koja je pokušavala da ga zaustavi. Stomak mu je krčao od gladi. Sve teže je disao...
<BR>&nbsp;&nbsp;&nbsp;&nbsp;&nbsp;Ponovo je bio na pesku. Srce mu je snažno tuklo.
<BR>&nbsp;&nbsp;&nbsp;&nbsp;&nbsp;Verovatno nije bilo načina da umakne odavde, iz ovog Bogomoljkinog prostora, ako izlaz uopšte i postoji. No, dok god nije uveren u to, morao je da pokušava. "Čuo sam nešto slično na Snegobaru. Reč je o tvojim 'delima', je li?"
<BR>&nbsp;&nbsp;&nbsp;&nbsp;&nbsp;Moj rad ima višu svrhu. Razumljivo je što to ne možeš da shvatiš.
<BR>&nbsp;&nbsp;&nbsp;&nbsp;&nbsp;"Ubila si mnogo Bišopovih. Okupljala si nas kao stoku, igrala si se sa nama dok ti nije dosadilo i onda..."
<BR>&nbsp;&nbsp;&nbsp;&nbsp;&nbsp;Ni slučajno. Ranije sam vas čekala u 'zasedi' da bih umanjila bol rasipanja dok sam prikupljala delove Bišopovih.
<BR>&nbsp;&nbsp;&nbsp;&nbsp;&nbsp;"Uzela si Fani i moju majku i... nisi nam dala ni priliku da snimimo Aspekte."
<BR>&nbsp;&nbsp;&nbsp;&nbsp;&nbsp;Javio se Isak, kao pena na vrhu sporog talasa. Glas mu je bio žalostiv.
<BR>&nbsp;&nbsp;&nbsp;&nbsp;&nbsp;Nemoj misliti da je život ovde unutra dovoljan. Mi Aspekti smo vam kao kućni ljubimci. Nekada smo bili muškarci i žene! Borimo se protiv zidova i vremena - zar misliš da smo samo detinjasti? Mi smo senke! Nekada sam vladao ogromnom publikom, ponosno sam koračao hodnicima sa asistentima koji su me pratili u stopu, pio sam najbolja vina i znao sam...
<BR>&nbsp;&nbsp;&nbsp;&nbsp;&nbsp;"Mani me toga."
<BR>&nbsp;&nbsp;&nbsp;&nbsp;&nbsp;No, ovog puta nije morao da potiskuje Aspekta. Spori pritisak unutar uma stopio se sa pokretnim peskom. Nebrojene struje beskonačnog peska potopile su, opkolile i izgladile Isaka. Potom se Aspektov glas vratio, ponizan i krut.
<BR>&nbsp;&nbsp;&nbsp;&nbsp;&nbsp;Izvinjavam se zbog uplitanja takvih sitnica.
<BR>&nbsp;&nbsp;&nbsp;&nbsp;&nbsp;"On se samo malo zabrinuo", počeo je Tobi da brani Isaka, mada nije znao zašto. "Ako me skroz ubiješ, šta će biti sa mojim Aspektima?"
<BR>&nbsp;&nbsp;&nbsp;&nbsp;&nbsp;Biće odbačeni tokom žetve.
<BR>&nbsp;&nbsp;&nbsp;&nbsp;&nbsp;"Znači, to se zove 'žetva', a?" Kao kad se skidaju listovi sa zrelih klipova kukuruza. I bacaju se.
<BR>&nbsp;&nbsp;&nbsp;&nbsp;&nbsp;Ni tvom ocu se nije dopadao taj izraz. Zanimljiva sličnost.
<BR>&nbsp;&nbsp;&nbsp;&nbsp;&nbsp;"Slušaj, nikome se ne bi dopao. Otac mi je pričao kako je jednom ovako razgovarao sa tobom, unutar mesta koje si stvorila. Ne vidim da si otada išta naučila. 'Žetva' za nas znači nešto drugo."
<BR>&nbsp;&nbsp;&nbsp;&nbsp;&nbsp;Ali ipak je to odgovarajući opis. Vi činite visok oblik organskog prostora, sa specifičnom odlikom: znate da vas čeka kraj. Kada bude požnjeveno ovakvo, antologijsko biće - što se mora desiti, vremenom, slučajno ili planski - ostaju sačuvani neki delovi ličnosti, i koriste se u kasnijim, naprednijim oblicima. Vi to imate u vidu zbunjenih Aspekata, Lica i Ličnosti.
<BR>&nbsp;&nbsp;&nbsp;&nbsp;&nbsp;...sada je brže trčao. Strah u kičmi, nalik na ledene opiljke. Zelenilo se primiče...
<BR>&nbsp;&nbsp;&nbsp;&nbsp;&nbsp;"Lepa priča, ali to i dalje znači da nas ubijaš."
<BR>&nbsp;&nbsp;&nbsp;&nbsp;&nbsp;Pri žetvi, da. Na neki način. Koristim vaše sazrele ličnosti da sklopim nove, mešovite životne oblike. Oni spajaju dva odeljka organskog života, nižu biljku i višu životinju, kao što ste vi.
<BR>&nbsp;&nbsp;&nbsp;&nbsp;&nbsp;Uz reči su stizale i slike, brze kao treptaj oka:
<BR>&nbsp;&nbsp;&nbsp;&nbsp;&nbsp;Zeleni prostirač pun isturenih organa. Brzo je puzao preko neravne doline i podizao klizave, zmijaste organe kao da pozdravlja.
<BR>&nbsp;&nbsp;&nbsp;&nbsp;&nbsp;Cevasti čvorovi koji se zarivaju jedni u druge bezumnom žestinom. Uzana usta duboko ujedaju, a iz rana niču plavi pupoljci.
<BR>&nbsp;&nbsp;&nbsp;&nbsp;&nbsp;Magla stvara veće biće, jer njeni potočići pare se uobličuju i rasipaju neverovatnom brzinom. Tek kad je voštana ruka posegnula naviše, Tobi je shvatio razmere; zgrabila je obližnju oluju i zdrobila je u veseloj igri.
<BR>&nbsp;&nbsp;&nbsp;&nbsp;&nbsp;Kroz ovakve sklopove, podjednako biljne i životinjske, isprobavamo estetski nivo vaše vrste. Ja uključujem i mogućnosti koje nisu omogućene slučajnim silama vaše evolucije. To je međuzavisna igra više vrsta.
<BR>&nbsp;&nbsp;&nbsp;&nbsp;&nbsp;"Kilin mi je jednom pričao o tome. Ti si umetnik", nasmejao se Tobi.
<BR>&nbsp;&nbsp;&nbsp;&nbsp;&nbsp;Tako je. Zato ćeš živeti u rukama većih sila. Samo ja, umetnik i čuvar, mogu da ti to omogućim, pomoću privremene žetve.
<BR>&nbsp;&nbsp;&nbsp;&nbsp;&nbsp;"Mi bi više voleli da ostanemo ovakvi kakvi smo. Nisam planirao da završim usađen u neko tvoje delo." Rekao je to blagim glasom, da ne naljuti Bogomoljku, ali i zato što je preko čula osetio nešto što nije razumeo.
<BR>&nbsp;&nbsp;&nbsp;&nbsp;&nbsp;Žetva znači i sejanje.
<BR>&nbsp;&nbsp;&nbsp;&nbsp;&nbsp;"I to si planirala za mene?"
<BR>&nbsp;&nbsp;&nbsp;&nbsp;&nbsp;...noge su mu trupkale po vremenjaku kao debla. Ledeni vazduh mu je grebao grlo, i nije uspevo da udahne dovoljno da bi ubrzao korak, brže, brže...
<BR>&nbsp;&nbsp;&nbsp;&nbsp;&nbsp;Ne još. Ovo malo skretanje mi je pomoglo u planovima za buduće projekte, ali za sada izvodim zamisli koje su stvorile moje uduržene inteligencije. Moram pomoći u prikupljanju dovoljno primata Bišopovih da bi se potražilo ovo duboko znanje.
<BR>&nbsp;&nbsp;&nbsp;&nbsp;&nbsp;"Šta ti to znači?"
<BR>&nbsp;&nbsp;&nbsp;&nbsp;&nbsp;Moram te odvesti na mesto gde sakupljamo vaše nasleđe. Sklopićemo vaše generacije.
<BR>&nbsp;&nbsp;&nbsp;&nbsp;&nbsp;Tobi je brzo razmišljao. Osećao je snažne pokrete svojih nogu u trku i to je bilo stvarno, a ne kao onaj meki, svilasti dodir peščanog mora.
<BR>&nbsp;&nbsp;&nbsp;&nbsp;&nbsp;Jedan deo njega jurio je napred. Teško je disao.
<BR>&nbsp;&nbsp;&nbsp;&nbsp;&nbsp;Drugi deo se sagnuo i zagledao u pesak. Podigao je malo peska na dlan. Zrnca. Video je svetlucanje liskuna. Između zrnaca sve je bilo razmazano. Nedefinisano do kraja. Čim je to primetio, slika se izoštrila. Bogmoljka je podigla kvalitet slike. Sada je svako, i najsitnije zrno imalo oštre ivice.
<BR>&nbsp;&nbsp;&nbsp;&nbsp;&nbsp;Umetnik doteruje svoje delo.
<BR>&nbsp;&nbsp;&nbsp;&nbsp;&nbsp;Trčao je. Duboko je disao, u ušima mu je tutnjalo.
<BR>&nbsp;&nbsp;&nbsp;&nbsp;&nbsp;Znao je da mora naći neki način da uštedi vreme.
<BR>&nbsp;&nbsp;&nbsp;&nbsp;&nbsp;Trzava mreža motki delovala je jezivo nadmoćno dok je Bogomoljka koračala kroz baštu od izbeljenih kostiju. Pri svakom pokretu drobila je iskežene lobanje. Po peščanoj dini poigravale su čudne senke uma koji je stajao iza svega.
<BR>&nbsp;&nbsp;&nbsp;&nbsp;&nbsp;Tobi se otimao između dva sveta. Nije mogao da razabere šta mu govore sopstvena čula.
<BR>&nbsp;&nbsp;&nbsp;&nbsp;&nbsp;...sada je bilo tako teško pokretati noge, snažno je mahao rukama da bi se zadržao u pokretu uprkos samom pritisku koji je želeo da ga spreči, da ne stigne do zelene vlage. Sada je bio blizu, ali bol...
<BR>&nbsp;&nbsp;&nbsp;&nbsp;&nbsp;Sigurno razumeš šta je potrebno. Uveravam te da ću te, čim te moji udruženi umovi valjano iskoriste da raščiste ovo drevno i dosadno pitanje, pažljivo i detaljno požnjeti, i da ću obratiti posebnu pažnju da te uključim u moje najbolje delo. Iako među mojim saveznicima ima dosta kritike, oni ne dovode u pitanje moje poštovanje prema drevnim i nižim oblicima kao što si ti. Budi siguran da...
<BR>&nbsp;&nbsp;&nbsp;&nbsp;&nbsp;...stigao je do tamne linije visokog drveća. Sveže i vlažno.
<BR>&nbsp;&nbsp;&nbsp;&nbsp;&nbsp;Bez lažnih peščanih talasa. Bez ikakvih šipki i maški.
<BR>&nbsp;&nbsp;&nbsp;&nbsp;&nbsp;Setio se dečaka koji su se igrali u lažnom digitalnom svetu, tako davno, na onoj tržnici, i kako su se smejali, i tog trenutka se zabio u senoviti zaklon...
<BR>&nbsp;&nbsp;&nbsp;&nbsp;&nbsp;Čvrst. Stvaran. Oprezno je pružio ruku. Dodirnuo je.
<BR>&nbsp;&nbsp;&nbsp;&nbsp;&nbsp;Visoke krošnje i debele, sveprisutne parazitske mreže puzavica, toliko guste da je vazduh bio vlažan i polumračan. Zašao je u duboku tišinu. Tihi dozivi ptica i letećih pacova samo su produbljivali tišinu, nisu je razbijali. Kao ni kuckanje pojedinih grana. Kao ni tihi udar palih plodova. Kao ni visoko zavijanje divljih pasa.
<BR>&nbsp;&nbsp;&nbsp;&nbsp;&nbsp;Odnekud visoko začuo je štektavi krik nečega velikog i besnog, čuo je kako skače i udara po granju. Bilo mu je neprijatno što je upao ovamo, i kretao se što je tiše mogao da ne uznemiri duhove ovog mesta. Prašina se dizala u mlazevima svetlosti kao u katedrali, dugim žućkastim mlazevima koji su dopirali iz visine. Primetio je na tlu nemu kolonu nečega nalik na mrave, samo što su imali i repiće. Kada ih je dotakao, stvorili su zaštitnu formaciju, nalik na crnu traku. Polako mu je sinulo da mu to oni daju znak, da pišu poruku sopstvenim telima - ali nije znao kako da im odgovori. Bespomoćno je odmahnuo i pošao dalje, pazeći da ih ne zgazi.
<BR>&nbsp;&nbsp;&nbsp;&nbsp;&nbsp;Bogomoljka nije bila ovde. Uspeo je da pobegne u klin vremena koji se može svakog časa okončati. Zašto?
<BR>&nbsp;&nbsp;&nbsp;&nbsp;&nbsp;Prolazio je kraj velikih, čvrstih mreža, pitajući se šta se hvata u njih. I šta dolazi da pokupi plen. Sa grana je visilo blistavo voće, nalik na mrlje boje zgusnute ni iz čega, u vazduhu toliko gustom da je izgledao zelen.
<BR>&nbsp;&nbsp;&nbsp;&nbsp;&nbsp;...i onda se Bogomoljka vratila, žurno mu prelećući preko uma.
<BR>&nbsp;&nbsp;&nbsp;&nbsp;&nbsp;Izgubila sam te. Nešto... ne znam šta... nešto... mi otežava...
<BR>&nbsp;&nbsp;&nbsp;&nbsp;&nbsp;Tobi je preko čula sada osećao Bogomoljku daleko u visini, u cevi pevea ovog Sokaka. Osećao je i napetost oko sebe, napetost koja je sekla i komadala Bogomoljkine reči.
<BR>&nbsp;&nbsp;&nbsp;&nbsp;&nbsp;Nejasni pritisci bili su na delu, grubi i bezglasni. Stapali su se.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
