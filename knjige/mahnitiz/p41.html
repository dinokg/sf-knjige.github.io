<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. BOL VEČNOSTI
<P>&nbsp;&nbsp;&nbsp;&nbsp;&nbsp;Tobi se probudio umoran, ali čist. Dugo je spavao. Ruka ga je sada manje bolela. Bol je i dalje bio tu, ali kao da je polako jenjavao.
<BR>&nbsp;&nbsp;&nbsp;&nbsp;&nbsp;Šibo nije bilo.
<BR>&nbsp;&nbsp;&nbsp;&nbsp;&nbsp;Nosio je njen čip u torbici. Sada je potražio delove nje. Lebdeo je preko mračnih pukotina u kojima Aspekti provode zbijeni polu-život. Zagledao je police sa Licima.
<BR>&nbsp;&nbsp;&nbsp;&nbsp;&nbsp;Sivi prolazi zijali su pred njim. Isak i Zeno i ostali su ga dozivali, želeći da razgovaraju o Šibo. Oni uvek hoće da razgovaraju. O bilo čemu. Ali od Šibo nije bilo ni traga.
<BR>&nbsp;&nbsp;&nbsp;&nbsp;&nbsp;Znao je da delići i dalje mogu da budu negde duboko u njemu. Ličnost je po prirodi rasuta i teško ju je uhvatiti. Zato će morati pažljivo da posmatra. Raniji znaci - promene raspoloženja, odvraćanje pažnje, otvoreno preuzimanje čula - bivali su postepeno sve jasniji. Ako je nešto od nje ostalo unutra, biće veoma oprezno.
<BR>&nbsp;&nbsp;&nbsp;&nbsp;&nbsp;Ustao je, osećajući da mu zglobovi škripe. Sve ga je bolelo. Bio je umoran do kostiju, i to san nije mogao da ukloni.
<BR>&nbsp;&nbsp;&nbsp;&nbsp;&nbsp;Nikakvih upozorenja u čulima. Proširio ih je kao plavi mehur i uhvatio samo šuškanje šume i tamne oblake. Vreme je da se vrati na posao.
<BR>&nbsp;&nbsp;&nbsp;&nbsp;&nbsp;Godine discipline u Porodici naučile su ga da sluša naređenja i kad mu se ne dopadaju. Kad mu je Kvat rekla da ode, to je imalo snagu naređenja.
<BR>&nbsp;&nbsp;&nbsp;&nbsp;&nbsp;Poslušao ju je bez razmišljanja. Uostalom, razmišljanje je luksuz kada život zavisi od brzine, skrivanja i tihih veština.
<BR>&nbsp;&nbsp;&nbsp;&nbsp;&nbsp;Pošao je, skupivši čula u polukuglu jedva dužu od ruke. To mu praktično nije ostavljalo vremena da se brani od onih iskri koje su pogodile Kvat. Ali nadao se da će ga tako teže naći.
<BR>&nbsp;&nbsp;&nbsp;&nbsp;&nbsp;Kada je stigao do sledećeg vrha brega, okrenuo se nazad. Nejasni oblici, nalik na lišće nošeno vetrom. Kvat. Kvat. Strašno je želeo da je pozove.
<BR>&nbsp;&nbsp;&nbsp;&nbsp;&nbsp;U šumi su poigravale nove žute iskre. Druge su lebdele daleko napred, blizu zakrivljenog zida Sokaka. Tamo gde je ostavio Kvat nešto je ispaljivalo belo usijane munje.
<BR>&nbsp;&nbsp;&nbsp;&nbsp;&nbsp;Tobi je znao koliko bi bilo glupo da pozove Kvat, ali želja da to učini bila je gotovo nesavladiva. Konačno se okrenuo i sav se usmerio na trčanje.
<BR>&nbsp;&nbsp;&nbsp;&nbsp;&nbsp;Prošlo je neko vreme dok nije shvatio da plače. Tokom dugih potera sa Porodicom na Snegobaru, nikada nije bio usamljen. Sada je postao svestan bolnog očajanja svoje sudbine i nije mogao da zaustavi naviranje bola. Nije imao ni Kvat, ni Porodicu, samo običan, prazan beg.
<BR>&nbsp;&nbsp;&nbsp;&nbsp;&nbsp;Šta će Kilin misliti? Naterao je sebe da stane i da se smiri, sve dok suze nisu stale. Morao je da se drži običaja Bišopovih. Čak i ovde, iako je sam. Možda naročito ovde.
<BR>&nbsp;&nbsp;&nbsp;&nbsp;&nbsp;Naišao je na područje golog kamena. Hoće li tu biti suviše izložen? Prljavosivi oblaci spuštali su se do zemlje i naglo se dizali, kao da ih odnosi neki div. Ali ovde nije bilo letećih oblika koji lebde, jedva vidljivi, kao kad nešto primetiš uglom oka. I zato je nastavio.
<BR>&nbsp;&nbsp;&nbsp;&nbsp;&nbsp;Nešto je došlo preko udaljenog vrha i usmerilo se ka njemu. Pucao je, ali je promašio i to mu je sledećeg časa opržilo čitavu desnu stranu. Drugi Tobijev hitac, kad je već padao, uspeo je da obori tu stvar. Brza, zujava lopta plamena. Nešto malecko. Srušilo se uz zvuk kao da se cepa vazduh.
<BR>&nbsp;&nbsp;&nbsp;&nbsp;&nbsp;Ustanovio je da se uneredio u pantalone. Zgadio se samog sebe, ali desna ruka bila je važnija.
<BR>&nbsp;&nbsp;&nbsp;&nbsp;&nbsp;Ruke su mu se tresle od bola. Uspeo je da delimično sredi desnu stranu uz malo popravki. Ruka ga je i dalje bolela, ali mogao je da je pokreće.
<BR>&nbsp;&nbsp;&nbsp;&nbsp;&nbsp;Našao je u blizini tekuću vodu i oprao se. Ponižavajući posao. Čudio se što se toliko uplašio. Sad je shvatio da svi strahovi izgledaju pomalo besmisleni - kada prođu.
<BR>&nbsp;&nbsp;&nbsp;&nbsp;&nbsp;Kad je smogao snage da othramlje do mesta gde je srušio tu stvar, našao je samo rupu u tlu. Imao je ogromnu sreću što ju je oborio, i znao je to.
<BR>&nbsp;&nbsp;&nbsp;&nbsp;&nbsp;Liznuo je usne, osećajući da ga opet obuzima strah. Ako nastavi ovako, jedan od tragača će ga svakako naći, i sledeći put će dovesti čitavo jato.
<BR>&nbsp;&nbsp;&nbsp;&nbsp;&nbsp;Setio se Kvatinog malog predavanja o zbirovima i ovdašnjoj geometriji. Sokaci su kao parovi brojeva. Svaki par ima zbir sto, a beskrajno premeštanje ostavlja veličanstveni zbir nepromenjen. Peve ostaje nedirnut.
<BR>&nbsp;&nbsp;&nbsp;&nbsp;&nbsp;A ukupni zbir ne mora da bude sto, ni hiljadu, ni milion. Sokaka možda ima milion. Ili bilion. Ili za to postoji neka druga reč, od onih koje rado koristi njegov brbljivi Aspekt Isak, neka velika reč što se završava na -ion, za broj veći od bilo čega što čovek može da zamisli.
<BR>&nbsp;&nbsp;&nbsp;&nbsp;&nbsp;I zato se nije čudio što je vreme odmicalo, on i dalje napredovao, a nikoga nije sreo. Možda više nikada neće videti ljudsko biće. Sokaci mogu da vijugaju beskonačno.
<BR>&nbsp;&nbsp;&nbsp;&nbsp;&nbsp;Štos je u tome da se pronađe izlaz iz ovog konkretnog mesta. Tako da maške ne mogu lako da ga prate. Kako? Brže trčanje ničemu ne vodi.
<BR>&nbsp;&nbsp;&nbsp;&nbsp;&nbsp;Glava mu se punila zagonetkama. Kvat je rekla da gravitacija, zakrivljena, stvara peve. Zbog mase. Planete te drže na površini zakrivljujući prostor-vreme, što ljudi osećaju kao jasnu, snažnu silu. Dabre, to je lepo.
<BR>&nbsp;&nbsp;&nbsp;&nbsp;&nbsp;Ali Isak je rekao da zakrivljenost pevea stvara nova zakrivljenja. Zato gravitacija stvara nešto novo, od manjeg veće. Nešto je začvorilo ovaj peve tako da ostane čvrst. Čak i napreduje ovde, na ivici ambisa, pred samim nosom Jedača Svega.
<BR>&nbsp;&nbsp;&nbsp;&nbsp;&nbsp;"Sve što razumeš, možeš da upotrebiš", mrmljao je Tobi u trku. Setio se da je to uzrečica njegovog dede Abrahama, i upitao se gde li bi Abraham mogao da bude.
<BR>&nbsp;&nbsp;&nbsp;&nbsp;&nbsp;"Abraham bi uradio nešto sa ovim", rekao je, a glas mu je bio slabačak u poređenju sa šaputavom muzikom predela.
<BR>&nbsp;&nbsp;&nbsp;&nbsp;&nbsp;Nije imao kuda da pobegne, bukvalno nigde. A već je postajao umoran.
<BR>&nbsp;&nbsp;&nbsp;&nbsp;&nbsp;I tako je pokušao da preoblikuje vremenjak. Po logici, to je bilo nemoguće, ali logika ovde u poslednje vreme nije mnogo vredela, zar ne?
<BR>&nbsp;&nbsp;&nbsp;&nbsp;&nbsp;Obično oružje nije delovalo, ali posle laserskog sekača kamen je zasijao. Isprobao je mikrotalase, sonične, čak i nano-razvrtač koji mu je ostao još sa Snegobara. Ništa nije vredelo.
<BR>&nbsp;&nbsp;&nbsp;&nbsp;&nbsp;Potom je upotrebio čitav spektar. Nikakvog odgovora. Ispalio je pulsirano infracrveno. U kamenu se za trenutak otvorila tanka pukotina nalik na osmeh.
<BR>&nbsp;&nbsp;&nbsp;&nbsp;&nbsp;Ponovo. Ovog puta je duže trajala, pa je gurnuo unutra čizmu i pogurao. Kamen je prvo popustio, a onda je počeo da mu steže čizmu. Otrgao se, i pukotina se zatvorila.
<BR>&nbsp;&nbsp;&nbsp;&nbsp;&nbsp;Sledeći put je bio oprezniji. Najpre je našao mesto gde je osećao mučninu. Nejasna perspektiva, vodenasto svetlo, prelamanje zvuka i prostora. Mesto na kome se Sokaci presecaju, a gravitacija krivi.
<BR>&nbsp;&nbsp;&nbsp;&nbsp;&nbsp;Zatim je počeo da seče i zagreva. Bockao je, čačkao, menjao oružje. Naporan posao. Posekao je ruku, opekao mišicu. Prvi put se ništa nije desilo. Ali učinilo mu se da je dublje zasekao vremenjak. Obuzela ga je iznurenost, i morao je da stane i odmori se. Znoj mu je tekao u oči, a onda je shvatio da to nije znoj.
<BR>&nbsp;&nbsp;&nbsp;&nbsp;&nbsp;Opet suze. Sada se naljutio na samog sebe. Kilin bi frknuo i pogledao na drugu stranu. Besen bi saosećala sa mnom, a to bi bilo još gore.
<BR>&nbsp;&nbsp;&nbsp;&nbsp;&nbsp;"Znaš šta će ti uraditi ako te uhvate?" Pomagalo mu je da govori naglas. "Isisaće ti sve što znaš. Upotrebiće to da naude Besen i Kilinu i svima drugima."
<BR>&nbsp;&nbsp;&nbsp;&nbsp;&nbsp;Glas mu je bi strog, a i to je pomagalo. Shvatio je koliko mu je nedostajala ta prosta stvar, ljudski glas, samo da nije njegov. Toliko si se raštimao da govoriš sam sa sobom, javila se misao, ali odgurnuo ju je. Svejedno šta, samo da se oseća bolje, i dođavola sa analiziranjem.
<BR>&nbsp;&nbsp;&nbsp;&nbsp;&nbsp;Nazad na posao.
<BR>&nbsp;&nbsp;&nbsp;&nbsp;&nbsp;Vrlo polako je napredovao. Našao je talasavi greben sa peve-maglom koja se kotrljala u prugama narandžaste svetlosti. Ponovo je pokušao da seče. U kamenu se pojavila široka pukotina. Nanjušio je iz nje nešto opasno i otrovno, bledozelena isparenja - i šutnuo kamen da ga što pre zatvori. Ma koliko ga bilo teško otvoriti, akustični drhtaj ga smesta zatvara. Imao je neku vrstu površinskog napona.
<BR>&nbsp;&nbsp;&nbsp;&nbsp;&nbsp;Kasnije je naučio da oseća udubljenja i strujanja u peveu. Mogao je da ga otvori i baci pogled, ali suviše brzo se zatvarao.
<BR>&nbsp;&nbsp;&nbsp;&nbsp;&nbsp;Što je uglavnom bilo dobro. Neki prolazi vodili su u Sokake pod vakuumom. Drugi u kamene, smrznute predele. Nekoliko u urlik prašnjavih tornada.
<BR>&nbsp;&nbsp;&nbsp;&nbsp;&nbsp;Ugrađeni sistemi su ga upozoravali na otvore iz kojih je naviralo opasno zračenje. Brzo ih je zatvarao, ali jednom je napolje pljusnulo nešto tečno i vrelo, i nestalo u daljini pre nego što se pukotina zatvorila. Ostavilo je duboku ranu preko neba.
<BR>&nbsp;&nbsp;&nbsp;&nbsp;&nbsp;Jednom je kroz pukotinu za trenutak nazro čitav grad. Ulice su skretale i uvijale se jedna oko druge. Isto tako i ovalne zgrade, a vozila u obliku vitkih cevi zujala su kroz porozne zidove. Stvari u tim cevima izgledale su kao ključalo belo kamenje. Neke kao da su se zainteresovale za njega i osetio je talas iznenadnog, opipljivog straha. Brzo je zatvorio ulaz.
<BR>&nbsp;&nbsp;&nbsp;&nbsp;&nbsp;Posle par desetina puta stekao je osećanje, neku vrstu veštine. Danima se samo zavitlavao i čačkao i potpuno je zaboravio da ga verovatno prate. Ako želi da ikada nađe Porodicu ili Abrahama, moraće da nauči potrebne veštine.
<BR>&nbsp;&nbsp;&nbsp;&nbsp;&nbsp;Tačke na kojima je peve izgledao gibak stalno su se, neumorno kretale. Uvek je osećao mučninu dok je radio sa kamenom, ali neku cenu je morao da plati. Pronalaženje pravog trenutka za udarac, ugla, spektra - sve je postalo više nalik na lov nego na zanat, neizgovorena intuicija.
<BR>&nbsp;&nbsp;&nbsp;&nbsp;&nbsp;Većina Sokaka nije bila pogodna za ljude. Ali ne svi. Uvukao se u jedan koji je delovao prijatno, prvi put kad je pokušao da se umigolji nekuda.
<BR>&nbsp;&nbsp;&nbsp;&nbsp;&nbsp;Uspelo je, jedva. Izgubio je malo kože i dobio promrzline na prstima. Ali uspeo je da prođe u dolinu od izlomljenog vremenjaka. Barem je bila zanimljivija od mesta na kome je dotad bio.
<BR>&nbsp;&nbsp;&nbsp;&nbsp;&nbsp;Osim toga, iz iskustva je znao da vremenjak laže. Mnogo puta je sedeo jedući ono što bi sakupio da bi prištedeo zalihe i divio se čistim, ponositim oblicima dalekih planina. Bile bi elegantne, smirene, šiljate. A kasnije, kad bi došao bliže, video bi kakve su zaista - grube i bez milosti.
<BR>&nbsp;&nbsp;&nbsp;&nbsp;&nbsp;Napon ga je vukao u izlomljene jarke preko kojih je prelazio, duž neravnih grebena preko kojih se prebacivao. Podrhtavale su i uzane staze po kojima je puzao, bojeći se da pogleda i dole i gore jer su svi pravci bili nejasni i promenljivi.
<BR>&nbsp;&nbsp;&nbsp;&nbsp;&nbsp;Staze su se pretvarale u tunele, duge i tesne - a on je bio unutra.
<BR>&nbsp;&nbsp;&nbsp;&nbsp;&nbsp;Morao je da puzi kroz čvorove koji su se stezali. Neki su bili spori, a neki strašno brzi. Zaronio je kroz jedan koji je režao, pokušavajući da se stegne oko njega, i pri tom je izgubio potpeticu. Bila je čisto odsečena, i nije ostavljala nimalo sumnje šta bi se desilo da je bio malo sporiji. Morao je da hramlje dosta dugo, dok mu nije ponovo izrasla.
<BR>&nbsp;&nbsp;&nbsp;&nbsp;&nbsp;Posle nekog vremena osetio je sve dublju usamljenost. Budio se iz dubokog sna dozivajući Kvat, suvog grla. Sanjao je, i beskonačno je razgovarao sa Kilinom, promuklim glasom koji nije mogao da se probije kroz maglu. Nadao se da su još živi, negde, a ponekad je sa strašnom, dubokom sigurnošću znao da nisu.
<BR>&nbsp;&nbsp;&nbsp;&nbsp;&nbsp;Događaji su prolazili. Posle nekog vremena ustanovio je da ume da čita promenljivu, trodimenzionalnu mapu, da sledi stazu preko klizavog kamena, da pamti obeležja bez obzira pod kojim uglom ih video, da loži vatru pod maglovitom, vetrom šibanom kišom, da lovi za hranu sitne, vijugave životinje, da se sasulja niz drhtavu liticu, da klizi niz glečer od smrznutog vazduha, da sam sebi namesti slomljenu kost i leži nepomično dva dana koliko je potrebno da ona zaceli, da nađe vodu pod suvim peskom, da namami i uhvati nepoznatu zver koju je našao kako luta, da sahrani telo iskidano na duge trake - pretpostavljao je da je to dokaz prisustva maški.
<BR>&nbsp;&nbsp;&nbsp;&nbsp;&nbsp;Zalepio je gumenu letelicu koju je našao na prevoju jednog grebena i uspeo je da na njoj prelazi velika rastojanja pod jakim vetrom. Kad se srušio, našao se ispred istog tog vetra. U iznenadnoj, ledenoj mećavi.
<BR>&nbsp;&nbsp;&nbsp;&nbsp;&nbsp;Bez zaklona. Počeo je da se ukopava u sam vremenjak, komadić po komadić. Dok je kopao po ledenoj hladnoći, događaji su se gulili kada bi ih udario terenskom lopatom. Iz njih su dopirali uzvici i čudno kašljanje dok su se ljuštili i padali kao kristalne pločice.
<BR>&nbsp;&nbsp;&nbsp;&nbsp;&nbsp;Stigao je do sloja koji je zračio toplotom nekog davnog leta. Uz malo struganja, dobio je pećinu dovoljno prostranu da se sklupča u njoj.
<BR>&nbsp;&nbsp;&nbsp;&nbsp;&nbsp;Tako je savladao zimu. Zaspao je, zadovoljan toplotom, ali Kilin mu se obraćao kroz mlečno belu maglu. Tobi, Tobi. Sledeće reči nije mogao da čuje. Trudio se da ih uhvati i probudio se. Toplota, usamljenost. A onda je shvatio da je vremenjak topao zato što ga polako stiska, pokušavjaući da ga zdrobi. "Prokletstvo!" Iskotrljao se napolje i oteturao dalje kroz bledu svetlost, poslednji trag mećave.
<BR>&nbsp;&nbsp;&nbsp;&nbsp;&nbsp;Besen, maške će se i nje dočepati ako izvuku iz mene ono što znam... i sve to zbog mene i mog glupog besktva... a ako maške pobede ovde, to je zauvek, više nikada neće biti Bišopovih, pretvoriće se u prašinu i nikada nećemo saznati šta je sve ovo, šta to znači...
<BR>&nbsp;&nbsp;&nbsp;&nbsp;&nbsp;Uhvatio je sebe kako mumla u hodu, ali nije imao ništa naročito da kaže; sada je usamljennost imao za stalnog pratioca.
<BR>&nbsp;&nbsp;&nbsp;&nbsp;&nbsp;Naletela je strašna oluja i naučila ga da izbegava padajuće kamenje. Kada se završila, predeo se ponovo izmenio i Tobi je naučio da se penje iz glatkog, vertikalnog kanjona, da klizi niz strmi vrh pre nego što se slomi i da sam jedri kroz ono što je izgledalo kao prazan vazduh.
<BR>&nbsp;&nbsp;&nbsp;&nbsp;&nbsp;Posle još nekog vremena, više nego što je mogao da pamti, čak je stekao mogućnost da predviđa promene - donekle.
<BR>&nbsp;&nbsp;&nbsp;&nbsp;&nbsp;Sve to ga je izmenilo do trenutka kada je sreo prve ljude.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
