<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. UKUS PONORA
<P>&nbsp;&nbsp;&nbsp;&nbsp;&nbsp;Kako je Tobi čuo kasnije, naredni sati na mostu bili su napeti. Ipak, on im nije prisustvovao. Na brodu se poslovi moraju obavljati na vreme - nema nikakvih izgovora. Čak ni bitka ne daje posadi pravo da zija i uzbuđuje se.
<BR>&nbsp;&nbsp;&nbsp;&nbsp;&nbsp;Njegov posao bio je da zaseje jednu od oštećenih agro kupola. Njih petoro znojilo se pod plavobelim sjajem na nebu kupole, sjajem Jedača Svih Stvari. Morali su da kako-tako održe raznovrsnost života u njoj, kako bi biljke koje uvenu od zračenja mogle da se zamene novim, a nove da se zalivaju, neguju, štite. Težak, prljav posao.
<BR>&nbsp;&nbsp;&nbsp;&nbsp;&nbsp;Ali predstavljao je i olakšanje posle napetosti na mostu. Ponekad je lakše koristiti mišiće nego prenapeti um. Osećao je kako se brod pod njim kreće dok je čučao, kopao i nosio, i znao je da se nešto dešava.
<BR>&nbsp;&nbsp;&nbsp;&nbsp;&nbsp;Kasnije je čuo da su se opet pojavile maške. Na ekranima mosta izgledale su kao svetlucave tačke, jedva dostupne 'Argovim' sistemima. Ranije veštine maški bile su sitne u poređenju sa ovim. Imalo je smisla. Neke maške visoke klase potisnule su ljude iz svemira. Verovatno su ličile na ove - neobično male, brze i pokretne. Zaronile su kroz mlaz za 'Argom' i pritom se rasule. 'Argovi' detektori su ih potpuno izgubili.
<BR>&nbsp;&nbsp;&nbsp;&nbsp;&nbsp;Napale su iz nekoliko uglova, koristeći strategiju koju ni Kilin ni ostali jednostavno nisu mogli da dokuče. Tobi je čuo samo kratko zveketanje smetnji u čulnoj mreži, a onda jedno veliko vuuuš kad je kupola nad njim nestala.
<BR>&nbsp;&nbsp;&nbsp;&nbsp;&nbsp;Udarac je odneo i vazduh iz kupole u kratkom, divljem kovitlacu. Tobi je pokušao da udahne i nije uhvatio ništa. Počeo ja da se okreće i podiže, sve dalje od tla, koje se dizalo za njim u prljavom oblaku.
<BR>&nbsp;&nbsp;&nbsp;&nbsp;&nbsp;Olujno zavijanje je jenjalo dok je on iz sve snage mlatarao rukama, pokušavajući da se okrene tako da gleda uvis. Pred njim je rasla ogormna rupa u kupoli. Zgrabio je jednu polomljenu prečagu, stegao je i zadržao se.
<BR>&nbsp;&nbsp;&nbsp;&nbsp;&nbsp;Mrtav sam, sasvim jasno je pomislio. Pluća su mu se već napinjala od želje da udahnu.
<BR>&nbsp;&nbsp;&nbsp;&nbsp;&nbsp;Bolan udar u nogu. Ugledao je oštar komad metala kako viri iz nje, donelo ga je snažno strujanje vazduha. Zanjihao se jednom rukom na prečazi i prebacio se do druge.
<BR>&nbsp;&nbsp;&nbsp;&nbsp;&nbsp;Ljutiti uzvici u ušima - preko koma, ali nema vremena za slušanje.
<BR>&nbsp;&nbsp;&nbsp;&nbsp;&nbsp;Uši pulsiraju od bola. Onda zvuci nestaju. Vazduh je sav nestao.
<BR>&nbsp;&nbsp;&nbsp;&nbsp;&nbsp;Odbacio se naniže. Tamo je postojala automatska vazdušna ustava, sada već zatvorena. To je sprečavalo da čitav brod izgubi vazduh zbog samo jednog oštećenja.
<BR>&nbsp;&nbsp;&nbsp;&nbsp;&nbsp;No, do dole je bilo daleko a u uglovima očiju već su mu se pojavile crvene mrlje. Ludački su poigravale i neko vreme je pokušavao da razabere šta pokušavaju da mu kažu. Prašina u dubini nije izgledala ništa bliže i činilo mu se da besmisleno mlatara rukama, kao kad se odeća suši na toplom vetru.
<BR>&nbsp;&nbsp;&nbsp;&nbsp;&nbsp;U ustima je osetio metalni, gorak ukus. Ukus ponora.
<BR>&nbsp;&nbsp;&nbsp;&nbsp;&nbsp;Crvene mrlje su mu potpuno prekrile vidno polje. A onda oštra žuta iskra.
<BR>&nbsp;&nbsp;&nbsp;&nbsp;&nbsp;Munja. Poigravala je pod kupolom. Lizala je tela kao da ih isprobava.
<BR>&nbsp;&nbsp;&nbsp;&nbsp;&nbsp;Skrenuo je da izbegne vatru. Promašila ga je i spržila zid iza njega.
<BR>&nbsp;&nbsp;&nbsp;&nbsp;&nbsp;Dok mu je tutnjalo u ušima, trudio se da drži grlo zatvoreno, iako su ga pluća pekla. Tlo je bilo sve bliže, zapravo veoma blizu, i tresnulo ga je pravo u lice. Pluća su mu se zgrčila, ali pazio je da ne otvori usta, da ne bi pustio poslednji dah da pobegne u prazninu.
<BR>&nbsp;&nbsp;&nbsp;&nbsp;&nbsp;Spoticao se i teturao, gubio je ravnotežu ali je ipak napredovao. Preko prašine. Sa tla su se dizali gejziri pare, siva magla.
<BR>&nbsp;&nbsp;&nbsp;&nbsp;&nbsp;Tutnjava u ušima, tutnjava u glavi. U sinusima je osećao ubode noža.
<BR>&nbsp;&nbsp;&nbsp;&nbsp;&nbsp;Četvrtasta ustava, njiše se. Nije mogao da je drži na oku, stalno je krivio glavu. Ali noge nisu prestajale da se pokreću noseći ga napred.
<BR>&nbsp;&nbsp;&nbsp;&nbsp;&nbsp;Pružio je ruke. Tresnule su o vrata ustave i napipale veliku crvenu ploču. Ulaz za slučaj opasnosti se raširio. Bacio se kroz njega.
<BR>&nbsp;&nbsp;&nbsp;&nbsp;&nbsp;Prvi zvuk koji je čuo bio je šapat, a onda urlik vazduha pod pritiskom. U ušima mu je puklo. Tek tada se setio ostalih pod kupolom.
<BR>&nbsp;&nbsp;&nbsp;&nbsp;&nbsp;Kada se pribrao, bilo je već prekasno. Ostalo četvoro ispod kupole nisu stigli do ustave.
<BR>&nbsp;&nbsp;&nbsp;&nbsp;&nbsp;Dvoje su ispali kroz veliku rupu u kupoli i bili su zauvek izgubljeni. Ostalo dvoje je spržila munja.
<BR>&nbsp;&nbsp;&nbsp;&nbsp;&nbsp;Niko nije znao je li munja nekakvo oružje maški ili je prirodna pojava. Uprkos oštećenjima unutrašnjih elektrolita, 'Argove' mašine snimile su dve ličnosti dovoljno detaljno da kasnije postanu Aspekti.
<BR>&nbsp;&nbsp;&nbsp;&nbsp;&nbsp;Mala uteha, pomislio je Tobi. Osećao se krivim što nije pomislio na ostalo četvoro, što im nije pomogao.
<BR>&nbsp;&nbsp;&nbsp;&nbsp;&nbsp;Ali nije bilo vremena za krivicu. Cermo ga je odredio u grupu za popravku kupole, za nameštanje zakrpa, za osiguranje brodske atmosfere za naredni napad.
<BR>&nbsp;&nbsp;&nbsp;&nbsp;&nbsp;No, narednog napada nije bilo. Maške su pretrpele ozbiljne gubitke od 'Argove' automatske odbrane. To je bio stari brod, ali i dalje prilično živahan.
<BR>&nbsp;&nbsp;&nbsp;&nbsp;&nbsp;Ljudi su slavili kao da su odneli pobedu. Tobi se pitao nisu li maške prosto odlučile da puste 'Argo' dalje, na još opasnije područje. Neka Jedač obavi posao umesto njih.
<BR>&nbsp;&nbsp;&nbsp;&nbsp;&nbsp;Od te pomisli osetio se kao da tone, kao da je zakoračio u provaliju sa ukusom metala. U ponor.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
