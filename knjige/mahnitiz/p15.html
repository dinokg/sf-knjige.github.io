<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. AMBULANTA
<P>&nbsp;&nbsp;&nbsp;&nbsp;&nbsp;Tobi nije voleo da koristi prednost što je Kapetanov sin, ali ponekad prosto nije mogao da odoli.
<BR>&nbsp;&nbsp;&nbsp;&nbsp;&nbsp;Ovo je bila takva prilika. Sada su jurili da spasu život.
<BR>&nbsp;&nbsp;&nbsp;&nbsp;&nbsp;Svaki zidni ekran na 'Argu' pokazivao je koliko im se primakla potera. Brodovi maški brzo su ih sustizali. Razmak se sve više smanjivao. Njihovi kutijasti, ćoškasti obrisi pokazivali su da uopšte ne mare za oblik ili spretnost. Zapravo, kako reče Džoslin, brodovi maški nisu kao akvarijumi za putnike. Oni su višestruke, prepletene mašine, i čak nemaju ni jedinstvenu metalnu kožu. Osnovna jedinica organskih oblika je jedinka. Kod maški su sasvim uobičajeni i operativni sistemi veličine čitavog grada. A ovi brodovi bili su takvi - ogromni, nespretni zavežljaji.
<BR>&nbsp;&nbsp;&nbsp;&nbsp;&nbsp;Za njima su hitali brodovi Mnogonožaca, noseći ogromni obruč boje slonovače. Maške se nisu okretale da napadaju Mnogonošce. 'Argo' je sad bežao ka senovitim pipcima ogromnog oblaka Ambulante.
<BR>&nbsp;&nbsp;&nbsp;&nbsp;&nbsp;Odvažnost i glasni razgovori brzo su nestali. Porodica je tiho razgovarala u malim, zabrinutim skupinama. Tobi nije želeo da dokono sedi i čeka vesti, pa je, kad god bi mogao da izmisli izgovor, odlazio da se ušunja na most. Ako bi ostao pozadi, oficiri na mostu ga nisu primećivali, ili bi mu samo namignuli i prošli dalje. Kapetanov sin, što da pravim sebi probleme?
<BR>&nbsp;&nbsp;&nbsp;&nbsp;&nbsp;Naravno, i Besen je htela sa njim. Tobi je tek morao da savlada veštine potrebne za ubeđivanje sa ženama, za razliku od devojaka - jer Besen je definitivno postala žena. U Porodici se ženom smatrala svaka osoba koja pokaže veliki broj sposobnosti u praktičnim situacijama, ne samo u kuhinji ili krevetu - mada ni te nisu bile za bacanje. Devojke i mladići su samo deca - ali muškarci i žene su posada. Uz odgovarajuće svečanosti koje označavaju promenu. I zato nije mogao da je ne povede sa sobom.
<BR>&nbsp;&nbsp;&nbsp;&nbsp;&nbsp;Zastali su za trenutak u maloj odaji sa Nasleđem. To je zapravo bila samo niša u zidu hodnika, ali Tobi je često svraćao. Besen jedva da je ikad zavirila, i to je i rekla. Tobi se zaprepastio.
<BR>&nbsp;&nbsp;&nbsp;&nbsp;&nbsp;"Ali to je Nasleđe!"
<BR>&nbsp;&nbsp;&nbsp;&nbsp;&nbsp;"Da, naravno", rekla je Besen kao da se izvinjava - ali onda joj je pogled planuo. "Ali to su samo ploče sa nekim natpisom. I to natpisom koji niko ne može da pročita, tačno?"
<BR>&nbsp;&nbsp;&nbsp;&nbsp;&nbsp;"Sasvim. Zato ih i držimo ovde, da bi jednog dana, kad sretnemo nekoga ko može da ih pročita..."
<BR>&nbsp;&nbsp;&nbsp;&nbsp;&nbsp;"Dabre, dabre - ali dotle su samo obične zagonetke, tačno?"
<BR>&nbsp;&nbsp;&nbsp;&nbsp;&nbsp;Tobi je pogledao njen skeptičan izraz lica, a onda se okrenuo i zagledao u visoke, sive ploče i neobičan, vijugavi natpis na njima. Nalik na izuvijane zmije. Zašto je dovoljan samo jedan pogled pa da oseti toliku čežnju?
<BR>&nbsp;&nbsp;&nbsp;&nbsp;&nbsp;Besen je postala nestrpljiva, pa su pošli ka mostu. Bilo je lako uvući se unutra - poneko im je klimnuo, poneko je namignuo. Zajedno su se povukli u senku, satima gledajući ekrane.
<BR>&nbsp;&nbsp;&nbsp;&nbsp;&nbsp;Ambulanta. Tajanstvena, mračna, nalik na dim iz čudovišne peći.
<BR>&nbsp;&nbsp;&nbsp;&nbsp;&nbsp;Ovo mesto, crno kao ugalj, uspevalo je da bezbedno orbitira oko crne rupe. Orbita bi ponekad prolazila kroz disk u dubini, odakle je materija usisavana. Štitila su ga prepletena magnetna polja, gusto tkana kao tkanina. Potom bi se otrglo od diska i jurnulo uvis, polako kružeći iznad usijanja. Kako je uspevalo da opstane, kugla prašine u kotlu punom usijanog gvožđa - to niko nije razumeo.
<BR>&nbsp;&nbsp;&nbsp;&nbsp;&nbsp;'Argo' je već zalazio u mračna prostranstva ogromnog oblaka Ambulante, očekujući dolazak brodova maški. Oplata se polako hladila. Tanke metalne tetive broda opuštale su se, skraćivale i slale kroz hodnike zvuke glasnog pucketanja. Iz vazduha se izgubio oštar miris ozona. No, oblaci prašine i gasa neće moći da ih zauvek štite od osetljivih senzora.
<BR>&nbsp;&nbsp;&nbsp;&nbsp;&nbsp;"Šta misliš, koliko vremena imamo?" šapnula je Besen.
<BR>&nbsp;&nbsp;&nbsp;&nbsp;&nbsp;Tobi je slegnuo ramenima, jer želeo je da izgleda opušteniji nego što je to zaista bio. Jedna od stvari koje naučiš vrlo rano - nema smisla nagomilavati napetost u mišićima. A nema smisla ni pokazivati da to radiš, kad moraš. Zato je polako pomerao ramena, pokušavajući da ih oslobodi napetosti. "Zavisi od toga šta maške mogu da vide ovde unutra. Imamo mnogo tehna namenjenog za izbegavanje i zavaravanje - ali ko zna šta imaju maške."
<BR>&nbsp;&nbsp;&nbsp;&nbsp;&nbsp;"Kako to da je ovaj oblak ostao tako dugo ovde?" Besen je mahnula ka velikim, gustim grebenima tame. "Kako to da ga crna rupa nije zgrabila?"
<BR>&nbsp;&nbsp;&nbsp;&nbsp;&nbsp;"Kvat je pomenula da je veštački. Mesto za sklanjanje brodova, zaostalo iz drevnih vremena."
<BR>&nbsp;&nbsp;&nbsp;&nbsp;&nbsp;"Ko bi se mučio da sagradi ovakvu loptu prašine?"
<BR>&nbsp;&nbsp;&nbsp;&nbsp;&nbsp;Kao da im odgovara, u oblaku pred njima sevnula je munja. Besen je bila uporna. "I zašto?"
<BR>&nbsp;&nbsp;&nbsp;&nbsp;&nbsp;Tobi je opet slegnuo ramenima. "Treba da saznamo", izjavila je Besen.
<BR>&nbsp;&nbsp;&nbsp;&nbsp;&nbsp;"Slušaj, mi smo pacovi koji žive u zidovima ovog sveta. Maške nas smatraju za glupe štetočine."
<BR>&nbsp;&nbsp;&nbsp;&nbsp;&nbsp;"To nije razlog da ne učimo."
<BR>&nbsp;&nbsp;&nbsp;&nbsp;&nbsp;"Naravno, ali pametnom pacovu je najvažnije da ostane živ."
<BR>&nbsp;&nbsp;&nbsp;&nbsp;&nbsp;Kilin je stajao u središtu mosta. Svuda oko njega oficiri su dolazili i odlazili, starajući se oko pojedinih delova sistema na 'Argu'. Tobi je znao da ova situacija zahteva maksimum Kapetanovih veština, ali Tobija je mnogo više brinuo Kilinov ukočeni, gotovo staklasti pogled. Poželeo je da može da pogodi šta se krije iza tog bezizražajnog lica.
<BR>&nbsp;&nbsp;&nbsp;&nbsp;&nbsp;A onda su sve te stvari postale nebitne i sitne, jer se na vidiku pojavio prvi brod maški. Ćoškast. Sav načičkan dodacima. Siva kutija. Izronio je pravo iz sive, nadnesene mase - i odmah počeo da skreće ka 'Argu'.
<BR>&nbsp;&nbsp;&nbsp;&nbsp;&nbsp;Na mostu je nastupilo komešanje. Brod maški video se na velikom uvećanju i Tobi nije mogao da vidi čak ni je li naoružan - sve dok nije poslao ka njima zdepasti projektil.
<BR>&nbsp;&nbsp;&nbsp;&nbsp;&nbsp;Na 'Argu' je zavladala puna uzbuna. Zidni ekrani pokazivali su procene vremena do udara, mogućnosti odbrane, eventualne manevre. A onda je projektil nestao, pretvorio ga je u paru odbrambeni blesak sa 'Arga'. Posada mosta je zagrajala, ali Kilin se nije ni nasmešio. Tobi je ustanovio da čvrsto steže Besen za ruku.
<BR>&nbsp;&nbsp;&nbsp;&nbsp;&nbsp;Pojavili su se novi brodovi maški. Približavali su se 'Argu' složenim putanjama, koje su imale za cilj da im onemoguće da pucaju na dva broda istovremeno. Iako je Kilin naredio maksimalno ubrzanje, prilazili su im sve bliže.
<BR>&nbsp;&nbsp;&nbsp;&nbsp;&nbsp;Prolazili su dugi trenuci. Maške nisu pucale. Oficiri na mostu su nagađali da brodovi maški ne žele da troše energiju na savlađivanje 'Argove' odbrane, sve dok ne priđu dovoljno blizu i postanu sasvim nadmoćni. Ali to nije imalo mnogo smisla, pomislio je Tobi, jer maški ionako ima mnogo više.
<BR>&nbsp;&nbsp;&nbsp;&nbsp;&nbsp;Brodovi su hitali, klizajući u stranu i uvis. Izgledalo je da žele da isteraju 'Arga' iz oblaka kroz dugi prorez u čađavoj prašini. Tobi je osećao napor 'Argovih' motora kao stalno drhtanje poda. Kilin je izdavao naređenja tihim glasom, kamenog izraza lica.
<BR>&nbsp;&nbsp;&nbsp;&nbsp;&nbsp;A onda je pored 'Arga' projurilo nešto brzo i sjajno, pojavivši se na ekranu kao blistavo bela linija, nalik na živu, pokretnu ogrebotinu na zidnim ekranima. Posada mosta u glas je zaječala. Bio je to Kosmički Krug, kako su ga zvali Mnogonošci - i Tobi je tek sad video koliko je zapravo velik.
<BR>&nbsp;&nbsp;&nbsp;&nbsp;&nbsp;Ovako izbliza, vidljivi deo je izgledao gotovo prav. Tobi je pozvao svog Aspekta Isaka dok se svetlucava linija polako primicala brodovima maški. Video je i ranije ovaj obruč, na poslednjem svetu na kome su bili, ali nikako nije uspevao da ga shvati. "Šta je zapravo ta stvar?"
<BR>&nbsp;&nbsp;&nbsp;&nbsp;&nbsp;Rado bih ti objasnio u bilo koje doba, samo da si pitao...
<BR>&nbsp;&nbsp;&nbsp;&nbsp;&nbsp;"Ma hajde, pričaj - ali brzo i jednostavno."
<BR>&nbsp;&nbsp;&nbsp;&nbsp;&nbsp;Pa dobro, iako ćeš time propustiti veliki deo veoma zanimljivih materijala. Ovo se zove 'kosmička nit'; ime su dali naši drevni, iako se vidi da je zapravo u pitanju omča. Moja starija, ugrađena Lica ne objašnjavaju tu neobičnost.
<BR>&nbsp;&nbsp;&nbsp;&nbsp;&nbsp;"A čemu to služi?"
<BR>&nbsp;&nbsp;&nbsp;&nbsp;&nbsp;Ne služi ničemu - to je prirodna pojava. Stvorene su u ranim trenucima vaseljene, kao čvrsti nabori u vremenu-prostoru. Kao bore na smrznutoj bari. Široke su svega nekoliko atoma, ali su veoma duge. Treba ih smatrati prirodnom pojavom, stvorenom u Velikom Prasku.
<BR>&nbsp;&nbsp;&nbsp;&nbsp;&nbsp;"Široke nekoliko atoma? Ma hajde! Pa to plamti kao zvezda!"
<BR>&nbsp;&nbsp;&nbsp;&nbsp;&nbsp;To je zato što ovde prolazi kroz snažno magnetno polje, koje izaziva protok električne struje kroz nit, i to je osvetljava.
<BR>&nbsp;&nbsp;&nbsp;&nbsp;&nbsp;"Ne razumem", rekao je Tobi svom Aspektu. "Mora da ju je teško nositi, iako je tanka. Zašto je vuku naokolo?"
<BR>&nbsp;&nbsp;&nbsp;&nbsp;&nbsp;Najkorisniji od svih alata svakako je nož. Ovo je oštrica veličine planete. Zamisli šta sve može njome da se seče.
<BR>&nbsp;&nbsp;&nbsp;&nbsp;&nbsp;Tobi nije morao da zamišlja. Video ju je kako buši čitavu planetu. Sada je obruč hitao ka brodovima maški, a pratili su ga šiljasti brodovi Mnogonožaca. Obruč je pulsirao od uspavane energije.
<BR>&nbsp;&nbsp;&nbsp;&nbsp;&nbsp;Mnogonošci su ga iznenada oslobodili, i jurnuo je napred. Kovitlao se i talasao, toliko brzo da je oko jedva moglo da ga prati. Stvarali su se brzi čvorovi, hitali oko ivice, a potom nestajali u žutim ili plavim blescima. Maške su pokušale da beže, da ga izbegnu.
<BR>&nbsp;&nbsp;&nbsp;&nbsp;&nbsp;Prekasno. Pulsirajući obruč prošao je kroz njih, izvijajući se da u prolazu dohvati svaki brod. Kad je prošao, brodovi su izgledali isto kao pre, čak i pod velikim uvećanjem. No, dok je Tobi gledao, jedan brod maški počeo je da raste u dužinu. Bio je presečen napola. Pokušavao je da se zadrži na okupu, koristeći tanke, svetlucave metale kakve maške najviše cene.
<BR>&nbsp;&nbsp;&nbsp;&nbsp;&nbsp;Ali nije uspelo. Brod se raspao napola, ispustivši oblak narandžastog gasa i gomilu sitnih delova. Otpad je počeo da se rasipa.
<BR>&nbsp;&nbsp;&nbsp;&nbsp;&nbsp;Tobi je razmišljao o čudu prirode koja je ostavila tanke, svetlucave niti kao potpis onoga što je stvorilo čitavu vaseljenu. I kako je život naučio da koristi te potpise, na svoj način i u svoje svrhe.
<BR>&nbsp;&nbsp;&nbsp;&nbsp;&nbsp;A onda je shvatio da svi oko njega viču i smeju se. Besen ga je grlila. Potisnuo je Aspekta Isaka, koji je još pokušavao da ga podučava, i pridružio se slavlju.
<BR>&nbsp;&nbsp;&nbsp;&nbsp;&nbsp;Koje nije dugo trajalo.
<BR>&nbsp;&nbsp;&nbsp;&nbsp;&nbsp;Pre nego što su stigli i da se utišaju, pojavili su se novi prodovi maški. Držali su se podalje, kao da se plaše. No, kosmička nit je nestala. Zarila se u tamni oblak prašine, a brodovi Mnogonožaca su pošli za njom, da je ponovo zauzdaju - magnetnim hvatačima, kako reče Isak.
<BR>&nbsp;&nbsp;&nbsp;&nbsp;&nbsp;Maške su se primicale. 'Argo' je opet morao da beži. Uskoro su počeli da uzmiču, sve više i više - i na kraju su potpuno izišli iz Ambulante, gonjeni mirnim, brzim maškama. Opet je divlje zračenje plamenog diska u dubini počelo da topi 'Argovu' kožu. Gledajući plameni pakao diska, Tobi se setio da ovaj upravo vari svež metal, onaj od uništene narandžaste zvezde. Gotovo je osećao vrelinu pećnice.
<BR>&nbsp;&nbsp;&nbsp;&nbsp;&nbsp;Pogled mu je privuklo nešto plavo. Dizalo se iz najvrelijeg središta diska - ogromna bela lopta zaslepljujućeg svetla. Dok je gledao, kroz stub su se pronosile sitne, blistave oluje. Shvatio je da se sve zajedno kreće, potpuno pravo. Izmicalo je iz pakla u središtu.
<BR>&nbsp;&nbsp;&nbsp;&nbsp;&nbsp;Jezivo, divno, sveltucavo plavo. Nalik na rečni tok, svež i prijatan, pomislio je.
<BR>&nbsp;&nbsp;&nbsp;&nbsp;&nbsp;To je jedan od galaktičkih mlazeva. Drugi je sa druge strane diska, i upravljen je u surpotnom pravcu. Oba izviru iz crne rupe.
<BR>&nbsp;&nbsp;&nbsp;&nbsp;&nbsp;Blistava i ljupka, njegova večito promenljiva elegancija kao da je bila narušena Aspektovim preciznim opisom. Tobi je već počeo da gura Isaka u njegovu digitalnu rupu, a onda se predomislio. "Kako to da crna rupa išta ispušta?"
<BR>&nbsp;&nbsp;&nbsp;&nbsp;&nbsp;Rupa rotira, zato što stiče rotaciju svega što je ikada palo u nju, tokom svih milijardi godina koliko postoji. Materija pada u nju sa unutršanje ivice diska. Ali tu materiju hvataju snažna magnetna polja crne rupe. Zato je kovitlaju u krug, sve brže i brže. Rotacija nagoni vrelu materiju da se uvija oko polova, a onda naviše. Dok se hladi, emituje plavo svetlo.
<BR>&nbsp;&nbsp;&nbsp;&nbsp;&nbsp;Tobiju se činilo da je rupa - rupa, da stvari upadaju u nju i tačka. Ali uspeo je da odvoji pogled od veličanstvenog spektakla na ekranima, čije žive boje su osvetlile upala lica oficira na mostu.
<BR>&nbsp;&nbsp;&nbsp;&nbsp;&nbsp;Pogotovo Kilinovo. Kapetan je gledao brodove maški iza njih, bilo ih je sve više i više - mali i brzi, u složenoj formaciji. Preletao je preko ekrana pogledom punim suzdržane energije, ali preko lica mu je polako padala olovna ukočenost.
<BR>&nbsp;&nbsp;&nbsp;&nbsp;&nbsp;Bili su u zamci. 'Argo' je pobegao iz oblaka Ambulante ka unutrašnjoj ivici diska. Kilin je skrenuo uvis, da pobegne - i pojavili su se novi brodovi maški da blokiraju taj pravac.
<BR>&nbsp;&nbsp;&nbsp;&nbsp;&nbsp;"Ti mali brodovi - to su verovanto maške samoubice", mrmljao je Kilin. Pogledao je Tobija. Kratak osmeh. "Pametne su one. Isti princip kao ona bomba na Svećnjaku."
<BR>&nbsp;&nbsp;&nbsp;&nbsp;&nbsp;"Ne možemo da se probijemo između?" upitao je Tobi sa puno nade. Njegov otac je bio genije za izmicanje iz gustih situacija.
<BR>&nbsp;&nbsp;&nbsp;&nbsp;&nbsp;Kilin je mračno odmahnuo glavom. "Previše ih je. Previše."
<BR>&nbsp;&nbsp;&nbsp;&nbsp;&nbsp;Poručnik Džoslin radila je nad kontrolnim pločama i sad se ispravila, zagledana u moguće putanje koje im je pokazivao kompjuter. Mreže trodimenzionalnih krivulja, petlji i manevara i veštih izmicanja. Njen napeti pogled pretraživao je ekran, isprva sa puno nade, a potom se, polako, zagledala u jednu krivu. "Samo jedna mogućnost, Kapetane. Moramo ka unutra. Maške nisu blokirale taj put."
<BR>&nbsp;&nbsp;&nbsp;&nbsp;&nbsp;"Naravno da nisu", odgovorio je Kilin. "Tamo leži smrt."
<BR>&nbsp;&nbsp;&nbsp;&nbsp;&nbsp;"Nema drugog puta. Sve ovo, a nema nijednog..."
<BR>&nbsp;&nbsp;&nbsp;&nbsp;&nbsp;Kilin je klimnuo. "Znači, tamo ćemo."
<BR>&nbsp;&nbsp;&nbsp;&nbsp;&nbsp;Džoslin ga je pogledala u neverici. Čitav most se utišao, i čulo se samo tiho zujanje otvorene kom linije... "Ne možemo. Vrelina..."
<BR>&nbsp;&nbsp;&nbsp;&nbsp;&nbsp;Kilin se polako okrenuo, neobično tiho. Ali vazduh oko njega kao da je brujao od energije, svrhe, čvrste rešenosti; gledao je oficire u oči, jednog po jednog. Čak je, uz kratak osmeh, klimnuo i Besen, koja ne bi smela da se tu nalazi - puštao je da tišina narasta, prelećući pogledom preko svake pojedinosti na mostu, i konačno se zagledao u Tobija.
<BR>&nbsp;&nbsp;&nbsp;&nbsp;&nbsp;"Moramo. Onaj oblak Ambiulante je tu postavljen sa nekim razlogom. Mesto za rashlađivanje, možda, usputna postaja. Ali svakako nije konačno odredište, ne - to je samo lebdeća masa tamnog gasa. Drevni zapis sa Svećnjaka - govorio je da ovde postoji neko mesto, ovde u Pravom Centru. Ovde napolju nema ničeg osim maški i smrti. To mesto mora da je negde dublje unutra."
<BR>&nbsp;&nbsp;&nbsp;&nbsp;&nbsp;"Ne!" povikala je Džoslin. "Ne možemo opstati ni dan pod ovim..."
<BR>&nbsp;&nbsp;&nbsp;&nbsp;&nbsp;"Tišina!" obrecnuo se Kilin.
<BR>&nbsp;&nbsp;&nbsp;&nbsp;&nbsp;Opet je zavladalo ćutanje. Kapetan je pokazao svetlucavo, avetinjsko plavetnilo galaktičkog mlaza. "Za mene je to znak. Putokaz. I poći ćemo za njim."
<BR>&nbsp;&nbsp;&nbsp;&nbsp;&nbsp;Tobi je shvatio da zadržava dah. Konačno je morao da udahne. Posada se nemirno meškoljila, mrmljajući, zapanjena. Džoslin je postavila Tobijevo pitanje pre nego što je on sakupio hrabrost.
<BR>&nbsp;&nbsp;&nbsp;&nbsp;&nbsp;Njen pogled kao da je bušio napetu tišinu na mostu. "Mlaz ide napolje. Idemo za njim?"
<BR>&nbsp;&nbsp;&nbsp;&nbsp;&nbsp;Kilin se ukočio. "Maške bi nas blokirale."
<BR>&nbsp;&nbsp;&nbsp;&nbsp;&nbsp;"Pa kuda?"
<BR>&nbsp;&nbsp;&nbsp;&nbsp;&nbsp;"U mlaz. Možda tamo postoji put."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
