<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Telo je ponovo položeno u grob i humka uobličena, i njih petoro postojaše još nekoliko trenutka, osluškujući neumorni povetarac što se pleo vrh mesečinom obasjanih krošnji starog vošnjaka, dok su se duboko dole, u nizini pokraj reke, legnji međusobno dozivali kroz tihu srebrnastu noć.
<BR>&nbsp;&nbsp;&nbsp;&nbsp;&nbsp;Enoh učini napor da pročita reči urezane na grubo izdeljanom nadgrobnom spomeniku, ali nije bilo dovoljno svetlosti. Ipak, nije ni bilo potrebno da čita: ono što je tu bilo ispisano nosio je u srcu.
<BR>&nbsp;&nbsp;&nbsp;&nbsp;&nbsp;Ovde leži biće s jedne daleke zvezde, ali tle u koje je pokopano nije mu tuđe, jer u smrti svojoj pripada čitavoj vaseljeni.
<BR>&nbsp;&nbsp;&nbsp;&nbsp;&nbsp;Kada ste to pisali, rekao mu je hazerski izaslanik veče pre toga, pisali ste kao da ste jedan od naših. Iako je to možda bila istina, Veganac ipak nije bio u pravu. Jer, u pitanju nisu bila samo osećanje jednog Veganca; bila su to i osećanja jednog ljudskog bića.
<BR>&nbsp;&nbsp;&nbsp;&nbsp;&nbsp;Pismena su bila dosta nespretno urezana, i načinio je jednu ili dve greške u pravopisu, jer jezikom Hazera baš nije bilo lako ovladati. Kamen je bio nešto mekši od mramora, ili granita, koji se najčešće upotrebljavaju za nadgrobne spomenike, i urezane reči neće dugo potrajati. Kroz nekoliko godina sunce, kiša, i mraz, učiniće da slova izblede, i posle još nekoliko godina sasvim će nestati, i samo će još bore na kamenu ostati da posvedoče da na njemu, nekad, behu urezane neke reči. Ali to nije bilo ni od kakve važnosti, pomisli Enoh, jer reči su urezane i na nečem znatno trajnijem od kamena.
<BR>&nbsp;&nbsp;&nbsp;&nbsp;&nbsp;On pogleda preko groba prema Lusi. 'Talisman' je ponovo bio u vrećici, i njegov sjaj sada je bio bleđi. I dalje ga je držala čvrsto stisnutog na grudima, i lice joj je još bilo zaneseno, kao da nikoga oko sebe ne primećuje - kao da više ne živi u ovom svetu, već kao da je zašla u neki drugi, u neki drugi prostor kojim se kretala potpuno sama, zaboravivši svu prošlost.
<BR>&nbsp;&nbsp;&nbsp;&nbsp;&nbsp;"Šta misliš", upita ga Ulis, "da li će hteti da pođe s nama? Da li ćemo moći da je povedemo? Da li će nam Zemlji..."
<BR>&nbsp;&nbsp;&nbsp;&nbsp;&nbsp;"Zemlja", odgovori Enoh, "nema nikakve veze s tim. Mi, Zemljani, slobodna smo bića. Sve zavisi od nje same."
<BR>&nbsp;&nbsp;&nbsp;&nbsp;&nbsp;"Misliš li da će hteti da pođe?"
<BR>&nbsp;&nbsp;&nbsp;&nbsp;&nbsp;"Verujem da će hteti", odgovori Enoh. "Rekao bih, čak, da je ovo trenutak koji je čekala tokom čitavog svog života. Pitam se, zapravo, nije li sve vreme bila posvećena, čak i bez 'talismana'."
<BR>&nbsp;&nbsp;&nbsp;&nbsp;&nbsp;Jer, zaista, oduvek je bila obuzeta nečim što je bilo izvan svakog ljudskog domašaja. Nosila je u sebi nešto čime se nijedno drugo ljudsko biće nije moglo pohvaliti. Iako niste pravo znali o čemu je reč, mogli ste to osetiti - iako nije bilo imena za to što je u sebi nosila. Nosila je to sve vreme u sebi, nastojeći da da oduška svojoj moći, ali ni sama ne znajući kako, uklanjajući ljudima bradavice i lečeći povređene leptirove, i radeći bog zna šta još kada je bila sama sa sobom.
<BR>&nbsp;&nbsp;&nbsp;&nbsp;&nbsp;"A njeni roditelji?" upita Ulis. "Šta ćemo s njenim ocem, koji je izbezumljen od straha pobegao od nas?"
<BR>&nbsp;&nbsp;&nbsp;&nbsp;&nbsp;"Ja ću se za njega pobrinuti", umeša se Luis. "Razgovaraću s njim. Poznajem ga dosta dobro."
<BR>&nbsp;&nbsp;&nbsp;&nbsp;&nbsp;"Želiš da je povedeš sa sobom u Galaktičku Centralu?" upita Enoh.
<BR>&nbsp;&nbsp;&nbsp;&nbsp;&nbsp;"Ukoliko bude pristala", odgovori Ulis. "Centrala već očekuje odgovor."
<BR>&nbsp;&nbsp;&nbsp;&nbsp;&nbsp;"I odatle, širom galaksije?"
<BR>&nbsp;&nbsp;&nbsp;&nbsp;&nbsp;"Da", odgovori Ulis. "Veoma nam je potrebna."
<BR>&nbsp;&nbsp;&nbsp;&nbsp;&nbsp;"A da li bismo je, pitam se, i mi mogli pozajmiti na dan ili dva?"
<BR>&nbsp;&nbsp;&nbsp;&nbsp;&nbsp;"Pozajmiti?"
<BR>&nbsp;&nbsp;&nbsp;&nbsp;&nbsp;"Tako je", odgovori Enoh. "Jer, znaš, i nama je ovde veoma potrebna. Nama je ovde, možda, i najpotrebnija."
<BR>&nbsp;&nbsp;&nbsp;&nbsp;&nbsp;"Naravno", odgovori Ulis. "Ali, ja ne..."
<BR>&nbsp;&nbsp;&nbsp;&nbsp;&nbsp;"Luise", upita Enoh, "šta mislite, da li bi naša vlada - možda ministar inostranih poslova - mogla biti navedena da jednu Lusi Fišer naimenuje za člana naše delegacije na predstojećoj mirovnoj konferenciji?"
<BR>&nbsp;&nbsp;&nbsp;&nbsp;&nbsp;Luis poče da muca, za trenutak zastade, a onda poče ispočetka: "Verujem da to ne bi bilo nemoguće."
<BR>&nbsp;&nbsp;&nbsp;&nbsp;&nbsp;"Možete li da zamislite", upita Enoh, "kakvo bi dejstvo ova devojka i 'talisman' mogli proizvesti za konferencijskim stolom?"
<BR>&nbsp;&nbsp;&nbsp;&nbsp;&nbsp;"Mislim da mogu", odgovori Luis. "Ali, ministar će, van svake sumnje, želeti da porazgovara s vama pre no što donese odluku."
<BR>&nbsp;&nbsp;&nbsp;&nbsp;&nbsp;Enoh se napola okrenu prema Ulisu, ali nije ni trebalo da uobliči svoje pitanje.
<BR>&nbsp;&nbsp;&nbsp;&nbsp;&nbsp;"Svakako, svakako", odgovori Ulis obraćajući se Luisu. "Samo me obavestite, i ja ću se pridružiti Enohu na tom sastanku. I molim vas, prenesite vašem ministru da ne bi bilo loše ukoliko bi se odmah pristupilo pripremama za obrazovanje jednog svetskog odbora."
<BR>&nbsp;&nbsp;&nbsp;&nbsp;&nbsp;"Svetskog odbora?"
<BR>&nbsp;&nbsp;&nbsp;&nbsp;&nbsp;"Da bismo obavili sve što je potrebno", odgovori Ulis, "za prijem Zemlje u galaktičku zajednicu. Ne možemo, zar ne, prihvatiti nekoga za poverenika za 'talisman' sa planete koja je izvan naše zajednice?"
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
