<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Dva čoveka uspinjala su se poljem prema kući, i u jednom od njih Enoh prepoznade Henka Fišera, Lusinog oca. Već se jednom bio susreo s njim, mada nakratko, pre nekoliko godina, prilikom jedne od svojih šetnji. Henk mu je tada, prilično se snebivajući, objasnio - mada ni za kakvim objašnjenjem nije bilo stvarne potrebe - da traga za nekom svojom zalutalom kravom. Međutim, po njegovom okolišnom načinu govora Enoh je zaključio da Henkovo tumaranje okolinom - jedva da bi se moglo nazvati traganjem za zalutalom kravom - mora da je imalo neki drugi, potajni cilj, mada, opet, nije bio u stanju da dokona šta bi to zapravo moglo biti.
<BR>&nbsp;&nbsp;&nbsp;&nbsp;&nbsp;Drugi čovek je bio mlađi od Henka. Po svoj prilici nije imao više od šesnaest ili sedamnaest godina. Najverovatnije, reče Enoh
<BR>&nbsp;&nbsp;&nbsp;&nbsp;&nbsp;u sebi, da je u pitanju bio neki od Lusine braće.
<BR>&nbsp;&nbsp;&nbsp;&nbsp;&nbsp;Enoh je stajao na verandi i iščekivao.
<BR>&nbsp;&nbsp;&nbsp;&nbsp;&nbsp;Henk je, opazi on, nosio u ruci isprepleten bič, i ugledavši bič, Enoh odmah bi jasno poreklo rana na Lusinim leđima. Istog časa, u njemu zaiskri plamen gneva; ipak, učini sve da ga priguši. Sa Henkom se moglo bolje izići na kraj ukoliko bi čovek uspeo da obuzda svoje neraspoloženje.
<BR>&nbsp;&nbsp;&nbsp;&nbsp;&nbsp;Henk i njegov pratilac zastadoše na oko tri koraka od Enoha.
<BR>&nbsp;&nbsp;&nbsp;&nbsp;&nbsp;"Dobar vam dan", oslovi ih Enoh.
<BR>&nbsp;&nbsp;&nbsp;&nbsp;&nbsp;"Jeste l' vid'li moju curu?" upita Henk.
<BR>&nbsp;&nbsp;&nbsp;&nbsp;&nbsp;"Pa, šta ako jesam?" odvrati Enoh.
<BR>&nbsp;&nbsp;&nbsp;&nbsp;&nbsp;"Izvući ću je ja već iz rupe di se zavukla", dreknu Henk i zavitla bičem.
<BR>&nbsp;&nbsp;&nbsp;&nbsp;&nbsp;"U tom slučaju", primeti Enoh, "čisto sumnjam da ću vam išta reći."
<BR>&nbsp;&nbsp;&nbsp;&nbsp;&nbsp;"Vi ste je negdi umuvali!" napade ga Henk.
<BR>&nbsp;&nbsp;&nbsp;&nbsp;&nbsp;"Slobodno pogledajte unaokolo", ponudi mu Enoh.
<BR>&nbsp;&nbsp;&nbsp;&nbsp;&nbsp;Henk hitro zakorači, ali se smesta predomisli.
<BR>&nbsp;&nbsp;&nbsp;&nbsp;&nbsp;"Dobila je ono što je zaslužila", ponovo dreknu on. "Ali još nisam završio š njom. Ne dam ja nikom, makar bijo moja krv i meso, da baca vradžbine na mene."
<BR>&nbsp;&nbsp;&nbsp;&nbsp;&nbsp;Enoh ništa ne odgovori. Henk je i dalje stajao, neodlučan.
<BR>&nbsp;&nbsp;&nbsp;&nbsp;&nbsp;"Sama se umešala", nastavi on. "Koji je đavo ter'o da se meša. Mater joj njenu, nije to njen pos'o."
<BR>&nbsp;&nbsp;&nbsp;&nbsp;&nbsp;"Ja sam samo pokušav'o da naučim Bučera <EM>Butcher (engl.), kasapin, koljač. (Prev.)</EM>", umeša se u razgovor mladić. "Bučer je", objasni od Enohu, "kuče koje 'oću da naučim da lovi rakune."
<BR>&nbsp;&nbsp;&nbsp;&nbsp;&nbsp;"Tako je", potvrdi Henk. "Nisu radili ništa loše. Momci su prošle noći ufatili jednog mladog rakuna. Bogami, dobro su se namučili. Roj, ovaj ovdena, uz'o je rakuna na sebe - i vez'o ga za drvo. A ondak je dov'o Bučera, držeći ga na uzici. 'Teo je da pusti Bučera da se pokolje sa rakunom. Ali, niko nije ima'o da strada. Pre neg' što bude gusto, on bi povuk'o uzicu i sklonijo malo Bučera da s'oladi. A ondak bi opet pustijo Bučera na rakuna."
<BR>&nbsp;&nbsp;&nbsp;&nbsp;&nbsp;"To vam je najbolji način", objasni Roj, "da naučite kuče da lovi rakune."
<BR>&nbsp;&nbsp;&nbsp;&nbsp;&nbsp;"Tako je", potvrdi Henk. "Zato su i ufatili tog prokletog rakuna."
<BR>&nbsp;&nbsp;&nbsp;&nbsp;&nbsp;"Treb'o nam je", nastavi Roj, "da naučimo Bučera da fata rakune."
<BR>&nbsp;&nbsp;&nbsp;&nbsp;&nbsp;"Baš lepo", složi se Enoh, "milo mi je što to čujem. Ali kakve veze ima Lusi sa svim tim?"
<BR>&nbsp;&nbsp;&nbsp;&nbsp;&nbsp;"Ona se umešala", reče Henk. "Znate 'tela je da spreči vežbu. Pokušala je da otme Bučera od Roja, ovog ovdena."
<BR>&nbsp;&nbsp;&nbsp;&nbsp;&nbsp;"Lusi je šašava", objasni Roj. "Ali za jedno žgepče, mlogo je divlja."
<BR>&nbsp;&nbsp;&nbsp;&nbsp;&nbsp;"Ti da s'umuk'o!" dreknu otac na njega strogo, okrenuvši se prema sinu.
<BR>&nbsp;&nbsp;&nbsp;&nbsp;&nbsp;Roj ućuta, i gunđajući se povuče korak unazad.
<BR>&nbsp;&nbsp;&nbsp;&nbsp;&nbsp;Henk se ponovo okrenu prema Enohu.
<BR>&nbsp;&nbsp;&nbsp;&nbsp;&nbsp;"Roj je opalijo pesnicom i ona je pala na zemlju", nastavi on. "Nije to smeo d'uradi. Treb'o je da malo pripazi."
<BR>&nbsp;&nbsp;&nbsp;&nbsp;&nbsp;"Nisam 'teo", ponovo se javi Roj. "Samo sam pružijo ruku da je zadržim podalje od Bučera."
<BR>&nbsp;&nbsp;&nbsp;&nbsp;&nbsp;"Aha", složi se Henk. "Ali, ispružijo je ruku malko jače neg' što je trebalo. Ali ni ona nije smela da se meša. Spetljala je Bučera tako da on više nije mog'o da se kolje s rakunom. Nije ga ni pip'la, zamislite, a Bučer je bijo sav umotan u uzicu. Nije mog'o ni da mrdne. A ondak je Roj načisto poludijo."
<BR>&nbsp;&nbsp;&nbsp;&nbsp;&nbsp;Zastavši za trenutak, Henk ozbiljno upita:
<BR>&nbsp;&nbsp;&nbsp;&nbsp;&nbsp;"A dal' bi' i vi zbog toga poludili?'"
<BR>&nbsp;&nbsp;&nbsp;&nbsp;&nbsp;"Ne verujem", mirno odgovori Enoh. "Međutim, priznajem, ja se ne bavim obučavanjem kučića za lov na rakune."
<BR>&nbsp;&nbsp;&nbsp;&nbsp;&nbsp;Henk se zagleda u njega, zbunjen tim potpunim nedostatkom razumevanja.
<BR>&nbsp;&nbsp;&nbsp;&nbsp;&nbsp;Ipak, trenutak kasnije, on nastavi sa svojom pričom. "Roj se baš ozbiljno naljutijo na nju. On je, znate, sam odnegov'o Bučera. Mlogo se brin'o o njemu. Bogami, nikom on ne bi dozvolijo, čak ni svojoj sestri, da mu tako spetlja Bučera. I tako je kren'o na nju, al' je ona i njega spetljala, i Roj se očas naš'o u uzicama, baš k'o i njegov Bučer. Nikad još nisam vid'o tako nešto, u celom svom celcatom životu. Roj se odjednom sav ukrutijo i pao na zemlju, a ondak se sav sklupč'o, vezani' ruku, i ost'o da tako leži, k'o neka lopta. I on, i Bučer. Ali, znate, rakuna nije ni takla. Njega vam ona nije spetljala. Samo svoju vlastitu sortu."
<BR>&nbsp;&nbsp;&nbsp;&nbsp;&nbsp;"Nije me ništa bolelo", ponovo se oglasi Roj. "Nije me nimalo bolelo."
<BR>&nbsp;&nbsp;&nbsp;&nbsp;&nbsp;"Ja sam tamo sedijo", nastavi Henk, "i popravlja'o mirno ovaj bič. Vrh mu se bio sav iskrz'o, i ja sam mu pravijo novi. Sve sam to gled'o, al' nisam ni prstom mrdn'o, sve dok nisam vid'o kako Roj leži na zemlji, spetljan. A ondak sam pomislijo kako je sve to ošlo predaleko. Znate, ja sam vam trpeljiv čova: ne marim ja ako se ovdi ondi sretnem s malo vradžbina i tak'im sitnim stvarima. Poznav'o sam ja podosta ljudi koji su umeli d'izvode tak'e stvari. Nije to ništa strašno. Ali, spetljavati tako u uzice kučiće i svoj sopstveni rod..."
<BR>&nbsp;&nbsp;&nbsp;&nbsp;&nbsp;"I onda ste na nju podigli bič", prekinu ga Enoh.
<BR>&nbsp;&nbsp;&nbsp;&nbsp;&nbsp;"Učinijo sam svoju dužnost", potvrdi Henk svečanim glasom. "Ne dam ja da mi veštice petljaju po familiji. Ošin'o sam je nekol'ko puta da vidim dal' će pokušati da i na meni izvede te svoje proklete vradžbine. Samo sam činijo ono što mi je bila dužnost. Da sam stig'o, verujem da bi ister'o tog đavola iz nje. A ondak je ona bacila svoju vradžbinu i na mene. Kao i na Roja i Bučera, ali malko drukčije. Oslepila me - zamislite, oslepila je svog rođenog oca! Nisam mog'o ništa da vidim. Samo sam se tetur'o okolo po dvorištu, vičući i trljajući rukama moje oči. A ondak sam odjednom opet progled'o - ali nje više nije bilo tuna. Vid'o sam je kako trči kroz šumu i kako se penje uzbrdo. I tako smo Roj i ja krenuli za njom."
<BR>&nbsp;&nbsp;&nbsp;&nbsp;&nbsp;"I sada mislite da je ja ovde krijem?"
<BR>&nbsp;&nbsp;&nbsp;&nbsp;&nbsp;"Znam da je tuna negdi."
<BR>&nbsp;&nbsp;&nbsp;&nbsp;&nbsp;"U redu", reče Enoh. "Izvolite, pogledajte."
<BR>&nbsp;&nbsp;&nbsp;&nbsp;&nbsp;"Mož'te se kladiti da 'oću", odgovori mu Henk namrgodivši se. "Roje, pogledaj der u ambar. Možda se tamo zavukla."
<BR>&nbsp;&nbsp;&nbsp;&nbsp;&nbsp;Roj se uputi prema ambaru. Henk uđe u šupu, ali gotovo istog trena iziđe, i uputi se prema naherenom pilićarniku.
<BR>&nbsp;&nbsp;&nbsp;&nbsp;&nbsp;Enoh je stajao i posmatrao ih, nemarno ljuljajući pušku u rukama.
<BR>&nbsp;&nbsp;&nbsp;&nbsp;&nbsp;Bio je u nevolji, znao je to - u nevolji većoj no ikad ranije, Van svake sumnje, nije postojao način da se u čoveka poput Henka Fišera unese malo razuma. Jednostavno, u ovom trenutku, bilo šta da pokuša ne bi prošlo. Henk Fišer to ne bi shvatio. Enohu je bilo jasno: sačekati da se Henkov gnev malo ohladi bilo je sve što je u ovom času mogao preduzeti. Nakon toga, možda, javili bi se neki izgledi da ga privede pameti.
<BR>&nbsp;&nbsp;&nbsp;&nbsp;&nbsp;Otac i sin vratiše se do Enoha.
<BR>&nbsp;&nbsp;&nbsp;&nbsp;&nbsp;"Nema je", reče Henk. "mora da je unutri, u kući."
<BR>&nbsp;&nbsp;&nbsp;&nbsp;&nbsp;Enoh odmahnu glavom. "U ovu kuću niko nije u stanju da prodre."
<BR>&nbsp;&nbsp;&nbsp;&nbsp;&nbsp;"Roje", obrati se Henk sinu, "popenji se der uza te basamke i otvori ta vrata."
<BR>&nbsp;&nbsp;&nbsp;&nbsp;&nbsp;Roj strašljivo pogleda u Enoha.
<BR>&nbsp;&nbsp;&nbsp;&nbsp;&nbsp;"Izvoli, samo napred", ohrabri ga Enoh.
<BR>&nbsp;&nbsp;&nbsp;&nbsp;&nbsp;Roj se lagano pokrenu i pope uz stapenike. Zatim pređe preko verande, i došavši do vrata, dohvati rukom kvaku i pokuša da je pokrene. Onda pokuša još jednom. Konačno se okrete.
<BR>&nbsp;&nbsp;&nbsp;&nbsp;&nbsp;"Ćale", viknu od, "ne mogu ni da i' mrdnem. Neće da se otvoru."
<BR>&nbsp;&nbsp;&nbsp;&nbsp;&nbsp;"Do đavola", opsova Henk ljutito, "nisi ni za što sposoban. "Henk prelete stepenice u dva skoka i gnevno zakorači verandom. Zatim, dohvativši rukom kvaku, snažno je povuče. Onda pokuša ponovo, pa još jednom. Konačno okrenu svoje ljutito lice prema Enohu.
<BR>&nbsp;&nbsp;&nbsp;&nbsp;&nbsp;"Šta se to ovdi događa?" dreknu od.
<BR>&nbsp;&nbsp;&nbsp;&nbsp;&nbsp;"Rekao sam vam već", odgovori Enog, "da nećete moći da uđete unutra."
<BR>&nbsp;&nbsp;&nbsp;&nbsp;&nbsp;"Đavola neću moći!" grmnu Henk.
<BR>&nbsp;&nbsp;&nbsp;&nbsp;&nbsp;On dobaci bič Roju i sjuri se sa verande, uputivši se prema gomili cepanica što stajahu naslagane pokraj šume. Zatim odlučno dohvati tešku, dvoseklu sekiru i izvuče je iz panja.
<BR>&nbsp;&nbsp;&nbsp;&nbsp;&nbsp;"Pažljivo sa tom sekirom", upozori ga Enoh. "Imam je već poprilično dugo i služi mi za cepanje drva za kamin."
<BR>&nbsp;&nbsp;&nbsp;&nbsp;&nbsp;Henk ništa ne odgovori. Popevši se ponovo na verandu, zastade pred vratima zauzimajući borbeni stav.
<BR>&nbsp;&nbsp;&nbsp;&nbsp;&nbsp;"Mrdni malo", obrati se on Roju. "Daj mi mesta da se razma'nem."
<BR>&nbsp;&nbsp;&nbsp;&nbsp;&nbsp;Roj se povuče.
<BR>&nbsp;&nbsp;&nbsp;&nbsp;&nbsp;"Trenutak", doviknu mu Enoh. "Je li to nameravate da sekirom probijete vrata?"
<BR>&nbsp;&nbsp;&nbsp;&nbsp;&nbsp;"Proklet bijo ako to ne učinim."
<BR>&nbsp;&nbsp;&nbsp;&nbsp;&nbsp;Enoh ozbiljno klimnu.
<BR>&nbsp;&nbsp;&nbsp;&nbsp;&nbsp;"Nemam ništa protiv da pokušate."
<BR>&nbsp;&nbsp;&nbsp;&nbsp;&nbsp;Henk se ukoči, čvrsto stežući sekiru. Čelično sečivo blesnu iznad njegove glave i spusti se, nošeno snažnim zamahom.
<BR>&nbsp;&nbsp;&nbsp;&nbsp;&nbsp;Oštrica pogodi vrata i sekira se obrnu, skliznu niz glatku površinu, promeni pravac i odbi se. Sečivo polete i samo za neki centimetar promaši Henkovu ispruženu nogu, i ovaj gotovo posrnu pod silinom odbijenog udarca.
<BR>&nbsp;&nbsp;&nbsp;&nbsp;&nbsp;Za trenutak je tako stajao, povijenih ramena, i dalje čvrsto stiskajući sekiru. Zatim se zagleda u Enoha.
<BR>&nbsp;&nbsp;&nbsp;&nbsp;&nbsp;"Pokušajte još jednom", ponudi ga ovaj.
<BR>&nbsp;&nbsp;&nbsp;&nbsp;&nbsp;Bes obuze Henka. Lice mu gotovo sasvim pocrveni pod navalom gneva.
<BR>&nbsp;&nbsp;&nbsp;&nbsp;&nbsp;"Tako mi boga, i 'oću!" dreknu on.
<BR>&nbsp;&nbsp;&nbsp;&nbsp;&nbsp;On se ponovo raskorači i zamahnu sekirom, ali ovog puta gađajući prozor što se nalazio pored vrata.
<BR>&nbsp;&nbsp;&nbsp;&nbsp;&nbsp;Sečivo se spusti i začu se visok, piskav zvuk, i odblesci sunčevih zraka na čeliku raspršeše se svud unaokolo.
<BR>&nbsp;&nbsp;&nbsp;&nbsp;&nbsp;Odmaknuvši se, Henk, ispusti sekiru. Sekira pade na pod verande i poskoči. Jedna oštrica bila je polomljena: sečivo pretvoreno u nazubljene krhotine. Prozor je ostao čitav. Nije se mogla videti ni najmanja ogrebotina na njemu.
<BR>&nbsp;&nbsp;&nbsp;&nbsp;&nbsp;Henk postoja još nekoliko trenutaka, zureći u slomljenu sekiru, kao da ne može da poveruje vlastitim očima. Zatim ćutke ispruži ruku i Roj mu dodade bič.
<BR>&nbsp;&nbsp;&nbsp;&nbsp;&nbsp;Nakon toga obojica siđoše sa verande.
<BR>&nbsp;&nbsp;&nbsp;&nbsp;&nbsp;Zaustavivši se kod najnižeg stepenika, obojica se zagledaše u Enoha. Henkova ruka poigravala se bičem.
<BR>&nbsp;&nbsp;&nbsp;&nbsp;&nbsp;"Na vašem mestu", reče Enoh, "ne bih to nipošto pokušavao. Znate, Henk, strašno sam brz."
<BR>&nbsp;&nbsp;&nbsp;&nbsp;&nbsp;On nekoliko puta ovlaš potapša kundak svoje puške. "Oborio bih vas pre no što biste i podigli svoj bič."
<BR>&nbsp;&nbsp;&nbsp;&nbsp;&nbsp;Henk je teško disao. "Đavo je uš'o u vas, Volase", reče on. "A uš'o je i u nju. Siguran sam da vas dvoje radite zajedno. Lunjate okolo po šumi i sastajete se."
<BR>&nbsp;&nbsp;&nbsp;&nbsp;&nbsp;Enoh ništa ne odgovori, pažljivo motreći obojicu muškaraca.
<BR>&nbsp;&nbsp;&nbsp;&nbsp;&nbsp;"Tako mi bog pomog'o!" viknu Henk. "Moja rođena ćer je veštica!"
<BR>&nbsp;&nbsp;&nbsp;&nbsp;&nbsp;"Mislim", reče Enoh, "da bi sada bilo najbolje da se vratite svojoj kući. Ukoliko se dogodi da pronađem Lusi, dovešću je pravo vama."
<BR>&nbsp;&nbsp;&nbsp;&nbsp;&nbsp;Nijedan od dvojice Fišerovih se ni ne pokrenu. "Ovo nije kraj, da znate", dreknu Henk. "Moja ćer je tuna negdi, i ima da mi za to platite!"
<BR>&nbsp;&nbsp;&nbsp;&nbsp;&nbsp;"Kada god budete želeli", odvrati Enoh, "ali ne sada."
<BR>&nbsp;&nbsp;&nbsp;&nbsp;&nbsp;Zatim načini zapovednički pokret puškom.
<BR>&nbsp;&nbsp;&nbsp;&nbsp;&nbsp;"Krenite", reče on. "I ne vraćajte se više ovamo. Ni jedan ni drugi."
<BR>&nbsp;&nbsp;&nbsp;&nbsp;&nbsp;Otac i sin su oklevali trenutak, i dalje ga posmatrajući, odmeravajući ga, nastojeći da pogode njegov sledeći potez.
<BR>&nbsp;&nbsp;&nbsp;&nbsp;&nbsp;A onda se okrenuše i hodajući jedan pokraj drugog, spustiše se niz brežuljak u dolinu.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
