<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Buka je konačno utihnula. Dim se još poput tananih, sivih pramenova izmaglice izvijao nad napaćenom zemljom i povrh polomljenih ograda i stabala bresaka koje je topovska vatra isecakala na komadiće, sitne poput čačkalica. Za trenutak se bar tišina, ako već ne mir, spustila na tih nekoliko kvadratnih kilometara tla na kojem su ljudi, samo neki časak pre toga, urličući kidisali jedni na druge nošeni pomamom stare mržnje, svodeći drevne račune, da bi se potom, iscrpljeni, konačno razdvojili.
<BR>&nbsp;&nbsp;&nbsp;&nbsp;&nbsp;Bezmerno dugo, pre toga, činilo se, čula se mukla grmljavina što se valjala od jednog obzorja ka drugom; mrmorila je zemlja što je šikljala put neba i vrištali konji i prozuklo jadikovali ljudi; zviždukao je metal, završavajući se tupim udarima o tle; videle su se munje sažižuće vatre i čelik je posvuda odbleskivao; dične zastave pucketavo su lepršale u bojnom vihoru.
<BR>&nbsp;&nbsp;&nbsp;&nbsp;&nbsp;A onda se sve to okončalo, i zavladao je potpun muk.
<BR>&nbsp;&nbsp;&nbsp;&nbsp;&nbsp;Tišina je delovala poput pogrešno odsvirane note što nikako nije pristajala ovom mestu ili ovom danu, i ubrzo bi narušena cviljenjem i bolnim uzvicima, preklinjanjima za malo vode i zazivanjem smrti - jaucima i naricanjem što se protegoše kroz dugi niz časova pod letnjim suncem. Kasnije će se zbijene senke primiriti i utihnuti, i javiće se zadah od koga bi se smučilo svakom namerniku, i grobom će postati svaka, i najplića udolina.
<BR>&nbsp;&nbsp;&nbsp;&nbsp;&nbsp;Bilo je tu žitnog roda što nikad neće biti požnjeven, drveća što više neće procvetati kad proleće ponovo dojezdi; na kosinama što su se pele prema obroncima ostale su reči neizgovorene i preduzeća neotpočeta, i skvašeni zavežljaji što glasno oplakivahu prazninu i danak smrti.
<BR>&nbsp;&nbsp;&nbsp;&nbsp;&nbsp;Bilo je tu ponositih imena što su sada još ponositija postala, ali, od ovog časa, samo imena što će odjekivati vekovima ususret - Gvozdena Brigada, Peta njuhempširska, Prva minesotska, Druga masačusetska, Šesnaesta mejnska.
<BR>&nbsp;&nbsp;&nbsp;&nbsp;&nbsp;A bio je tu i Enoh Volas.
<BR>&nbsp;&nbsp;&nbsp;&nbsp;&nbsp;Još je plikovitim šakama stezao slomljenu pušku. Lice mu je bilo garavo od barutnog dima, a cipele otvrdle od prašine i krvi.
<BR>&nbsp;&nbsp;&nbsp;&nbsp;&nbsp;Još je bio živ.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
