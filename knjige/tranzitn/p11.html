<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Enoh odloži poruku u arhivu i otposla svoj potvrdni odgovor:
<BR>
<BR>&nbsp;&nbsp;&nbsp;&nbsp;&nbsp;Br. 406302, poruka primljena. Kafa već pristavljena. Enoh.
<BR>
<BR>&nbsp;&nbsp;&nbsp;&nbsp;&nbsp;Proverivši aparat, on ode do tečnog tanka br. 3 koji je pripremio još pre polaska u šetnju. Proveri temperaturu i stepen rastvora, i još jednom ispita da li je, u odnosu na materijalizator, tank odgovarajuće postavljen.
<BR>&nbsp;&nbsp;&nbsp;&nbsp;&nbsp;Nakon toga se uputi u ugao prostorije gde se nalazio drugi, zvanični materijalizator, koji je tu postavljen iz razloga sigurnosti, i pomno ga pregleda. Bio je u savršenom redu, kao i obično. Uvek je bio u redu, pa ipak, pre svake Ulisove posete nikad nije propuštao da ga proveri. Mada, čak i da nešto nije bilo u redu, on tu ne bi mogao ništa da učini, osim da uputi hitnu poruku Galaktičkoj Centrali. U tom bi slučaju neko došao, posluživši se običnim materijalizatorom, i doveo stvari u red.
<BR>&nbsp;&nbsp;&nbsp;&nbsp;&nbsp;Zvanični, bezbednosni materijalizator bio je upravo ono što mu je i sam naziv kazivao. Koristio se samo prilikom zvaničnih poseta osoblja Galaktičke Centrale, ili u mogućim hitnim slučajevima, ali je upravljanje njime bilo u celosti izvan domašaja lokalnih stanica. Ulis je, kao inspektor ove i nekoliko drugih stanica, mogao koristiti zvanični materijalizator kada god bi to zaželeo, bez ikakve prethodne najave. Ali tokom svih ovih godina otkako je navraćao do Stanice, nikad, priseti se Enoh s vidljivim ponosom, nije propustio da pošalje poruku da dolazi. Bilo mu je jasno da je to znak pažnje koju nije bila darivana svim stanicama u velikoj galaktičkoj mreži, mada je, bez sumnje, moralo biti i takvih prema kojima se na sličan način ophodilo.
<BR>&nbsp;&nbsp;&nbsp;&nbsp;&nbsp;Večeras bi, pomisli on, verovatno trebalo da kaže Ulisu da je Stanica stavljena pod prismotru. Možda je to trebalo da mu spomene ranije, ali je nekako uvek oklevao da prizna da bi se ljudska rasa mogla javiti kao problem za održavanje galaktičkog saobraćaja.
<BR>&nbsp;&nbsp;&nbsp;&nbsp;&nbsp;Bila je potpuno beznadežna, priznade on sebi, ta njegova strasna žudnja da Zemljane predstavi kao dobar i razuman soj. Jer oni u mnogo pogleda, nisu bili ni dobri ni razumni; možda i stoga što još nisu sasvim sazreli. Bili su pametni i hitri, povremeno i samilosni i, čak, puni razumevanja, ali, na žalost, padali su na ispitu u mnogim drugim pogledima.
<BR>&nbsp;&nbsp;&nbsp;&nbsp;&nbsp;Samo kad bi im se pružila prilika, pomisli Enoh, kada bi im se samo zaista pružila prilika, kad bi im bilo moguće otkriti kakva je stvarno vaseljena, sigurno bi se sredili i počeli stvari sagledavati kako treba, i možda bi, u tom slučaju, vremenom našli svoje mesto u velikom bratstvu naroda zvezda.
<BR>&nbsp;&nbsp;&nbsp;&nbsp;&nbsp;Jednom prihvaćeni, sigurno bi pružili puno dokaza svoje vrednosti i izvukli sve iz sebe, jer još su bili mlada rasa, puna energije - ponekad možda i previše energična.
<BR>&nbsp;&nbsp;&nbsp;&nbsp;&nbsp;Enoh odmahnu glavom i, ponovo prešavši preko sobe, sede za svoj radni sto. Stavivši svežanj novina i časopisa pred sebe, on razveza vrpcu kojom ih je Vinslou povezao.
<BR>&nbsp;&nbsp;&nbsp;&nbsp;&nbsp;Bile su tu dnevne novine, jedan nedeljnik i dva časopisa - Priroda i Nauka - i pismo.
<BR>&nbsp;&nbsp;&nbsp;&nbsp;&nbsp;On odloži novine i časopise i dohvati pismo. Bila je to, odmah ustanovi, avionska pošiljka sa žigom Londona; pozadi, na poleđini koverte, stajala je adresa pošiljaoca, sa imenom koje mu ništa nije kazivalo. Za trenutak, u njemu se probudi radoznalost: zbog čega bi mu se obraćao neko nepoznat, čak iz Londona? Mada, pomisli istovremeno, samo bi mu neko nepoznat mogao pisati iz Londona, ili ako ćemo pravo, odakle god bilo. Nije, naime, imao nikog poznatog niti u Londonu, niti na bilo kom drugom mestu u svetu.
<BR>&nbsp;&nbsp;&nbsp;&nbsp;&nbsp;On raseče koverat i izvadi pismo i raširi ga pred sobom na stolu, privukavši bliže stonu lampu kako bi njena svetlost bolje osvetlila list hartije.
<BR>
<BR>&nbsp;&nbsp;&nbsp;&nbsp;&nbsp;Dragi gospodine (poče da čita), siguran sam da sam vam savršeno nepoznat. Ja sam jedan od nekoliko urednika britanskog časopisa Priroda na koji ste bez prestanka pretplaćeni tokom mnogih godina. Ne koristim zvanični memorandum časopisa, sa zaglavljem, jer je ovo lično i nezvanično pismo, i možda u potpunom raskoraku sa uobičajenim pravilima lepog ponašanja.
<BR>&nbsp;&nbsp;&nbsp;&nbsp;&nbsp;Vi ste - možda će vas zanimati da to saznate - naš najstariji pretplatnik. Na našoj listi pretplatnika nalazite se već više od osamdeset godina.
<BR>&nbsp;&nbsp;&nbsp;&nbsp;&nbsp;Mada sam potpuno svestan činjenice da to nije nešto u šta bi trebalo da zabadam nos, ipak sam se pitao da li ste to vi, lično, sve ovo vreme pretplaćeni na naš časopis, ili je možda vaš otac, ili neko vama veoma blizak, bio prvobitni pretplatnik, posle čega ste vi, jednostavno, dopustili da pretplata i dalje teče na njegovo ime.
<BR>&nbsp;&nbsp;&nbsp;&nbsp;&nbsp;Moje interesovanje, bez sumnje, predstavlja izraz nepoželjne i neoprostive radoznalosti, i ako vi, gospodine, odlučite da se ni ne osvrnete na moje pismo, u celosti ćete imati pravo da tako i postupite. Ali ukoliko vam ne bi smetalo da mi odgovorite, veoma bih cenio vaš postupak.
<BR>&nbsp;&nbsp;&nbsp;&nbsp;&nbsp;U svoju odbranu mogu reći samo toliko da, budući da sam već veoma dugo povezan s časopisom, osećam ne mali ponos što ga neko smatra do te mere vrednim da mu je ostao veran već više od osamdeset godina. Sumnjam da postoji još neki takav časopis, bilo gde u svetu.
<BR>&nbsp;&nbsp;&nbsp;&nbsp;&nbsp;Dozvolite mi na kraju, gospodine, da vam uputim izraze svog najdubljeg poštovanja.
<BR>
<BR>&nbsp;&nbsp;&nbsp;&nbsp;&nbsp;Iskreno vaš.
<BR>
<BR>&nbsp;&nbsp;&nbsp;&nbsp;&nbsp;Na dnu pisma stajao je potpis.
<BR>&nbsp;&nbsp;&nbsp;&nbsp;&nbsp;Enoh odloži pismo.
<BR>&nbsp;&nbsp;&nbsp;&nbsp;&nbsp;Evo, još jedan, reče on u sebi. Još jedan od onih znatiželjnika, mada vrlo odmeren i krajnje učtiv, neko ko verovatno nije mogao prouzrokovati neku nevolju.
<BR>&nbsp;&nbsp;&nbsp;&nbsp;&nbsp;Ali, ipak, još neko ko je to primetio, kome je izgledalo čudno da je jedan isti čovek pretplaćen na jedan časopis tokom više od osamdeset godina.
<BR>&nbsp;&nbsp;&nbsp;&nbsp;&nbsp;Što godine budu više prolazile, javljaće se u sve većem broju. Bili su tu ne samo oni osmatrači, tamo napolju, u blizini Stanice, o kojima je morao voditi računa, već i mnogi drugi, zasad neznani. Čovek se mogao povući onoliko koliko je to uopšte moguće, ali se ipak nije mogao sasvim sakriti. Ranije ili kasnije, ući će mu u trag a potom će početi u gomilama da se sakupljaju oko njegovih vrata, ustreptali od želje da saznaju zbog čega se krije.
<BR>&nbsp;&nbsp;&nbsp;&nbsp;&nbsp;Bilo je beskorisno, znao je, nadati se da mu je još preostalo mnogo vremena. Bili su mu nadomak.
<BR>&nbsp;&nbsp;&nbsp;&nbsp;&nbsp;Zbog čega ne mogu da me ostave na miru? upita se on. Kad bi im samo mogao objasniti pravo stanje stvari, možda bi ga i ostavili na miru. Ali to nikako nije mogao učiniti. Čak i kada bi pokušao, još bi preostalo dovoljno onih koji bi mu, znao je, u gomilama dolazili pred kuću.
<BR>&nbsp;&nbsp;&nbsp;&nbsp;&nbsp;Na drugom kraju sobe, materijalizator se oglasi slabim zujanjem, i Enoh pohita ka njemu.
<BR>&nbsp;&nbsp;&nbsp;&nbsp;&nbsp;Tubanac je stigao. Sada je bio u tanku, zasenčena grudvasta masa materije, dok je iznad njega, tromo lebdeći u rastvoru, stajao neki valjkasti predmet.
<BR>&nbsp;&nbsp;&nbsp;&nbsp;&nbsp;Prtljag? upita se Enoh. Ali poruka nije pominjala nikakav prtljag.
<BR>&nbsp;&nbsp;&nbsp;&nbsp;&nbsp;Još dok je prelazio preko sobe do njega je stigao neki škljocav šum - Tubanac mu se obraćao.
<BR>&nbsp;&nbsp;&nbsp;&nbsp;&nbsp;"Poklon za tebe", govorili su mu škljocaji. "Uvela biljka."
<BR>&nbsp;&nbsp;&nbsp;&nbsp;&nbsp;Enoh se zagleda u valjkastu tvar što je lebdela u tečnosti.
<BR>&nbsp;&nbsp;&nbsp;&nbsp;&nbsp;"Uzmi je", ponovo škljocnu Tubanac. "Tebi sam je doneo."
<BR>&nbsp;&nbsp;&nbsp;&nbsp;&nbsp;Ponovo nespretno, Enoh škljocnu u znak odgovora, lupkajući prstima po staklenom zidu tanka: "Zahvaljujem vam, milostivi." Istog časa, upita se da li je upotrebio pravi način da se obrati toj grudvastoj masi. Čovek se, reče on u sebi, zaista mogao strašno splesti u toj vrsti etikecije. Bilo je takvih kojima se trebalo obraćati doteranim, kitnjastim jezikom (mada, i u takvim slučajevima, vrsta kitnjastosti nije uvek bila ista), ali i takvih s kojima se moglo razgovarati najjednostavnijim, neposrednim izrazima.
<BR>&nbsp;&nbsp;&nbsp;&nbsp;&nbsp;On zavuče ruku u tank i izvuče valjkast predmet, shvativši tek tada da je reč o komadu nekog teškog drveta, crnog kao abonos i toliko gustog tkiva da je izgledalo poput kamena. On nečujno coknu usnama, pomislivši kako je, često slušajući Vinsloua, postao pravi stručnjak za procenu kakvoće drveta.
<BR>&nbsp;&nbsp;&nbsp;&nbsp;&nbsp;Zatim odloži drvo na sto i ponovo se okrenu tanku. "Nadam se da ti neće smetati", škljocnu ponovo Tubanac, "ako te upitam šta nameravaš da učiniš s njim? Za nas, ta stvar je potpuno beskorisna."
<BR>&nbsp;&nbsp;&nbsp;&nbsp;&nbsp;Enoh je trenutak oklevao, očajnički prebirajući po sećanju. Kakav je, upita se, bio izraz za 'izrezbariti'?
<BR>&nbsp;&nbsp;&nbsp;&nbsp;&nbsp;"Dakle?" ponovo će Tubanc.
<BR>&nbsp;&nbsp;&nbsp;&nbsp;&nbsp;"Oprosti mi milostivi. Ne služim se dovoljno često vašim jezikom. Nisam mu naročito vičan."
<BR>&nbsp;&nbsp;&nbsp;&nbsp;&nbsp;"Zaobiđi, molim te, to 'milostivi'. Ja sam potpuno obično stvorenje."
<BR>&nbsp;&nbsp;&nbsp;&nbsp;&nbsp;"Oblikovaću ga", kucnu Enoh. "Daću mu neki drugi oblik. Posedujete li čulo vida? U tom slučaju, mogao bih vam pokazati nešto slično."
<BR>&nbsp;&nbsp;&nbsp;&nbsp;&nbsp;"Ne posedujemo čulo vida", odgovori Tubanac. "Mnogo šta drugo, ali ne i čulo vida."
<BR>&nbsp;&nbsp;&nbsp;&nbsp;&nbsp;Prilikom dolaska, imao je grozdast oblik, ali već je započeo da se pretvara u palačinku.
<BR>&nbsp;&nbsp;&nbsp;&nbsp;&nbsp;"Ti si", škljocnu Tubanac, "dvonožac, je li?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"A tvoja planeta? Je li od čvrste mase?"
<BR>&nbsp;&nbsp;&nbsp;&nbsp;&nbsp;Čvrste? zamisli se Enoh. Ah, da, čvrsto je suprotno tečnom.
<BR>&nbsp;&nbsp;&nbsp;&nbsp;&nbsp;"Jedna njena četvrtina je čvrsta", odlupka on. "Ostatak čini tečnost."
<BR>&nbsp;&nbsp;&nbsp;&nbsp;&nbsp;"Moja je gotovo u celosti sačinjena od tečnosti. Tek pomalo čvrstih delova. Veoma spokojan svet."
<BR>&nbsp;&nbsp;&nbsp;&nbsp;&nbsp;"Želeo bih da vas nešto upitam", zadobova Enoh.
<BR>&nbsp;&nbsp;&nbsp;&nbsp;&nbsp;"Pitaj", odgovori posetilac.
<BR>&nbsp;&nbsp;&nbsp;&nbsp;&nbsp;"Vi ste matematičari. Mislim, vaša rasa."
<BR>&nbsp;&nbsp;&nbsp;&nbsp;&nbsp;"Tako je", odgovori čudno biće. "Sjajna delatnost. Korisna za um."
<BR>&nbsp;&nbsp;&nbsp;&nbsp;&nbsp;"Hoćete da kažete da se njome ne koristite?"
<BR>&nbsp;&nbsp;&nbsp;&nbsp;&nbsp;"Oh, da, koristili smo je. Ali za tim više nema nikakve potrebe. Dobili smo sve što nam je ona mogla dati, pre mnogo godina. Sad nam služi samo za razonodu."
<BR>&nbsp;&nbsp;&nbsp;&nbsp;&nbsp;"Čuo sam za vaš sistem numeričkog obeležavanja."
<BR>&nbsp;&nbsp;&nbsp;&nbsp;&nbsp;"Da", škljocnu Tubanac. "Potpuno različit od svih drugih. I, neuporedivo bolji."
<BR>&nbsp;&nbsp;&nbsp;&nbsp;&nbsp;"Možete li mi reći nešto više o njemu?"
<BR>&nbsp;&nbsp;&nbsp;&nbsp;&nbsp;"Da li ti je možda poznat sistem koji se koristi na Polarisu VII?"
<BR>&nbsp;&nbsp;&nbsp;&nbsp;&nbsp;"Nije", otkuca Enoh.
<BR>&nbsp;&nbsp;&nbsp;&nbsp;&nbsp;"U tom slučaju, nema nikakve svrhe da te upoznajem s našim. Moraš najpre upoznati sistem Polarisa."
<BR>&nbsp;&nbsp;&nbsp;&nbsp;&nbsp;Znači, tako je to, pomisli Enoh. Mogao je i pretpostaviti. Bilo je toliko mnogo znanja rasutog širom galaksije, a on je poznavao tako malo od svega toga, i razumevao tek pomalo od onog što je poznavao.
<BR>&nbsp;&nbsp;&nbsp;&nbsp;&nbsp;Bilo je na Zemlji ljudi koji bi znali šta bi s njegovim znanjem. Ljudi koji bi dali sve, uključujući i svoj život, da steknu makar i ono malo znanja koje je on posedovao, i koji bi ga mogli dobro iskoristiti.
<BR>&nbsp;&nbsp;&nbsp;&nbsp;&nbsp;Tamo napolju, među zvezdama, ležala je ogromna količina znanja; nešto od toga predstavljalo je razvijeni oblik onoga što je Čovek već naslućivao, ali je bilo i stvari o kakvim Čovek pojma nije imao; i sve to znanje koristilo se na način i sa svrhovitošću koje Čovek ne bi umeo čak ni da zamisli. Možda nikada neće ni umeti, ukliko bi sve ostalo samo na njemu samom.
<BR>&nbsp;&nbsp;&nbsp;&nbsp;&nbsp;Još stotinu godina? upita se Enoh. Koliko će još biti u stanju da nauči tokom narednih stotinu godina. Ili možda hiljadu?
<BR>&nbsp;&nbsp;&nbsp;&nbsp;&nbsp;"Odmoriću se sada, malo", ponovo se oglasi Tubanac. "Prijao mi je razgovor sa tobom."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
