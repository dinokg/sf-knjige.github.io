<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Enoh naiđe na pismonošu kada je ovaj već daleko odmakao drumom što je vodio prema Stanici. Stara krntija kretala se, za svoje mogućnosti, prilično brzo, jezdeći duž starih kolskih tračnica već obraslih travom i koseći retko žbunje što je mestimično izraslo kraj puta.
<BR>&nbsp;&nbsp;&nbsp;&nbsp;&nbsp;Ugledavši Enoha, Vins naglo prikoči i sačeka da mu se ovaj sasvim približi.
<BR>&nbsp;&nbsp;&nbsp;&nbsp;&nbsp;"Šta je, krenuo si zaobilaznim putem?" doviknu mu Enoh, konačno stigavši. "Ili si rešio da sasvim promeniš maršrutu?"
<BR>&nbsp;&nbsp;&nbsp;&nbsp;&nbsp;"Nije te bilo kod poštanskog sandučeta", odgovori Vins, "a morao sam neodložno da te vidim."
<BR>&nbsp;&nbsp;&nbsp;&nbsp;&nbsp;"Šta je, neka važna pošiljka?"
<BR>&nbsp;&nbsp;&nbsp;&nbsp;&nbsp;"Jok, nije pošiljka u pitanju. Reč je o starom Henku Fišeru. Eno ga dole u Milvelu, u Edijevoj krčmi, slaže jednu čašicu za drugom i olajava te na sva usta."
<BR>&nbsp;&nbsp;&nbsp;&nbsp;&nbsp;"Je li? Ko bi rekao da Henk baca novac na piće."
<BR>&nbsp;&nbsp;&nbsp;&nbsp;&nbsp;"Svima priča kako si pokušao da otmeš Lusi."
<BR>&nbsp;&nbsp;&nbsp;&nbsp;&nbsp;"Nisam", odgovori Enoh. "Henk ju je izbičevao, ona je dotrčala do mene i ja sam je sakrio dok joj se stari nije malo ohladio."
<BR>&nbsp;&nbsp;&nbsp;&nbsp;&nbsp;"Ipak, nije trebalo da to učiniš."
<BR>&nbsp;&nbsp;&nbsp;&nbsp;&nbsp;"Možda. Ali, Henk je zaista nameravao da je prebije. Već joj je bio zadao nekoliko udaraca."
<BR>&nbsp;&nbsp;&nbsp;&nbsp;&nbsp;"Čini mi se da je zaista rešen da te uveli u veliku nevolju."
<BR>&nbsp;&nbsp;&nbsp;&nbsp;&nbsp;"Znam, rekao mi je to."
<BR>&nbsp;&nbsp;&nbsp;&nbsp;&nbsp;"Priča kako si je oteo, i kako te je onda spopao strah pa si je vratio kući. Priča, takođe, kako si je sakrio u kući i kako, kada je pokušao da provali unutra, nije uspeo. Priča, još, kako imaš neku mnogo čudnu kuću. Tvrdi da je, čak, slomio sekiru kada je pokušao da probije prozorsko okno."
<BR>&nbsp;&nbsp;&nbsp;&nbsp;&nbsp;"Nema ničeg čudnog u svemu tome", odgovori Enoh. "Henk, prosto, ima bujnu maštu."
<BR>&nbsp;&nbsp;&nbsp;&nbsp;&nbsp;"Za sada je sve u redu", nastavi pismonoša. "Po danu, i dok su pri zdravoj pameti, niko tamo dole neće ni prstom mrdnuti. Ali kad se spusti noć i malo se podnapiju, možda će početi drugačije da gledaju na stvar. Nekima bi, čak, moglo pasti na pameti i da te potraži ovde."
<BR>&nbsp;&nbsp;&nbsp;&nbsp;&nbsp;"Pretpostavljam da im Henk priča kako je sam đavo ušao u mene."
<BR>&nbsp;&nbsp;&nbsp;&nbsp;&nbsp;"I to, i mnogo šta drugo", odgovori Vins. "Slušao sam malo šta priča pre no što sam krenuo ovamo."
<BR>&nbsp;&nbsp;&nbsp;&nbsp;&nbsp;On ispruži ruku i dohvati vreću sa poštom. Izvukavši svežanj novina, predade ih Enohu.
<BR>&nbsp;&nbsp;&nbsp;&nbsp;&nbsp;"Prijatelju, postoji nešto što bi trebalo da znaš. Nešto, što još možda nisi shvatio. Bilo bi, naime, veoma lako nahuškati mnoge ljude protiv tebe - zbog načina na koji živiš i zbog svega drugog. Čudan si. Ne, ne mislim da ima ičeg lošeg u vezi s tobom - poznajem te dobro, i znam da je s tobom sve u redu - ali, ipak, pogotovo ljudima koji te ne poznaju, bilo bi veoma lako usaditi u glavu pogrešne predstave o tebi. Do sada su te ostavljali na miru samo zahvaljujući tome što im nisi pružao nikakav povod da na tebe nasrnu. Ali, ako se zaista uskomešaju zbog svih tih Henkovih priča..."
<BR>&nbsp;&nbsp;&nbsp;&nbsp;&nbsp;Vins ne dovrši rečenicu. Ono što je imao na umu osta da lebdi u vazduhu, neizgovoreno.
<BR>&nbsp;&nbsp;&nbsp;&nbsp;&nbsp;"Misliš, mogli bi krenuti u hajku?" upita Enoh.
<BR>&nbsp;&nbsp;&nbsp;&nbsp;&nbsp;Vins nemo, potvrdno klimnu.
<BR>&nbsp;&nbsp;&nbsp;&nbsp;&nbsp;"Hvala ti", reče Enoh. "Veoma cenim to što si me upozorio."
<BR>&nbsp;&nbsp;&nbsp;&nbsp;&nbsp;"Da li je zaista tačno", upita pismonoša, "da niko ne bi mogao da ti na silu uđe u kuću?"
<BR>&nbsp;&nbsp;&nbsp;&nbsp;&nbsp;"Tačno je", potvrdi Enoh. "Ne mogu ni ući u kuću, niti je spaliti. Jednostavno, nisu u stanju da išta učine."
<BR>&nbsp;&nbsp;&nbsp;&nbsp;&nbsp;"Pa, u tom slučaju, da sam na tvom mestu, noćas ne bih izlazio napolje. Zaključao bih se unutra, i ne bih tumarao unaokolo."
<BR>&nbsp;&nbsp;&nbsp;&nbsp;&nbsp;"Možda ću i učiniti tako. Dobra zamisao."
<BR>&nbsp;&nbsp;&nbsp;&nbsp;&nbsp;"Pa", reče Vins, "to bi, otprilike, bilo sve. Mislio sam da bi trebalo da znaš. Čini mi se da ću morati da vozim unatrag do glavnog puta. Ovde ne postoji mogućnost da okrenem kola."
<BR>&nbsp;&nbsp;&nbsp;&nbsp;&nbsp;"Vozi dalje, do kuće. Tamo ima dovoljno prostora."
<BR>&nbsp;&nbsp;&nbsp;&nbsp;&nbsp;"Glavni put nije daleko odavde", reče Vins. "Neće biti nikakvih teškoća."
<BR>&nbsp;&nbsp;&nbsp;&nbsp;&nbsp;Kola krenuše lagano unazad.
<BR>&nbsp;&nbsp;&nbsp;&nbsp;&nbsp;Enoh nastavi da gleda za njim.
<BR>&nbsp;&nbsp;&nbsp;&nbsp;&nbsp;Zatim podiže ruku u znak pozdrava, jer je za koji trenutak kola trebalo da skrenu iza okuke, gde će ih izgubiti iz vida. Vins mu mahnu rukom i otpozdravi, i trenutak potom kola nestadoše iza šipražja što je gusto raslo s obe strane puta.
<BR>&nbsp;&nbsp;&nbsp;&nbsp;&nbsp;Enoh se polako okrenu i gegavim korakom stade se uspinjati prema Stanici.
<BR>&nbsp;&nbsp;&nbsp;&nbsp;&nbsp;Rulja, pomisli on - blagi Bože, rulja!
<BR>&nbsp;&nbsp;&nbsp;&nbsp;&nbsp;Zahvaljujući rulji što će urlati oko Stanice, besomučno udarati po prozorima i vratima i zasipati ih mecima, nestaće i poslednji izgledi - ukoliko ih je još bilo - da Galaktička Centrala povuče svoju odluku da zatvori svoju stanicu na Zemlji. Pored toga, takav jedan događaj mogao bi se javiti kao snažan dodatni argument zahtevima da se odustane od daljeg širenja u ovom delu spiralnog kraka.
<BR>&nbsp;&nbsp;&nbsp;&nbsp;&nbsp;Zbog čega se, pomisli on, sve ovo moralo dogoditi gotovo u isto vreme? Godinama je sve bilo mirno, ništa se nije događalo, a onda su se, odjednom, zbivanja počela ređati u nizu, u razmaku od samo nekoliko časova. Kao da se baš sve zaverilo protiv njega.
<BR>&nbsp;&nbsp;&nbsp;&nbsp;&nbsp;Ukoliko rulja zbilja navali, to neće značiti samo da je sudbina Stanice zapečaćena, već će takođe značiti da on neće imati drugog izbora do da prihvati da bude čuvar neke druge stanice, negde drugde. Moguće je da bi to učinilo njegov dalji ostanak na Zemlji neodrživim, čak i ukoliko on ne bi želeo da je ne napusti. A moguće je, pomisli on uzdrhtavši, i da ponuda da preuzme neku drugu stanicu bude povučena. Jer, sa pojavom rulje koja bi urlajući tražila njegovu glavu, sasvim je moguće da i sam bude optužen zbog varvarstva, koje se već zameralo ljudskoj rasi u celini.
<BR>&nbsp;&nbsp;&nbsp;&nbsp;&nbsp;Možda bi, reče on samom sebi, bilo uputno da ponovo siđeš dole do izvora i još jednom porazgovaraš sa Luisom. Možda bi bilo moguće preduzeti nešto da se spreči nasrtaj rulje. Ali bilo mu je jasno sa će, ako tako postupi, biti dužan da pruži i izvesna objašnjenja, a on je već ionako isuviše toga rekao. Najzad, bilo je moguće da se rulja uopšte ne pojavi. Malo je bilo onih koji su bili spremni da poveruju na reč Henku Fišeru, i bilo je sasvim moguće da se sve smiri pre no što ikome padne na pamet da nešto preduzme.
<BR>&nbsp;&nbsp;&nbsp;&nbsp;&nbsp;Dakle, zatvoriće se u Stanicu i nadaće se najboljem. Možda, u trenutku kada rulja naiđe - ukoliko, uopšte, dođe, u Stanici neće biti nijednog putnika, te se može dogoditi da čitav incident promakne pažnji Galaktičke Centrale. Ukolko bude imao dovoljno sreće, možda će upravo tako i biti. Najzad, već na osnovu samog zakona verovatnoće, trebalo bi da se i njemu sreća osmehne. Poslednjih dana ga je sasvim bila napustila.
<BR>&nbsp;&nbsp;&nbsp;&nbsp;&nbsp;On stiže do polurazrušene kapijice što je vodila u dvorište, i zastade da još jednom osmotri kuću, nastojeći, iz nekog i njemu samog neshvatljivog razloga, da je ponovo sagleda onakvom kakva je bila dok je bio dečak.
<BR>&nbsp;&nbsp;&nbsp;&nbsp;&nbsp;Stajala je tu kao i uvek, neizmenjena, osim što su, u starim danima, prozore prekrivale čipkaste, nabrane zavese. Dvorište oko kuće izmenilo je izgled zahvaljujući novoizraslom rastinju: stabla jorgovana bila su sada deblja, bujnija i raskošnija sa nailaskom svakog novog proleća; brestovi, koje je još njegov otac zasadio kao krhke stabljike, razvili su se u moćno drveće; ružičnjak sa žutim ružama, podno kuće, netragom je nestao, kao žrtva neke već odavno zaboravljene zime; aleje s cvećem takođe su iščezle, a mali cvetnjak, u kojem je nekad njegova mati gajila lekovito bilje, sada je bio nevidljiv, sasvim prekriven travom.
<BR>&nbsp;&nbsp;&nbsp;&nbsp;&nbsp;Nekadašnja kamena ograda, koja se pružala s obe strane kapijice, predstavljala je sad jedva nešto više od grbave humke. Oštrina stotine mrazeva, puzavice i divlja trava, kao i duge godine nebrige, učinili su svoje, i tokom sledećih stotinu godina, pomisli on, ograda će biti sasvim poravnata sa tlom, bez ikakvog trga da je ikad postojala. Dalje niz polje, duž padine gde je erozija pomno obavila svoj posao, pružale su se samo duge brazde, poslednji trag njenog nestanka.
<BR>&nbsp;&nbsp;&nbsp;&nbsp;&nbsp;Ima već dosta vremena kako se sve to zbilo, ali sve do ovog trenutka, on to gotovo nije ni zapažao. Sada, međutim, oči mu sve to zapaziše, i on se upita zbog čega baš sada. Da li je razlog tome, možda, bio taj što se ponovo vraćao Zemlji - on koji nikad nije ni napustio njeno tle, ni njen vazduh, ni sunce što je na nju sjalo, koji je nikad nije fizički napuštao, ali koji je, u vremenskom rasponu dužem no što je uobičajen životni vek većine ljudi, brodio ne samo jednom, već mnogim planetama, daleko među zvezdama?
<BR>&nbsp;&nbsp;&nbsp;&nbsp;&nbsp;Stajao je okupan suncem poznog leta; najednom uzdrhta usled hladnoće vetra koji kao da je dopirao iz nekog nesaznatljivog prostora nestvarnosti, i po prvi put se upita (prvi put je, uopšte, osetio potrebu da se to upita) kakav je on, zapravo, čovek bio. Ukleti čovek, bez sumnje, prinuđen da živi svoje dane ni kao potpun stranac, ni kao potpuno ljudsko biće, sa podeljenim osećanjem odanosti, samo sa prastarim utvarama kao sadruzima kroz godine i prostore, bez obzira na to kakav život odabrao - zemaljski, ili onaj od zvezda. Biće bez doma i kućišta, lutalica, koji više nije umeo da razabere dobro od zla, budući da je tokom godina upoznao toliko različitih (i logičnih) primera dobra i zla!
<BR>&nbsp;&nbsp;&nbsp;&nbsp;&nbsp;Danas se uspeo na greben iznad izvora, ispunjen blistavim unutrašnjim sjajem ponovo zadobijene ljudskosti, još jednom pripadnik ljudske rase, povezan gotovo dečačkom zaverom sa jednom skupinom ljudi. Da li se mogao ponovo osećati kao ljudsko biće - i, ako je u tome uspevao, ili makar samo nastojao, šta je onda sa gotovo stotinu godina neosporne privrženosti Galaktičkoj Centrali? Da li je, pomisli on, uopšte želeo da se ponovo oseti kao ljudsko biće?
<BR>&nbsp;&nbsp;&nbsp;&nbsp;&nbsp;On polako uđe kroz kapiju, ali pitanja su i dalje bubnjala u njegovom mozgu, beskrajna reka pitanja na koja nije bilo odgovora. Mada, pomisli on, nije baš sasvim bio u pravu. Odgovori nisu nedostajali; u stvari, bilo je premnogo odgovora.
<BR>&nbsp;&nbsp;&nbsp;&nbsp;&nbsp;Možda će Meri i Dejvid, i svi ostali, ponovo navratiti noćas, te bi o svemu mogli porazgovarati - a onda se, odjednom, priseti.
<BR>&nbsp;&nbsp;&nbsp;&nbsp;&nbsp;Oni više neće doći. Ni Meri, ni Dejvid, niti iko drugi. Godinama su mu dolazili u posete, ali više neće doći: čarolije je nestalo, priviđenja su iščezla, i on je bio potpuno sam.
<BR>&nbsp;&nbsp;&nbsp;&nbsp;&nbsp;Kao što si oduvek bio sam, reče on samom sebi, sa gorkim odjekom negde u dubini svog uma. Sve je to bilo samo priviđenje; ništa nije bilo stvarno. Godinama se samo zavaravao - očajnički i željno, zazivajući ta utvarna stvorenja iz svoje mašte da mu se pridruže kraj tihe vatre u kaminu. Uz pomoć tuđinskih veština, gonjen, u svojoj samotnosti, da ponovo vidi i čuje bića vlastitog soja, udahnuo im je život, savršeno nalik na istinski život za sva čula osim za čulo dodira.
<BR>&nbsp;&nbsp;&nbsp;&nbsp;&nbsp;Prekoračio je preko praga dozvoljenog.
<BR>&nbsp;&nbsp;&nbsp;&nbsp;&nbsp;Načinio sam polubića, pomisli on, jadna, sažaljenja dostojna polubića, ni od carstva senki ni od ovog sveta.
<BR>&nbsp;&nbsp;&nbsp;&nbsp;&nbsp;Bila su odviše ljudska za carstvo senki, odviše senke za stvarni svet.
<BR>&nbsp;&nbsp;&nbsp;&nbsp;&nbsp;Meri, da sam samo znao - da sam samo mogao pretpostaviti, nikada ne bih ni pokušao! Radije bih ostao sam, drugujući sa svojom usamljenošću.
<BR>&nbsp;&nbsp;&nbsp;&nbsp;&nbsp;Više nije bilo načina da se stvari poprave. Bio je savršeno
<BR>&nbsp;&nbsp;&nbsp;&nbsp;&nbsp;bespomoćan.
<BR>&nbsp;&nbsp;&nbsp;&nbsp;&nbsp;Šta se to događalo sa mnom? upita se on.
<BR>&nbsp;&nbsp;&nbsp;&nbsp;&nbsp;Šta mi se to događalo?
<BR>&nbsp;&nbsp;&nbsp;&nbsp;&nbsp;Šta je u pitanju?
<BR>&nbsp;&nbsp;&nbsp;&nbsp;&nbsp;Više nije bio u stanju ni da misli razborito. Obećao je samom sebi da će se zatvoriti u Stanicu da izbegne rulju ukoliko se ova pojavi - a ipak, nije to mogao učiniti, jer će se, neposredno pošto se spusti mrak, pojaviti Luis sa telom Hazera.
<BR>&nbsp;&nbsp;&nbsp;&nbsp;&nbsp;A ako se rulja pojavi u istom trenutku kada i Luis sa telom, nastaće odista đavolska gužva.
<BR>&nbsp;&nbsp;&nbsp;&nbsp;&nbsp;Uzdrhtavši na samu pomisao, on zastade, neodlučan.
<BR>&nbsp;&nbsp;&nbsp;&nbsp;&nbsp;Ukoliko bi upozorio Luisa na opasnost, ovaj se možda ne bi ni pojavio s telom. A ipak, trebalo je da vrati telo. Pre no što se noć sasvim spusti, telo Hazera mora ponovo počivati u grobu.
<BR>&nbsp;&nbsp;&nbsp;&nbsp;&nbsp;Enoh odluči da preuzme rizik.
<BR>&nbsp;&nbsp;&nbsp;&nbsp;&nbsp;Rulja se, najzad, možda neće ni pojaviti. A ako se i pojavi, pa, moraće da nađe način da se ponese s njom.
<BR>&nbsp;&nbsp;&nbsp;&nbsp;&nbsp;Smisliću već nešto, reče on samom sebi.
<BR>&nbsp;&nbsp;&nbsp;&nbsp;&nbsp;Nešto ću morati da smislim.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
