<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;"Dodajte mi tu olovku, molim vas", iznenada zatraži Luis.
<BR>&nbsp;&nbsp;&nbsp;&nbsp;&nbsp;Hardvik prestade da valja olovku među dlanovima i pruži mu je.
<BR>&nbsp;&nbsp;&nbsp;&nbsp;&nbsp;"Treba li vam i hartije", upita on.
<BR>&nbsp;&nbsp;&nbsp;&nbsp;&nbsp;"Da, molim vas", odgovori Luis.
<BR>&nbsp;&nbsp;&nbsp;&nbsp;&nbsp;On se naže nad sto i nešto na brzinu nacrta.
<BR>&nbsp;&nbsp;&nbsp;&nbsp;&nbsp;"Evo", reče, vraćajući list Hardviku.
<BR>&nbsp;&nbsp;&nbsp;&nbsp;&nbsp;Hardvik uzdiže obrve.
<BR>&nbsp;&nbsp;&nbsp;&nbsp;&nbsp;"Ne vidim baš nikakav smisao u ovome", reče on. "Osim, naravno, u ovoj brojci ispod."
<BR>&nbsp;&nbsp;&nbsp;&nbsp;&nbsp;"Brojka osam, položena. Da, znam. Simbol za beskonačnost."
<BR>&nbsp;&nbsp;&nbsp;&nbsp;&nbsp;"Ali ostalo?"
<BR>&nbsp;&nbsp;&nbsp;&nbsp;&nbsp;"Ne znam", odgovori Luis. "Upravo je tako stajalo na spomeniku. Prepisao sam..."
<BR>&nbsp;&nbsp;&nbsp;&nbsp;&nbsp;"I sada ga znate napamet."
<BR>&nbsp;&nbsp;&nbsp;&nbsp;&nbsp;"Dabome. Posle tolikog proučavanja."
<BR>&nbsp;&nbsp;&nbsp;&nbsp;&nbsp;"Nikad, još, nisam video ništa slično", priznade Hardvik. "Mada, istina, nisam nikakav stručnjak. Posedujem tek skromno znanje o tim stvarima."
<BR>&nbsp;&nbsp;&nbsp;&nbsp;&nbsp;"Možete slobodno odahnuti. Nism sreo nikoga ko bi se umeo u tome razabrati. Ne podseća ni na šta, ne liči, čak ni izbliza, ni na koji jezik, niti na bilo koji poznati natpis. Proverio sam kod ljudi koji se razumeju u te stvari. Nisam pitao samo jednog, već desetak njih. Rekao sam im da sam pismena pronašao na nekoj stenovitoj litici. Siguran sam da je većina njih mislila da sam neka varalica. Znate, jedan od onih koji pokušavaju da dokažu kako su Rimljani, ili Feničani, ili Irci, ili štatijaznamko u prekolumbovska vremena imali svoja naselja u Americi."
<BR>&nbsp;&nbsp;&nbsp;&nbsp;&nbsp;Hardvik odloži hartiju na sto.
<BR>&nbsp;&nbsp;&nbsp;&nbsp;&nbsp;"Shvatam šta ste mislili", reče on, "kada ste maločas rekli da se mnogo više pitanja može postaviti sada nego kada ste sve ovo započeli. Ne samo pitanje jednog mladog čoveka starog više od stotinu godina već, isto tako, i pitanje one skliske tvari kojom je kuća presvučena, kao i pitanje trećeg groba sa nerazumljivim pismenima. Rekoste, je li tako, da nikad niste razgovarlai sa samim Volasom?"
<BR>&nbsp;&nbsp;&nbsp;&nbsp;&nbsp;"On ni sa kim ne razgovara. Osim sa poštarom. Redovno odlazi na svoje dnevne šetnje, noseći uvek pušku sa sobom."
<BR>&nbsp;&nbsp;&nbsp;&nbsp;&nbsp;"Ljudi se plaše da mu se obrate?"
<BR>&nbsp;&nbsp;&nbsp;&nbsp;&nbsp;"Mislite, zbog puške?"
<BR>&nbsp;&nbsp;&nbsp;&nbsp;&nbsp;"Pa, da, čini mi se da sam to imao na umu. Pitam se zbog čega je uvek vuče sa sobom."
<BR>&nbsp;&nbsp;&nbsp;&nbsp;&nbsp;Luis zavrte glavom. "Ne znam. Pokušao sam da sve to nekako povežem, i da pronađem razlog zbog čega je uvek nosi sa sobom. Koliko mi je poznato, nikad iz te puške nije ispalio nijedan metak. Ipak, ne verujem da je puška razlog što se svi ustručavaju da razgovaraju s njim. On je anahronizam, preostatak iz jednog drugog doba. Siguran sam, u svakom slučaju, da niko od njega ne zazire. Jednostavno, već suviše dugo tu živi da bi kod nekoga izazivao strah. Suviše su se srodili s njim. Predstavlja deo te okoline, poput kakvog drveta ili stene. Pa ipak, niko se ne oseća sasvim ugodno u njegovom prisustvu. Verujem da bi se većina tamošnjeg sveta, kada bi trebalo da se s njim nađu licem u lice, osećala nelagodno. Jer, on je nešto što oni nisu - nešto veće i, istovremeno, nešto manje od njih samih. Kao da je čovek koji se, nekako, udaljio od vlastite ljudskosti. Pomišljam, čak, da ga se većina suseda u potaji stidi, da ga se stide zbog toga što je, nekako, možda i mimo vlastite volje, zaobišao starenje, kao jednu od nužnosti, ali i prava darovanog celokupnom čovečanstvu. I možda taj potajni stid, delimično bar, doprinosi njihovom ustručavanju da razgovaraju s njim."
<BR>&nbsp;&nbsp;&nbsp;&nbsp;&nbsp;"Proveli ste poprilično vremena posmatrajući ga?"
<BR>&nbsp;&nbsp;&nbsp;&nbsp;&nbsp;"Jedno vreme to sam činio sam. Sada imam pomoćnike. Prate ga u redovnim smenama. Odabrali smo desetak mesta sa kojih motrimo na njega, i pokrivamo ih dvadeset četiri časa dnevno. Ne postoji ni jedan jedini trenutak, svakog bogovetnog dana, da Volas nije pod budnom prismotrom."
<BR>&nbsp;&nbsp;&nbsp;&nbsp;&nbsp;"To vam je, izgleda, postala prava opsesija."
<BR>&nbsp;&nbsp;&nbsp;&nbsp;&nbsp;"S razlogom, čini se", odgovori Luis. "Postoji, naime, još jedna stvar."
<BR>&nbsp;&nbsp;&nbsp;&nbsp;&nbsp;On se saže i dohvati tašnu, koju je spustio kraj svoje stolice. Otvorivši je, on izvadi čitav svežanj fotografija i pruži ih Hardviku. "Šta mislite o ovome?" upita on.
<BR>&nbsp;&nbsp;&nbsp;&nbsp;&nbsp;Hardvik prihvati fotografije. Odjednom se skameni. Sva rumen iščeze s njegovog lica. Ruke počeše da mu podrhtavaju i on pažljivo odloži slike na sto ispred sebe. Bacio je pogled samo na onu što je stajala na samom vrhu; druge nije ni pogledao.
<BR>&nbsp;&nbsp;&nbsp;&nbsp;&nbsp;Luis ugleda znak pitanja na njegovom licu.
<BR>&nbsp;&nbsp;&nbsp;&nbsp;&nbsp;"U grobu", reče on. "U onom iznad kojeg stoji spomenik s onim smešnim pismenima."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
