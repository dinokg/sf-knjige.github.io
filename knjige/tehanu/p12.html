<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. ZIMA
<P>&nbsp;&nbsp;&nbsp;&nbsp;&nbsp;Budila se, ne želeći da se probudi. Prozor je bio obasjan slabim sivilom; kapci su propuštali tek tanke pruge svetlosti. Zašto su kapci bili zatvoreni? Žurno je ustala i uputila se hodnikom ka kuhinji. Pored vatre nije niko sedeo, na podu niko nije ležao. Nigde nije bilo ni traga ni glasa bilo kome, bilo čemu. Samo su se na dasci još nalazili čajnik i tri šolje.
<BR>&nbsp;&nbsp;&nbsp;&nbsp;&nbsp;Teru se probudila negde pred zoru i njih dve su doručkovale kao i obično; dok su spremale sto, devojčica upita: "Šta se dogodilo?" Podigla je kraj mokrog platna iz kade za namakanje veša u ostavi. Voda u kadi bila je prošarana braonkasto-crvenim mrljama.
<BR>&nbsp;&nbsp;&nbsp;&nbsp;&nbsp;"Oh, ranije sam dobila ovog puta", odvrati Tenar, zapanjena što je tako lako prevalila laž preko usana.
<BR>&nbsp;&nbsp;&nbsp;&nbsp;&nbsp;Teru je trenutak ostala nepokretno da stoji, nozdrve su joj se širile, ali glavu nije pomerala, poput životinje koja njuši trag. Zatim je spustila platno nazad u vodu i izišla da nahrani piliće.
<BR>&nbsp;&nbsp;&nbsp;&nbsp;&nbsp;Tenar je osećala slabost; kosti su je bolele. Još je bilo hladno, tako da je ostajala unutra što je više mogla. Pokušala je i Teru da zadrži unutra, ali kada se pojavilo sunce zajedno sa britkim, prozračnim vetrom, Teru je poželela da iziđe napolje.
<BR>&nbsp;&nbsp;&nbsp;&nbsp;&nbsp;"Ostani uz Džumbirku u voćnjaku", reče Tenar.
<BR>&nbsp;&nbsp;&nbsp;&nbsp;&nbsp;Teru ne odgovori dok je nestajala kroz vrata.
<BR>&nbsp;&nbsp;&nbsp;&nbsp;&nbsp;Spaljena i izobličena strana lica veoma je očvrsla jer su mišići bili uništeni, a površina izbrazdana ožiljcima bila je puna zadebljanja; međutim, što su ožiljci bili stariji i pošto se Tenar dugom vežbom navikla da ne skreće pogled od nje i da na nju ne gleda kao na izobličenje, već da u njoj vidi deo lica, naučila je da i na toj strani Terunog lica uočava promene. Kada je Thenar bila uplašena, ta spaljena i potmnela strana bi se "nekako uvukla", bar bi Tenar tako izgledalo, spojila bi se, očvrsla. Kada je bila uzbuđena ili napeta, činilo se kao da i očna duplja slepog oka zuri, ožiljci bi pocrveneli i postali topli. Dok je sada izlazila, imala je neki čudan izraz, kao da joj lice uopšte nije bilo ljudsko, već životinjsko, kao da je pripadalo nekom neobičnom divljem stvorenju rožnate kože sa jednim svetlim okom, tihom stvorenju koje beži.
<BR>&nbsp;&nbsp;&nbsp;&nbsp;&nbsp;Tenar je znala da je Teru prvi put neće poslušati, kao što je ona nju jutros prvi put slagala. Prvi, ali ne i poslednji put.
<BR>&nbsp;&nbsp;&nbsp;&nbsp;&nbsp;Spustila se pored ognjišta i umorno uzdahnula; ostala je tako da sedi izvesno vreme, ne radeći baš ništa.
<BR>&nbsp;&nbsp;&nbsp;&nbsp;&nbsp;Kucanje na vratima: Bistropotok i Ged... ne, mora ga zvati Jastreb... Jastreb je bio na pragu. Stari Bistropotok bio je pun priča i važno se šepurio. Ged je bio smrknut, ćutljiv i krupan u svom prljavom kaputu od kozje dlake. "Uđite", pozva ih ona. "Poslužite se čajem. Šta ima novo?"
<BR>&nbsp;&nbsp;&nbsp;&nbsp;&nbsp;"Pokušali su da pobegnu, u Valmaut, ali ljudi iz Kaedanana, gradski oci, krenuše i, eto, nađoše ih kod Višnjeve pojate", objavi Bistropotok, mašući pesnicom.
<BR>&nbsp;&nbsp;&nbsp;&nbsp;&nbsp;"Pobegao je?" užas ju je preplavio.
<BR>&nbsp;&nbsp;&nbsp;&nbsp;&nbsp;"Druga dvojica", odvrati Ged. "On nije."
<BR>&nbsp;&nbsp;&nbsp;&nbsp;&nbsp;"Znaš, pronašli su telo tamo gore u starim klanicama na Okruglom Brdu, svo ispremlaćeno i izmrcvareno, tamo u starim klanicama, kod Kaedanana, i tako je njih deset, dvanaest naimenovalo sebe gradskim ocima i krenulo za njima. Sinoć su ispretraživali sva sela i jutros, pre no što je još svanulo, našli ih kako se kriju u Višnjevoj pojati. Napola smrznute."
<BR>&nbsp;&nbsp;&nbsp;&nbsp;&nbsp;"Znači, mrtav je?" upita ona zbunjeno.
<BR>&nbsp;&nbsp;&nbsp;&nbsp;&nbsp;Ged je skinuo težak kaput i smestio se pored vrata na stolicu sa dnom od trske kako bi razvezao visoke kožne cipele. "On je živ", objavi on svojim tihim glasom. "Kod Bršljanke je. Odvezao sam ga do nje jutros na kolicima za đubre. Još nije ni svanulo, a na putu je bilo ljudi, jurili su njih trojicu. Tamo gore u brdima ubili su neku ženu."
<BR>&nbsp;&nbsp;&nbsp;&nbsp;&nbsp;"Kakvu ženu?" prošaputa Tenar.
<BR>&nbsp;&nbsp;&nbsp;&nbsp;&nbsp;Pogled je uprla u Geda. On jedva primetno klimnu.
<BR>&nbsp;&nbsp;&nbsp;&nbsp;&nbsp;Bistropotok je žudeo da sam ispriča celu priču, pa je glasno nastavio: "Razgovar'o sam sa nekima od tam' gore i oni su mi kaz'li da su njih četvoro lunjali, logorovali i skitali u okolini Kaedanana, i da je žena silazila u selo da prosi, sva pretučena sa modricama i opekotinama po celom telu. Oni su je slali, muškarci, znaš, da takova prosi, a onda bi im se vraćala, a ljudima je govorila ako se vrati brez išta da će je ponovo tući, a oni njoj zašto onda da se vrati? Ali ako se ne vrati oni će za njom, govorila je, znaš, a ona uvek ide sa njima. Ali na kraju su ipak preterali i pretukli je nasmrt, pa su njeno telo ostavili u starim klanicama iz kojih još zaudara, misleći valjda da će tako prikriti šta su učinili. Onda su otišli, spustili se ovamo, i to sinoć. A zašto ti sinoć nisi vikala i zvala, Goha? Soko kaže da su bili ovde, šunjali se oko kuće, kada se on stuštio na njih. Sigurno bih te čuo, ili bi te Džumbirka čula, njen sluh je verovatno bolji od moga. Jesi li joj već rekla?"
<BR>&nbsp;&nbsp;&nbsp;&nbsp;&nbsp;Tenar odmahnu glavom.
<BR>&nbsp;&nbsp;&nbsp;&nbsp;&nbsp;"Idem ja da joj kažem", primeti starac, oduševljen što će joj on prvi saopštiti novosti, i odgega preko dvorišta. Na pola puta se okrenuo. "Nikada ne bih pomislio da umeš da barataš vilama!" doviknu on Gedu, lupi se po butini, smejući se, pa nastavi dalje.
<BR>&nbsp;&nbsp;&nbsp;&nbsp;&nbsp;Ged skinu teške omotače, a zatim blatnjave cipele, i spusti ih na prag, pa samo u čarapama priđe vatri. Na sebi je imao čakšire, kožni haljetak i košulju od domaće upredene vune: pastir sa Gonta, mudrog lica, jastrebovog nosa i jasnih, tamnih očiju.
<BR>&nbsp;&nbsp;&nbsp;&nbsp;&nbsp;"Uskoro će doći ljudi", poče on. "Da ti ispričaju sve o ovome i da čuju šta se ovde dogodilo. Uhvatili su onu dvojicu koji su nam pobegli i zatvorili ih u vinski podrum u kome nema vina, a čuva ih petnaest do dvadeset ljudi, dok se dvadeset ili trideset dečaka trudi da zaviri unutra..." Zvenuo je, protresao ramena i ruke kako bi se opustio i pogledom zatražio dozvolu od Tenar da sedne pored vatre.
<BR>&nbsp;&nbsp;&nbsp;&nbsp;&nbsp;On mu pokaza prema stoličici ispred ognjišta. "Mora da si isrcpljen", prošaputa ona.
<BR>&nbsp;&nbsp;&nbsp;&nbsp;&nbsp;"Noćas sam malo odspavao ovde. Nisam mogao da izdržim." Ponovo je zevnuo. Podigao je pogled prema njoj, odmerio je da vidi kako je ona.
<BR>&nbsp;&nbsp;&nbsp;&nbsp;&nbsp;"To je bila Terunina majka", primeti ona. Glas joj je bio tek jedva čujniji od šapata.
<BR>&nbsp;&nbsp;&nbsp;&nbsp;&nbsp;On klimnu. Sedeo je neznanto nagnut napred, ruku oslonjenih o kolena, kao što je Kremenko imao običaj da sedi, zureći u vatru. Bili su i veoma slični i potpuno različiti poput zakopanog kamena i ptice u visini. Srce ju je bolelo, kosti su je bolele, a um joj je bio zbunjen, rastrzan između slutnji, bola, sećanja na strah i uzburkane lakoće.
<BR>&nbsp;&nbsp;&nbsp;&nbsp;&nbsp;"Naš je čovek kod vračare", primeti on. "Svezan je u slučaju da postane suviše živahan. Rupe koje sam napravio u njemu začepljene su paučinom i čarolijama za zaustavljanje kravarenja. Kaže da će poživeti da ga obese."
<BR>&nbsp;&nbsp;&nbsp;&nbsp;&nbsp;"Obese."
<BR>&nbsp;&nbsp;&nbsp;&nbsp;&nbsp;"O tome će odlučiti kraljev sud, pošto je ponovo počeo da se sastaje. Ili će ga obesiti ili osuditi na robovski rad."
<BR>&nbsp;&nbsp;&nbsp;&nbsp;&nbsp;Ona odmahnu glavom i namršti se.
<BR>&nbsp;&nbsp;&nbsp;&nbsp;&nbsp;"Ne bi ga valjda pustila da se tek tako izvuče, Tenar", primeti on blago, posmatrajući je.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Moraju biti kažnjeni", reče on, ne skidajući pogleda s nje.
<BR>&nbsp;&nbsp;&nbsp;&nbsp;&nbsp;"'Kažnjeni'. Upravo to je i on kazao. Dete treba kazniti. Ona je loša. Mora biti kažnjena. Ja moram biti kažnjena što sam je odvela. Što sam..." Borila se da pronađe reči. "Ne želim da iko bude kažnjen!... To nije trebalo da se dogodi... Žao mi je što ga nisi ubio!"
<BR>&nbsp;&nbsp;&nbsp;&nbsp;&nbsp;"Dao sam sve od sebe", odvrati Ged.
<BR>&nbsp;&nbsp;&nbsp;&nbsp;&nbsp;Posle dužeg vremena ona se nasmeja, prilično nesigurno. "Van svake sumnje."
<BR>&nbsp;&nbsp;&nbsp;&nbsp;&nbsp;"Pomisli samo kako bi sve bilo lako", nastavi on, ponovo zureći u ugalj, "da sam još čarobnjak. Mogao sam baciti čini vezivanja na njih, još tamo gore na putu, pre no što bi toga uopšte postali svesni. Mogao sam ih sprovesti sve do Valmauta poput krda ovaca. Ili prošle noći, zamisli samo kakav vatromet sam mogao da priredim! Nikada ne bi saznali šta ih je snašlo."
<BR>&nbsp;&nbsp;&nbsp;&nbsp;&nbsp;"Ni sada ne znaju", primeti ona.
<BR>&nbsp;&nbsp;&nbsp;&nbsp;&nbsp;On je pogleda. U očima mu se na trenutak pojavi veoma slab, nezaustavljiv sjaj likovanja.
<BR>&nbsp;&nbsp;&nbsp;&nbsp;&nbsp;"Ne", složi se on. "Ne znaju."
<BR>&nbsp;&nbsp;&nbsp;&nbsp;&nbsp;"Spretan s vilama", promrmlja ona.
<BR>&nbsp;&nbsp;&nbsp;&nbsp;&nbsp;On razjapi usta, zevajući.
<BR>&nbsp;&nbsp;&nbsp;&nbsp;&nbsp;"Zašto ne pođeš na spavanje? Druga soba u hodniku. Ili možda želiš da zabavljaš društvo. Dolaze Ševa i Krasuljak sa decom." Ustala je kada je začula glasove i provirila kroz prozor.
<BR>&nbsp;&nbsp;&nbsp;&nbsp;&nbsp;"Upravo ću to učiniti", reče on i izgubi se.
<BR>
<BR>&nbsp;&nbsp;&nbsp;&nbsp;&nbsp;Ševa i njen muž, Krasuljak, kovačeva žena i ostali prijatelji iz sela dolazili su preko celog dana da ispričaju ono što znaju i da čuju ono što je ona znala, upravo onako kao što je Ged predvideo. U njihovom društvu ponovo je živnula i malo po malo oslobađala se užasa od prošle noći, dok na kraju nije bila u stanju da na sve to gleda kao na nešto što se dogodilo, a ne kao na nešto što se događa, nešto što uvek mora njoj da se događa.
<BR>&nbsp;&nbsp;&nbsp;&nbsp;&nbsp;Upravo to je i Teru morala da nauči, pomisli ona, ali kod nje posredi nije bila jedna noć: već ceo život.
<BR>&nbsp;&nbsp;&nbsp;&nbsp;&nbsp;Kada su se ostali razišli, rekla je Ševi: "Besna sam na samu sebe što sam ispala takva budala."
<BR>&nbsp;&nbsp;&nbsp;&nbsp;&nbsp;"Rekla sam ti da moraš da se zaključavaš."
<BR>&nbsp;&nbsp;&nbsp;&nbsp;&nbsp;"Ne... Možda... To je upravo to."
<BR>&nbsp;&nbsp;&nbsp;&nbsp;&nbsp;"Znam", dodade Ševa.
<BR>&nbsp;&nbsp;&nbsp;&nbsp;&nbsp;"Ali dok su bili ovde, razmišljala sam... mogla sam da istrčim napolje i dovedem Džumbirku i Bistropotoka... možda sam mogla povesti i Teru. Ili sam mogla otići do dozidane štale i sama uzeti vile. Ili možda alatku za podrezivanje grana jabuke. Dugačka je sedam stopa i ima oštricu poput žileta; održavam oruđe onako kako je Kremenko to radio. Zašto to nisam učinila? Zašto ništa nisam učinila? Zašto sam se samo zaključala unutra... kada je to bilo bez ikakve svrhe? Da on... da nije bilo Sokola... Samo sam i sebe i Teru saterala u stupicu. Na kraju sam ipak izišla sa nožem u ruci i razdrala se na njih. Bila sam napola luda. Ali sigurno ih ne bih dovoljno zaplašila da pobegnu."
<BR>&nbsp;&nbsp;&nbsp;&nbsp;&nbsp;"Ne znam", reče Ševa. "To je bilo ludo, ali ipak, možda... ne znam. Šta si drugo mogla do da zaključaš vrata? Celog života samo zaključavamo vrata. Kuće su te u kojima živimo."
<BR>&nbsp;&nbsp;&nbsp;&nbsp;&nbsp;Pogledima su prešle preko kamenitih zidova, kamenitog poda, odžaka od kamena, suncem obasjanog prozora kuhinje u kući na Hrastovom imanju, kući seljaka Kremenka.
<BR>&nbsp;&nbsp;&nbsp;&nbsp;&nbsp;"Ta devojka, ta žena koju su ubili", poče Ševa, gledajući promićurno u Tenar. "To je bila ona ista."
<BR>&nbsp;&nbsp;&nbsp;&nbsp;&nbsp;Tenar klimnu.
<BR>&nbsp;&nbsp;&nbsp;&nbsp;&nbsp;"Jedan od njih mi je kazao da je bila trudna. U četvrtom, petom mesecu."
<BR>&nbsp;&nbsp;&nbsp;&nbsp;&nbsp;Obe ućutaše.
<BR>&nbsp;&nbsp;&nbsp;&nbsp;&nbsp;"Uhvaćena u stupicu", izgovori Tenar.
<BR>&nbsp;&nbsp;&nbsp;&nbsp;&nbsp;Ševa se zavali na stolici, šaka položenih u suknju na debelim butinama, uspravnih leđa, zamišljenog, lepog lica. "Strah", reče ona. "Čega se mi toliko plašimo? Zašto im dozvoljavamo da nam kažu kako se plašimo? Čega se to oni plaše?" Dohvatila je čarapu koju je krpila, okrenula je u rukama, pa malo poćutala; na kraju upita: "Zbog čega se oni nas plaše?"
<BR>&nbsp;&nbsp;&nbsp;&nbsp;&nbsp;Tenar je prela, nije joj odgovorila.
<BR>&nbsp;&nbsp;&nbsp;&nbsp;&nbsp;Teru trčeći ulete unutra i Ševa je pozdravi: "Evo mog medenjaka! Hajde, zagrli me, slatka moja devojčice!"
<BR>&nbsp;&nbsp;&nbsp;&nbsp;&nbsp;Teru je zagrli na brzinu. "Koga su to uhvatili?" Upitala je svojim promuklim, ravnim glasom, prelazeći pogledom sa Ševe na Tenar.
<BR>&nbsp;&nbsp;&nbsp;&nbsp;&nbsp;Tenar zaustavi točak. Poče lagano da govori.
<BR>&nbsp;&nbsp;&nbsp;&nbsp;&nbsp;"Jedan je Spretni. Drugi, neki muškarac po imenu Kudravi. Onaj koji je povređen zove se Oslić." Nije skidala pogled s Teruninog lica; ugledala je vatru od koje su se zacrveneli ožiljci. "Žena koju su ubili zvala se, mislim, Seni."
<BR>&nbsp;&nbsp;&nbsp;&nbsp;&nbsp;"Senini", prošaputa dete.
<BR>&nbsp;&nbsp;&nbsp;&nbsp;&nbsp;Tenar klimnu.
<BR>&nbsp;&nbsp;&nbsp;&nbsp;&nbsp;"Da li su je načisto ubili?"
<BR>&nbsp;&nbsp;&nbsp;&nbsp;&nbsp;Ona ponovo klimnu.
<BR>&nbsp;&nbsp;&nbsp;&nbsp;&nbsp;"Punoglavac kaže da su bili ovde."
<BR>&nbsp;&nbsp;&nbsp;&nbsp;&nbsp;Ona ponovo klimnu.
<BR>&nbsp;&nbsp;&nbsp;&nbsp;&nbsp;Dete se osvrnu po prostoriji isto onako kao što su i one to malopre učinile; ali njen pogled bio je krajnje neugodan, ona nije videla zidove.
<BR>&nbsp;&nbsp;&nbsp;&nbsp;&nbsp;"Hoće li ih ubiti?"
<BR>&nbsp;&nbsp;&nbsp;&nbsp;&nbsp;"Mogli bi biti obešeni."
<BR>&nbsp;&nbsp;&nbsp;&nbsp;&nbsp;"Namrtvo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Teru klimnu, napola ravnodušno. Ponovo je izišla i pridružila se Ševinoj deci kod nastrešnice bunara.
<BR>&nbsp;&nbsp;&nbsp;&nbsp;&nbsp;Nijedna od žena ništa nije rekla. Jedna je prela, a druga krpila, u tišini, pored vatre, u Kremenkovoj kući.
<BR>&nbsp;&nbsp;&nbsp;&nbsp;&nbsp;Posle dužeg vremena Ševa upita: "Gde je onaj momak, pastir, koji ih je sledio dovde? Kažeš da se zove Soko?"
<BR>&nbsp;&nbsp;&nbsp;&nbsp;&nbsp;"Spava unutra", odvrati Tenar, pokazavši glavom prema stražnjem delu kuće.
<BR>&nbsp;&nbsp;&nbsp;&nbsp;&nbsp;"Ah", izusti Ševa.
<BR>&nbsp;&nbsp;&nbsp;&nbsp;&nbsp;Točak je preo. "Poznajem ga od ranije."
<BR>&nbsp;&nbsp;&nbsp;&nbsp;&nbsp;"Ah. Iz Re Albija, je li tako?"
<BR>&nbsp;&nbsp;&nbsp;&nbsp;&nbsp;Tenar klimnu. Točak je preo.
<BR>&nbsp;&nbsp;&nbsp;&nbsp;&nbsp;"Mora da je hrabar kada se usudio da sledi onu trojicu i da ih napadne po noći vilama. Nije baš mlad, je li tako?"
<BR>&nbsp;&nbsp;&nbsp;&nbsp;&nbsp;"Nije." Posle kraćeg vremena ona nastavi: "Bio je bolestan i bio mu je potreban posao. Pa sam ga poslala na drugu stranu planine kod Bistropotoka da ga on unajmi. Međutim, Bistropotok i dalje misli da sve može sam, pa ga je poslao gore iznad Izvora da preko leta čuva ovce. Upravo se vraćao s tog posla."
<BR>&nbsp;&nbsp;&nbsp;&nbsp;&nbsp;"Hoćeš li ga zadržati ovde?"
<BR>&nbsp;&nbsp;&nbsp;&nbsp;&nbsp;"Ako bude hteo da ostane", odvrati Tenar.
<BR>
<BR>&nbsp;&nbsp;&nbsp;&nbsp;&nbsp;Hrastovo imanje posetila je još jedna skupina seljana koja je želela da čuje Gohinu priču i da njoj ispriča svoju ulogu u značajnom poduhvatu hvatanja ubica, da pogledaju vile, da uporede četiri dugačka šiljka sa krvavim mrljama na zavoju kojim je bio povijen čovek po imenu Oslić i da ponovo o svemu porazgovaraju. Tenar je bilo drago kada je palo veče, pa je mogla da pozove Teru unutra i zatvori vrata.
<BR>&nbsp;&nbsp;&nbsp;&nbsp;&nbsp;Podigla je šaku da ih zamandali. Ali ju je ipak spustila i naterala sebe da se okrene od njih i ostavi ih nezaključana.
<BR>&nbsp;&nbsp;&nbsp;&nbsp;&nbsp;"Jastreb je u tvojoj sobi", obavesti je Teru, vrativši se u kuhinju sa jajima iz spremišta.
<BR>&nbsp;&nbsp;&nbsp;&nbsp;&nbsp;"Htela sam da ti kažem da je ovde... izvini."
<BR>&nbsp;&nbsp;&nbsp;&nbsp;&nbsp;"Poznajem ga", primeti Teru, umivajući se i perući ruke u sudoperi. Kada je Ged ušao, naduvenih očiju i neuredan, ona se uputi pravo ka njemu i podiže ruke.
<BR>&nbsp;&nbsp;&nbsp;&nbsp;&nbsp;"Teru", oslovi je on i podiže je. Načas se privila uz njega, a zatim se izmigoljila.
<BR>&nbsp;&nbsp;&nbsp;&nbsp;&nbsp;"Znam početak Stvaranja", obavesti ga ona.
<BR>&nbsp;&nbsp;&nbsp;&nbsp;&nbsp;"Hoćeš li mi ga otpevati?" Ponovo je pogledao Tenar, tražeći dozvolu, pre no što je seo na svoje mesto kod ognjišta.
<BR>&nbsp;&nbsp;&nbsp;&nbsp;&nbsp;"Mogu samo da ga izgovorim."
<BR>&nbsp;&nbsp;&nbsp;&nbsp;&nbsp;On klimnu i stade da čeka, prilično napetog izraza lice. Dete poče:
<BR>
<BR>&nbsp;&nbsp;&nbsp;&nbsp;&nbsp;Stvaranje iz rastvaranja,
<BR>&nbsp;&nbsp;&nbsp;&nbsp;&nbsp;kraj iz početka,
<BR>&nbsp;&nbsp;&nbsp;&nbsp;&nbsp;ko će to zasigurno znati?
<BR>&nbsp;&nbsp;&nbsp;&nbsp;&nbsp;Poznajemo samo prolaz između njih
<BR>&nbsp;&nbsp;&nbsp;&nbsp;&nbsp;kroz koji prolazimo na odlasku.
<BR>&nbsp;&nbsp;&nbsp;&nbsp;&nbsp;Među svim bićima koja su se ikada vratila,
<BR>&nbsp;&nbsp;&nbsp;&nbsp;&nbsp;najstariji, Čuvar kapije, Segoj...
<BR>
<BR>&nbsp;&nbsp;&nbsp;&nbsp;&nbsp;Detetov glas bio je nalik prevlačenju metalne četke preko metala, poput šuškanja suvog lišća, poput šištanja vatre koja gori. Recitovala je do kraja prve strofe:
<BR>
<BR>&nbsp;&nbsp;&nbsp;&nbsp;&nbsp;A onda se iz pene pomoli svetla Ea.
<BR>
<BR>&nbsp;&nbsp;&nbsp;&nbsp;&nbsp;Ged kratko klimnu, s odobravanjem. "Dobro je", reče on.
<BR>&nbsp;&nbsp;&nbsp;&nbsp;&nbsp;"Sinoć", primeti Tenar. "Naučila je to sinoć. Sada mi se čini kao da je to bilo pre godinu dana."
<BR>&nbsp;&nbsp;&nbsp;&nbsp;&nbsp;"Mogu naučiti još", javi se Teru.
<BR>&nbsp;&nbsp;&nbsp;&nbsp;&nbsp;"I hoćeš", reče joj Ged.
<BR>&nbsp;&nbsp;&nbsp;&nbsp;&nbsp;"A sada, molim te, očisti tu bundevu do kraja", reče Tenar i dete je posluša.
<BR>&nbsp;&nbsp;&nbsp;&nbsp;&nbsp;"Šta ja da radim?" upita Ged. Tenar zastade i pogleda ga.
<BR>&nbsp;&nbsp;&nbsp;&nbsp;&nbsp;"Treba napuniti kotlić i zagrejati vodu."
<BR>&nbsp;&nbsp;&nbsp;&nbsp;&nbsp;On klimnu i odnese kotlić do pumpe.
<BR>&nbsp;&nbsp;&nbsp;&nbsp;&nbsp;Spravili su i pojeli večeru, a zatim raspremili sto.
<BR>&nbsp;&nbsp;&nbsp;&nbsp;&nbsp;"Odrecituj mi Stvaranje dokle znaš", obrati se Ged Teru, sedeći kod ognjišta, "pa ćemo odatle nastaviti dalje."
<BR>&nbsp;&nbsp;&nbsp;&nbsp;&nbsp;Ona odrecitova drugu strofu jednom sa njim, jednom sa Tenar i jednom sama.
<BR>&nbsp;&nbsp;&nbsp;&nbsp;&nbsp;"U krevet", reče Tenar.
<BR>&nbsp;&nbsp;&nbsp;&nbsp;&nbsp;"Nisi Jastrebu ispričala o kralju."
<BR>&nbsp;&nbsp;&nbsp;&nbsp;&nbsp;"Ti mu ispričaj", odvrati Tenar koju je zabavljao način na koji je devojčica odložila odlazak u krevet.
<BR>&nbsp;&nbsp;&nbsp;&nbsp;&nbsp;Teru se okrenu prema Gedu. Njeno lice, i ona strana u ožiljcima i ona čitava, i ona koja je videla i ona slepa, bile su napete i ustreptale. "Kralj je došao brodom. Imao je mač. Dao mi je delfina od kosti. Njegov brod je leteo, ali meni nije bilo dobro, jer me je Spretni dodirnuo. Ali onda me je i kralj dodirnuo na isto mesto i znak je nestao." Ispružila je svoju okruglu, mršavu ruku. Tenar se zagledala u nju. Zaboravila je na znak.
<BR>&nbsp;&nbsp;&nbsp;&nbsp;&nbsp;"Jednoga dana želim da odletim tamo gde on živi", reče Teru Gedu. On klimnu. "Ja ću to i učiniti", dodade ona. "Da li ga poznaješ?"
<BR>&nbsp;&nbsp;&nbsp;&nbsp;&nbsp;"Da. Poznajem ga. Dugo sam s njim putovao."
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Tamo gde sunce ne izlazi i zvezde ne sijaju. I nazad sa tog mesta."
<BR>&nbsp;&nbsp;&nbsp;&nbsp;&nbsp;"Jesi li leteo?"
<BR>&nbsp;&nbsp;&nbsp;&nbsp;&nbsp;On odmahnu glavom. "Ja mogu samo da hodam", reče.
<BR>&nbsp;&nbsp;&nbsp;&nbsp;&nbsp;Dete se zamisli, a zatim naizgled zadovoljno reče: "Laku noć", i ode u svoju sobu. Tenar krenu za njom; ali Teru nije želela da je te noći uspava pesmom. "Mogu izgovoriti Stvaranje u mraku", reče ona. "Obe strofe."
<BR>&nbsp;&nbsp;&nbsp;&nbsp;&nbsp;Tenar se vratila u kuhinju i ponovo sela naspram Geda ispred ognjišta.
<BR>&nbsp;&nbsp;&nbsp;&nbsp;&nbsp;"Kako se samo menja!" primeti ona. "Ne mogu više da držim korak s njom. Suviše sam stara da podižem dete. A ona... Sluša me, ali samo zato što to želi."
<BR>&nbsp;&nbsp;&nbsp;&nbsp;&nbsp;"To je jedino opravdanje za poslušnost", primeti Ged.
<BR>&nbsp;&nbsp;&nbsp;&nbsp;&nbsp;"Ali kada uvrti u glavu da ne treba da me posluša, šta ću onda? Postoji u njoj neka divljina. Ponekad je to moja Teru, ponekad je neko drugi, van mog domašaja. Pitala sam Bršljanku da li bi je uzela za učenicu. Bukva mi je to predložio. Bršljanka je odbila. 'Zašto nećeš?' piala sam je. 'Plašim je se!' uzvratila je... Ali ti se nje ne plašiš. Niti ona tebe. Od svih muškaraca jedino tebi i Lebanenu dozvoljava da je dodirnete. Ja sam dozvolila tom... tom Spretnom... ne mogu da govorim o tome. Oh, tako sam umorna! Ništa više ne razumem...."
<BR>&nbsp;&nbsp;&nbsp;&nbsp;&nbsp;Ged spusti cepanicu na vatru, tako da polako i pomalo gori, i oboje se zagledaše u plamenove koji su skakali i treperili.
<BR>&nbsp;&nbsp;&nbsp;&nbsp;&nbsp;"Volela bih da ostaneš, Gede", reče ona. "Ako i ti to želiš."
<BR>&nbsp;&nbsp;&nbsp;&nbsp;&nbsp;Nije joj odmah odgovorio. Ona nastavi: "Možda se spremaš u Hevnor..."
<BR>&nbsp;&nbsp;&nbsp;&nbsp;&nbsp;"Ne, ne. Nemam kuda da pođem. Tražio sam posao."
<BR>&nbsp;&nbsp;&nbsp;&nbsp;&nbsp;"Ovde ima toliko toga da se uradi. Bistropotok ne želi da prizna, ali usled artritisa teško da bilo šta drugo može da radi osim da se brine o vrtu. Priželjkujem pomoć od kada sam se vratila. Mogla sam starom tvrdoglavku da kažem šta mislim o njemu pošto te je poslao u planinu na taj način, ali od toga nikakve svrhe. Ne bi me ni saslušao."
<BR>&nbsp;&nbsp;&nbsp;&nbsp;&nbsp;"Prijalo mi je", reče Ged. "Upravo to mi je bilo potrebno."
<BR>&nbsp;&nbsp;&nbsp;&nbsp;&nbsp;"Čuvao si ovce?"
<BR>&nbsp;&nbsp;&nbsp;&nbsp;&nbsp;"Koze. Na pašnjacima, pri samom vrhu. Dečko koga su unajmili se razboleo, pa me je Seri uzeo i već prvog dana poslao tamo gore. Drže ih veoma visoko i veoma dugo tamo, kako bi im donja dlaka postala što gušća. Poslednjih mesec dana planina je uglavnom bila moja. Seri mi je poslao kaput i nešto zaliha i javio da držim stado na što višim pašnjacima i što duže. To sam i učinio. Bilo mi je lepo tamo gore."
<BR>&nbsp;&nbsp;&nbsp;&nbsp;&nbsp;"Usamljen", reče ona.
<BR>&nbsp;&nbsp;&nbsp;&nbsp;&nbsp;On klimnu, osmehnuvši se.
<BR>&nbsp;&nbsp;&nbsp;&nbsp;&nbsp;"Oduvek si bio samotnjak."
<BR>&nbsp;&nbsp;&nbsp;&nbsp;&nbsp;"Da, jesam."
<BR>&nbsp;&nbsp;&nbsp;&nbsp;&nbsp;Ona ništa ne reče. On je pogleda.
<BR>&nbsp;&nbsp;&nbsp;&nbsp;&nbsp;"Voleo bih da radim ovde", reče.
<BR>&nbsp;&nbsp;&nbsp;&nbsp;&nbsp;"To je onda sređeno", odvrati ona. Posle izvesnog vremena je dodala: "U svakom slučaju, bar za ovu zimu."
<BR>&nbsp;&nbsp;&nbsp;&nbsp;&nbsp;Noćas je mraz bio jači. Njihov svet bio je savršeno tih, tišinu je narušavalo samo šaputanje vatre. Ta tišina bila je prisutna među njima. Ona podiže glavu i pogleda ga.
<BR>&nbsp;&nbsp;&nbsp;&nbsp;&nbsp;"E pa", poče, "u čijem ću krevetu spavati, Gede? Detetovom ili tvom?"
<BR>&nbsp;&nbsp;&nbsp;&nbsp;&nbsp;On uzdahnu. Zatim tiho odvrati. "U mom, ako želiš."
<BR>&nbsp;&nbsp;&nbsp;&nbsp;&nbsp;"Želim."
<BR>&nbsp;&nbsp;&nbsp;&nbsp;&nbsp;On utonu u tišinu. Primetila je koliki trud ulaže u to da je prekine. "Ako budeš strpljiva sa mnom", reče.
<BR>&nbsp;&nbsp;&nbsp;&nbsp;&nbsp;"Bila sam strpljiva s tobom dvadeset pet godina", odgovori ona. Pogledala ga je i počela da se smeje. "Hajde... hajde, dragi... Bolje ikada nego nikada! Ja sam samo starica... Ništa nije protraćeno, nikada ništa nije protraćeno. Ti si me tome naučio." Ustala je i on je ustao; ispružila je ruke i on ih je prihvatio. Zagrlili su se, čvrsto su se zagrlili. S toliko žestine su se pripili jedno uz drugo, s toliko ljubavi, da za njih više ništa nije postojalo do oni sami. Uopšte nije bilo važno u kom će krevetu spavati. Tu su noć proveli na ognjištu i tu je uputila Geda u tajnu u koju nije mogao da ga uputi ni najmudriji muškarac.
<BR>&nbsp;&nbsp;&nbsp;&nbsp;&nbsp;Jednom je dodao drva na vatru i doneo onu dobru tkaninu sa klupe. Tenar se ovog puta nije usprotivila. Njen ogrtač i njegov kaput od kozje dlake poslužili su im kao ćebad.
<BR>&nbsp;&nbsp;&nbsp;&nbsp;&nbsp;Probudili su se u zoru. Slaba srebrnkasta svetlost optakala je tamne, poluogolele grane hrastova s druge strane prozora. Tenar se ispružila u svojoj punoj dužini kako bi osetila njegovu toplinu. Posle izvesnog vremena ona promrmlja: "On je ovde ležao. Oslić. Odmah tu ispod nas..."
<BR>&nbsp;&nbsp;&nbsp;&nbsp;&nbsp;Ged zagunđa u znak protesta.
<BR>&nbsp;&nbsp;&nbsp;&nbsp;&nbsp;"Sada si pravi muškarac", reče ona. "Prvo si izbušio drugog muškarca vilama, a zatim spavao sa ženom. Pretpostavljam da tim redom treba obaviti te stvari."
<BR>&nbsp;&nbsp;&nbsp;&nbsp;&nbsp;"Šššš", promrmlja on, okrenuvši se prema njoj i položivši joj glavu na rame. "Nemoj."
<BR>&nbsp;&nbsp;&nbsp;&nbsp;&nbsp;"Hoću, Gede. Jadniče! Ja ne znam za milost, samo za pravdu. Nisam bila obučena za milost. Ljubav je jedina prijatnost za koju znam. Oh, Gede, nemoj se mene plašiti! Ti si bio muškarac i onda kada sam te prvi put videla! Nema tog oružja niti žene koji mogu stvoriti muškarca, to ne može ni čarobnjaštvo, niti bilo kakva moć, ništa do čovek sam."
<BR>&nbsp;&nbsp;&nbsp;&nbsp;&nbsp;Ležali su u toploj i slatkoj tišini.
<BR>&nbsp;&nbsp;&nbsp;&nbsp;&nbsp;"Reci mi nešto."
<BR>&nbsp;&nbsp;&nbsp;&nbsp;&nbsp;On uspavano promrmlja nešto u znak pristanka.
<BR>&nbsp;&nbsp;&nbsp;&nbsp;&nbsp;"Kako to da si čuo šta su govorili? Oslić, Spretni i onaj treći? Kako to da si se upravo tada tamo našao?"
<BR>&nbsp;&nbsp;&nbsp;&nbsp;&nbsp;On se podiže na lakat kako bi joj se zagledao u lice. A njegovo vlastito bilo je tako otvoreno i ranjivo usled opuštenosti, osećanja ispunjenja i nežnosti da je morala da ispruži ruku i dodirne mu usta, na istom mestu gde ih je prvi put poljubila, pre toliko meseci, posle čega ju je ponovo privio u naručje, tako da razgovor nisu nastavili naglas.
<BR>
<BR>&nbsp;&nbsp;&nbsp;&nbsp;&nbsp;Trebalo je obaviti izvesne formalnosti. Glavna se sastojala u tome da obavesti Bistroopotoka i ostale stanovnike Hrastovog imanja da je "starog gospodara" zamenila najamnikom. Učinila je to odmah i bez uvijanja. Oni tu nisu mogli ništa, niti je on predstavljao opasnost za njih. Udovica je polagala pravo na muževljevo vlasništvo, ako nije postojao muški naslednik ili potraživalac. U ovom slučaju naslednik je bio Kremenkov sin moreplovac, a Kremenkova udovica je samo brinula o imanju u njegovo ime. Ako bi ona umrla, Bistropotok bi nastavio da se brine o imanju u ime naslednika; ako ga Iskra nikada ne bi zatražio, imanje bi pripalo jednom dalekom Kremenkovom rođaku iz Kahedanana. Dva para koji nisu bili vlasnici zemlje, ali su radili na imanju i dobijali deo zarade, što je bilo uobičajeno na Gontu, nije mogao da izbaci nikakav muškarac s kojim bi udovica nastavila da živi, čak ni ako bi se udala za njega; međutim, ona se plašila da će joj zameriti što nije ostala verna Kremenku, koga su oni, uostalom, poznavali duže od nje same. Na njeno olakšanje, nisu izrekli ni reč primedbe. "Soko" je zadobio njihovu naklonost jednim ubodom vila. Konačno, pokazala je da je razborita što želi uz sebe u kući muškarca koji će moći da je zaštiti. Ako ga primi i u krevet, e pa, apetiti udovica ionako su poslovični. Konačno, ona je bila strankinja.
<BR>&nbsp;&nbsp;&nbsp;&nbsp;&nbsp;Stav ostalih seljana bio je uglavnom isti. Malo šaputanja i kikotanja, ali to je uglavnom bilo sve. Izgleda da je mnogo lakše bilo očuvati ugled nego što je Mahovina to mislila; ili možda islužene stvari nisu bile na tako velikoj ceni.
<BR>&nbsp;&nbsp;&nbsp;&nbsp;&nbsp;Osećala se zablaćeno i poniženo usled tog njihovog prihvatanja, isto kao što bi se osećala da je naišla na njihovo neodobravanje. Tek je Ševa uspela da je oslobodi srama, tako što nije izrekla nikakav sud, niti je upotrebila reči... muškarac, udovica, strankinja... umesto onoga što je videla, već je naprosto posmatrala, gledala nju i Sokola sa zanimanjem, znatiželjom, zavišću i naklonošću.
<BR>&nbsp;&nbsp;&nbsp;&nbsp;&nbsp;Kako Ševa nije posmatrala Sokola kroz reči pastir, najamnik, udovičin čovek, već ga je videla onakvim kakav je stvarno bio, primećivala je mnogo toga što ju je zbunjivalo. Njegovo dostojanstvo i jednostavnost nisu nadmašivali iste osobine kod drugih muškaraca koje je poznavala, ali malo su se razlikovali u kvalitetu; on je bio nekako veći, svakako ne po visini ili obimu, već u pogledu duše i uma. Rekla je Bršljanki: "Taj čovek nije celog života živeo među kozama. On mnogo bolje poznaje svet nego život na imanju."
<BR>&nbsp;&nbsp;&nbsp;&nbsp;&nbsp;"Rekla bih da je on vrač, da je proklet ili da je izgubio moć na neki način", odvratila je vračara. "To se događa."
<BR>&nbsp;&nbsp;&nbsp;&nbsp;&nbsp;"Ah", izustila je Ševa.
<BR>&nbsp;&nbsp;&nbsp;&nbsp;&nbsp;Međutim reč "Arhimag" bila je suviše velika i značajna, primerena raskoši i palatama koje su postojale negde daleko, da bi pristajala tamnookom, sedokosom čoveku sa Hrastovog imanja, tako da je ona nikada nije dovela u vezu s njim. Da jeste, nikada ne bi mogla da se tako prijatno oseća u njegovom društvu kao što se inače osećala. Nelagodnost je čak osetila i pri samoj pomisli da bi on mogao biti vrač, ta se reč isprečila pred čovekom, dok ga nije ponovo videla. Bio je na staroj jabuci u voćnjaku i podrezivao osušene grančice, odakle joj se javio kada je stigla na imanje. Ime mu je odlično pristajalo, pomislila je kada ga je videla kako čuči tamo gore, pa mu je mahnula i osmehnula se, nastavivši dalje.
<BR>&nbsp;&nbsp;&nbsp;&nbsp;&nbsp;Tenar nije zaboravila na pitanje koje mu je postavila kraj ognjišta ispod kaputa od kozje kože. Postavila ga je ponovo, nekoliko dana ili meseci kasnije... vreme im je proticalo veoma prijatno i lako u kamenoj kući, na imanju okovanom zimom. "Nikada mi nisi rekao", poče ona, "kako to da si čuo njihov razgovor na putu."
<BR>&nbsp;&nbsp;&nbsp;&nbsp;&nbsp;"Mislim da sam ti rekao. Skrenuo sam s puta, bio sam zaklonjen od pogleda, kada sam čuo da neko dolazi."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Bio sam sam i znao sam da unaokolo lutaju bande."
<BR>&nbsp;&nbsp;&nbsp;&nbsp;&nbsp;"Da, svakako... Znači, Oslić je pomenuo Teru upravo dok su prolazili pored tebe?"
<BR>&nbsp;&nbsp;&nbsp;&nbsp;&nbsp;"Mislim da je pomenuo 'Hrastovo imanje'."
<BR>&nbsp;&nbsp;&nbsp;&nbsp;&nbsp;"Sve je to, naravno, moguće. Samo, imam utisak da je suviše zgodno ispalo."
<BR>&nbsp;&nbsp;&nbsp;&nbsp;&nbsp;Znajući da mu ona veruje, legao je i čekao da nastavi.
<BR>&nbsp;&nbsp;&nbsp;&nbsp;&nbsp;"To je nešto što se dešava čarobnjacima", primeti ona.
<BR>&nbsp;&nbsp;&nbsp;&nbsp;&nbsp;"I ostalima."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Draga moja, da ti to ne pokušavaš da me... vratiš među čarobnjake?"
<BR>&nbsp;&nbsp;&nbsp;&nbsp;&nbsp;"Ne. Ne, nipošto. Zar bi to bilo pametno? Da si čarobnjak, zar bi bio ovde?"
<BR>&nbsp;&nbsp;&nbsp;&nbsp;&nbsp;Bili su u velikom hrastovom krevetu, prekriveni gomilom ovčijih koža i perjanih prekrivača, jer se u sobi nije ložilo, a te noći napolju je stegao strašan mraz, posle tek napadalog snega.
<BR>&nbsp;&nbsp;&nbsp;&nbsp;&nbsp;"Ali zanima me ovo. Postoji li nešto pored onoga što nazivate moć... što možda dolazi pre nje? Ili, pak, nešto čija je moć samo jedan vid iskorišćavanja? Kao ovo. Ogion ti je jednom kazao da si, pre no što si prošao kroz bilo kakvu obuku za čarobnjaka i pre no što si bilo šta naučio, bio mag. Rođeni mag, rekao je. Zato pretpostavljam da čovek, pre no što stekne moć, mora posedovati mesto za tu moć. Prazninu koju valja ispuniti. Što veća praznina, to će u nju stati više moći. Ali ako moć nikada nije stečena, ili je oduzeta, ili poklonjena... to i dalje mora postojati."
<BR>&nbsp;&nbsp;&nbsp;&nbsp;&nbsp;"Ta praznina", reče on.
<BR>&nbsp;&nbsp;&nbsp;&nbsp;&nbsp;"Praznina je samo jedna reč za to. Možda ne ona prava."
<BR>&nbsp;&nbsp;&nbsp;&nbsp;&nbsp;"Skrivena mogućnost?" ponudi on i odmahnu glavom. "Ono što je u stanju da bude... da postane."
<BR>&nbsp;&nbsp;&nbsp;&nbsp;&nbsp;"Mislim da si bio na tom putu, upravo na tom mestu, u to vreme, upravo zbog toga... jer se tebi te stvari događaju. Ti ih ne stvaraš. Ti ih ne uzrokuješ. Nije se to dogodilo zbog tvoje 'moći'. Jednostavno ti se dogodilo. Zbog tvoje... praznine."
<BR>&nbsp;&nbsp;&nbsp;&nbsp;&nbsp;Posle kraćeg vremena on reče: "To je dosta blisko onome što su me učili dok sam kao dečak bio na Rouku: da se prava magija sastoji u tome da činiš samo ono što moraš. Ali ovo se ne zaustavlja na tome. Ovde nije reč o tome da nešto činiš, već da ti se čini..."
<BR>&nbsp;&nbsp;&nbsp;&nbsp;&nbsp;"Mislim da to nije baš to. Više mi to liči na ono iz čega potiče pravo delanje. Nisi li došao i spasao mi život... nisi li zabo vile u Oslića? Slažem se da je to nešto što si učinio, da si to morao da učiniš..."
<BR>&nbsp;&nbsp;&nbsp;&nbsp;&nbsp;Ponovo se zamislio i na kraju je upitao: "Da li je to mudrost kojoj su te učili dok si bila Sveštenica u Grobnicama?"
<BR>&nbsp;&nbsp;&nbsp;&nbsp;&nbsp;"Ne." Ona se malko protegnu i zagleda u tamu. "Arhu su učili da mora prinositi žrtve ako želi da mude moćna. Mora žrtvovati sebe i druge. Pogodba: daj da bi dobio. Ne mogu reći da to nije ispravno. Međutim, moja duša ne može da živi na jednom tako skučenom mestu... ovo za ono, zub za zub, smrt za život... Povrh toga postoji sloboda. Osim plaćanja, naknade, iskupljenja... iznad svih pogodbi i ravnoteža, stoji sloboda."
<BR>&nbsp;&nbsp;&nbsp;&nbsp;&nbsp;"Vrata između njih", reče on nežno.
<BR>&nbsp;&nbsp;&nbsp;&nbsp;&nbsp;Te je noći Tenar usnila san. Sanjala je da je videla vrata Stvaranja Ee. Bio je to mali prozor od čvornovatog, zamagljenog, debelog stakla, nisko postavljen na zapadnom zidu jedne stare kuće iznad mora. Prozor je bio zaključan. Bio je zamandaljen. Htela je da ga otvori, ali mora da su postojali reč ili ključ, nešto što je zaboravila, reč, ključ, ime, bez kojih nije mogla da ga otvori. Stala je da to traži po kamenitim sobama koje su postajale sve manje i tamnije dok nije utvrdila da je Ged drži u zagrljaju i da pokušava da je probudi, tešeći je rečima: "U redu je, ljubavi, sve će biti u redu!"
<BR>&nbsp;&nbsp;&nbsp;&nbsp;&nbsp;"Ne mogu da se oslobodim!" povika ona, privivši se uz njega.
<BR>&nbsp;&nbsp;&nbsp;&nbsp;&nbsp;Milovao ju je, gladio joj kosu; zajedno su se spustili na jastuk i on prošaputa: "Pogledaj."
<BR>&nbsp;&nbsp;&nbsp;&nbsp;&nbsp;Pojavio se stari mesec. Njegov beli sjaj odbijao se o napadali sneg u sobu, jer iako je u njoj bilo strašno hladno, Tenar nije želela da zatvori kapke. Sav vazduh iznad njih bio je osvetljen. Ležali su u senci, ali izgledalo je kao da je tavanica samo puki veo između njih i beskrajnih, srebrnih, spokojnih dubina svetlosti.
<BR>
<BR>&nbsp;&nbsp;&nbsp;&nbsp;&nbsp;Te su zime, koja je bila veoma duga, veliki snegovi pali na Gont. No, žetva je bila bogata, tako da je bilo dovoljno hrane i za ljude i za životinje, a malo posla; trebalo je jedino da se brinu o tome da svu tu hranu pojedu i da se utople.
<BR>&nbsp;&nbsp;&nbsp;&nbsp;&nbsp;Teru je naučila celo Stvaranje Ee. Na dan Sunčeve povratnice recitovala je Zimsku pesmu i Dela mladog kralja. Naučila je kako se dobija korica na hlebu, kako se prede na točku i kako se pravi sapun. Znala je ime i namenu svake biljke koja bi se pojavila iznad snega i veliki deo ostalih predanja, herbalnih i verbalnih, koja je Ged pohranio u svoj um za kratko vreme koje je proveo kao Ogionov šegrt i tokom dugih godina provedenih u Školi na Rouku. Međutim, nije skinuo Rune niti Knjigu Predanja sa police iznad ognjišta, niti je dete naučio ijednu reč Jezika Stvaranja.
<BR>&nbsp;&nbsp;&nbsp;&nbsp;&nbsp;On i Tenar su razgovarali o tome. Ispričala mu je kako je naučila Teru jednu reč, tolk, posle čega je prestala dalje da je uči, jer je smatrala da to neće biti u redu, iako nije znala zašto.
<BR>&nbsp;&nbsp;&nbsp;&nbsp;&nbsp;"Mislila sam da je to stoga što nikada, u stvari, nisam govorila taj jezik, nikada ga nisam koristila u magiji. Pomislila sam da bi ona možda trebalo da ga nauči od nekog ko njime istinski vlada."
<BR>&nbsp;&nbsp;&nbsp;&nbsp;&nbsp;"Nema takvog čoveka."
<BR>&nbsp;&nbsp;&nbsp;&nbsp;&nbsp;"A žene još manje."
<BR>&nbsp;&nbsp;&nbsp;&nbsp;&nbsp;"Hteo sam da kažem da je on samo materinji jezik zmajeva."
<BR>&nbsp;&nbsp;&nbsp;&nbsp;&nbsp;"Da li ga oni uče?"
<BR>&nbsp;&nbsp;&nbsp;&nbsp;&nbsp;Zatečen tim pitanjem, nije požurio sa odgovorom, očigledno se prisećajući svega što je čuo i znao o zmajevima. "Ne znam", odvrati on konačno. "Šta mi znamo o njima? Da li se oni ponašaju isto kao i mi, majka uči dete, stariji mlađe? Ili su poput životinja, nešto uče, ali se rađaju uglavnom sa svim potrebnim znanjem? Čak ni to ne znamo. Ali meni se čini da su zmaj i govor zmajeva jedno te isto. Jedno biće."
<BR>&nbsp;&nbsp;&nbsp;&nbsp;&nbsp;"I oni ne govore nijednim drugim jezikom?"
<BR>&nbsp;&nbsp;&nbsp;&nbsp;&nbsp;On klimnu. "Oni ne uče", odvrati, "Oni jesu."
<BR>&nbsp;&nbsp;&nbsp;&nbsp;&nbsp;Teru prođe kroz kuhinju. Jedno od njenih zaduženja bilo je da vodi računa o tome da kutija sa drvima za potpalu bude puna, pa je sada bila zaposlena oko toga, umotana u kaputić od jagnjeće kože i sa kapom na glavi, trčkarala je tamo-amo od šupe sa drvima do kuhinje. Izručila je svoj teret u kutiju pored dimnjaka u uglu i ponovo otišla.
<BR>&nbsp;&nbsp;&nbsp;&nbsp;&nbsp;"Šta to ona pevuši?" upita Ged.
<BR>&nbsp;&nbsp;&nbsp;&nbsp;&nbsp;"Teru?"
<BR>&nbsp;&nbsp;&nbsp;&nbsp;&nbsp;"Kada je sama."
<BR>&nbsp;&nbsp;&nbsp;&nbsp;&nbsp;"Ali ona nikada ne peva. Ne može."
<BR>&nbsp;&nbsp;&nbsp;&nbsp;&nbsp;"Na svoj način. 'Dalje na zapad od zapada..'"
<BR>&nbsp;&nbsp;&nbsp;&nbsp;&nbsp;"Ah!" izusti Tenar. "Na tu priču misliš! Zar ti Ogion nikada nije pričao o Ženi iz Kemaja?"
<BR>&nbsp;&nbsp;&nbsp;&nbsp;&nbsp;"Nije", odvrati on. "ispričaj mi."
<BR>&nbsp;&nbsp;&nbsp;&nbsp;&nbsp;Ispričala mu je priču dok je prela, tako da su zvuci predenja i okretanja točka pratili njene reči. Na kraju je kazala: "Kada mi je Veliki majstor Vetroumeća kazao da je na Gont došao u potrazi za nekom ženom, pomislila sam na nju. Ali ona je, bez svake sumnje, već sigurno odavno mrtva. I kako bi jedna ribarka-zmaj mogla biti Arhimag!"
<BR>&nbsp;&nbsp;&nbsp;&nbsp;&nbsp;"Ali Veliki majstor Ustrojstva nije kazao da će ta žena sa Gonta postati Arhimag", primeti Ged. Krpio je veoma iscepan par pantalona, sedeći na ispustu prozora kako bi uhvatio što više svetla ovog mračnog dana. Prošlo je pola meseca od Sunčeve povratnice, a ipak je još bilo strašno hladno.
<BR>&nbsp;&nbsp;&nbsp;&nbsp;&nbsp;"Šta je onda kazao?"
<BR>&nbsp;&nbsp;&nbsp;&nbsp;&nbsp;"'Žena sa Gonta'. Tako si mi rekla."
<BR>&nbsp;&nbsp;&nbsp;&nbsp;&nbsp;"Ali oni su ga pitali ko će biti naredni Arhimag."
<BR>&nbsp;&nbsp;&nbsp;&nbsp;&nbsp;"I nisu dobili odgovor na to pitanje."
<BR>&nbsp;&nbsp;&nbsp;&nbsp;&nbsp;"Beskrajni su razlozi maga", izgovori Tenar prilično suvo.
<BR>&nbsp;&nbsp;&nbsp;&nbsp;&nbsp;Ged pregrize nit i ostatak obmota oko dva prsta.
<BR>&nbsp;&nbsp;&nbsp;&nbsp;&nbsp;"Na Rouku sam naučio da govorim u zagonetkama", priznade on. "Ali ovo nije zagonetka, bar mi se tako čini. 'Žena sa Gonta' ne može postati Arhimag. Nijedna žena ne može postati Arhimag. Ona bi raščinila ono što je postala u samom činu postajanja. Magi sa Rouka su muškarci... njihova moć je moć muškaraca, njihovo znanje je znanje muškaraca. I muškost i magija za osnovu imaju istu stenu: moć pripada muškarcima. Da žene poseduju moć, šta bi onda bili muškarci do žene koje nisu u stanju da rađaju? I šta bi žene bile do muškarci koji to mogu?"
<BR>&nbsp;&nbsp;&nbsp;&nbsp;&nbsp;"Bah!" izusti Tenar; a zatim, sa izvesnom lukavošću, dodade: "Zar nije u prošlosti bilo i kraljica? Zar one nisu bile žene od moći?"
<BR>&nbsp;&nbsp;&nbsp;&nbsp;&nbsp;"Kraljica je samo ženski kralj", odvrati Ged.
<BR>&nbsp;&nbsp;&nbsp;&nbsp;&nbsp;Ona frknu.
<BR>&nbsp;&nbsp;&nbsp;&nbsp;&nbsp;"Hoću da kažem da njoj moć daruju muškarci. Dozvoljavaju joj da se koristi njihovom moći. Ali ona ne pripada njoj, je li tako? Nije ona moćna zato što je žena, već je moćna uprkos tome."
<BR>&nbsp;&nbsp;&nbsp;&nbsp;&nbsp;Ona klimnu. Ispravila se i malo odmakla od točka za predenje. "U čemu se onda sastoji ženina moć?" upita ona.
<BR>&nbsp;&nbsp;&nbsp;&nbsp;&nbsp;"Mislim da to ne znamo."
<BR>&nbsp;&nbsp;&nbsp;&nbsp;&nbsp;"Kada žena poseduje moć zato što je žena? Pretpostavljam, u odnosu na decu. Bar za izvesno vreme..."
<BR>&nbsp;&nbsp;&nbsp;&nbsp;&nbsp;"Možda u kući."
<BR>&nbsp;&nbsp;&nbsp;&nbsp;&nbsp;Ona se osvrnu po kuhinji. "Ali vrata su zatvorena", reče ona, "vrata su zaključana."
<BR>&nbsp;&nbsp;&nbsp;&nbsp;&nbsp;"Zato što si ti vredna."
<BR>&nbsp;&nbsp;&nbsp;&nbsp;&nbsp;"Oh, da. Mi smo od neprocenjive vrednosti. Sve dok smo nemoćne... sećam se kada sam to prvi put shvatila! Kosil mi je zapretila... meni, Jedinoj Sveštenici Grobnica. I ja sam shvatila da sam nemoćna. Bila sam počastvovana; ali ona je bila ta koja je posedovala moć, koju joj je podario Bog-kralj, čovek. Oh, to me je i te kako naljutilo! I zaplašilo.... Ševa i ja smo jednom o tome razgovarale. Pitala me je: 'Zašto se muškarci plaše žena?'"
<BR>&nbsp;&nbsp;&nbsp;&nbsp;&nbsp;"Ako snagu crpeš iz tuđe slabosti, živećeš u strahu", primeti Ged.
<BR>&nbsp;&nbsp;&nbsp;&nbsp;&nbsp;"Tako je; ali žene kao da se plaše vlastite snage, sebe samih."
<BR>&nbsp;&nbsp;&nbsp;&nbsp;&nbsp;"Da li ih je iko ikada učio da imaju poverenja u same sebe?" zapita Ged; dok je to izgovarao, unutra ponovo uđe Teru noseći drva. Njegove i Tenarine oči se sretoše.
<BR>&nbsp;&nbsp;&nbsp;&nbsp;&nbsp;"Nije", odgovori ona. "Poverenje nije ono čemu nas uče." Posmatrala je dete kako ubacuje drva u kutiju. "Ako je moć u poverenju", nastavi ona, "onda mi se ta reč dopada. Da nije bilo svih tih dogovora... od kojih jeu jedan sustizao drugog... kraljevi, učitelji, magi i vlasnici... Sve se to čini potpuno nepotrebno. Istinska moć, istinska sloboda, nahodila bi se u poverenju, ne u sili."
<BR>&nbsp;&nbsp;&nbsp;&nbsp;&nbsp;"Kao što deca veruju svojim roditeljima", dodade on.
<BR>&nbsp;&nbsp;&nbsp;&nbsp;&nbsp;Oboje zaćutaše.
<BR>&nbsp;&nbsp;&nbsp;&nbsp;&nbsp;"Kako stvari stoje", nastavi on, "čak i poverenje je u stanju da potkupljuje. Muškarci sa Rouka veruju sami sebi i jedni drugima. Njihova moć je čista, ništa ne narušava njenu čistotu, te oni tu čistotu smatraju mudrošću. Oni ne mogu ni da zamisle da su u stanju da pogreše."
<BR>&nbsp;&nbsp;&nbsp;&nbsp;&nbsp;Podigla je pogled prema njemu. Ovo je bilo prvi put da na taj način govori o Rouku, kao pravi promatrač, potpuno oslobođen samog Rouka.
<BR>&nbsp;&nbsp;&nbsp;&nbsp;&nbsp;"Možda bi im tamo dobro došlo nekoliko žena koje bi im ukazale i na tu mogućnost", reče ona, a on se nasmeja.
<BR>&nbsp;&nbsp;&nbsp;&nbsp;&nbsp;Ponovo je pokrenula točak. "I dalje ne shvatam zašto, ako mogu postojati žene-kraljevi, jedna žena ne bi mogla postati i Arhimag."
<BR>&nbsp;&nbsp;&nbsp;&nbsp;&nbsp;Teru je slušala.
<BR>&nbsp;&nbsp;&nbsp;&nbsp;&nbsp;"Topao sneg, suva voda", izgovori Ged gontsku poslovicu. "Kraljevima moć darivaju drugi ljudi. Magova moć je samo njegova... ona je on sam."
<BR>&nbsp;&nbsp;&nbsp;&nbsp;&nbsp;"A to je muška moć. Jer mi čak ni ne znamo u čemu se sastoji ženska moć. U redu. Jasno mi je. Ali svejedno, zašto ne mogu da pronađu Arhimaga... muškarca-Arhimaga?"
<BR>&nbsp;&nbsp;&nbsp;&nbsp;&nbsp;Ged je proučavao zakrpu na pantalonama. "Pa", poče on, "ako Veliki majstor Ustrojstva i nije odgovorio na pitanje koje su mu postavili, odgovorio je na jedno drugo koje mu nisu postavili. Možda samo treba da mu ga postave."
<BR>&nbsp;&nbsp;&nbsp;&nbsp;&nbsp;"Je li to nekakava zagonetka?" upita Teru.
<BR>&nbsp;&nbsp;&nbsp;&nbsp;&nbsp;"Jeste", odgovori joj Tenar. "Ali ne znamo kakva. Samo znamo odgovor na nju. A odgovor glasi: Žena sa Gonta."
<BR>&nbsp;&nbsp;&nbsp;&nbsp;&nbsp;"Ima ih puno", reče Teru pošto je malo razmislila. Očigledno zadovoljna ovim, ona iziđe po još jedan naramak drva.
<BR>&nbsp;&nbsp;&nbsp;&nbsp;&nbsp;Ged ju je promatrao kako izlazi. "'Sve se izmenilo'", reče. "Sve... ponekad mislim, Tenar - pitam se nije li Lebanenovo kraljevstvo samo početak. Vrata... A on čuvar tih vrata. Onaj koji neće proći kroz njih."
<BR>&nbsp;&nbsp;&nbsp;&nbsp;&nbsp;"Tako je mlad", nežno reče Tenar.
<BR>&nbsp;&nbsp;&nbsp;&nbsp;&nbsp;"Isto kao što je bio i Mored kada se sreo sa Crnim Brodovima. Isto kao i ja kada sam..." On zastade i zagleda se kroz prozor u siva, smrznuta polja kroz ogolele grane drveća. "Ili ti, Tenar, na onom mračnom mestu... Šta je to mladost, ili starost? Ja to ne znam. Ponekad me prožme osećanje kao da sam živ već hiljadu godina; ponekad, pak, osećam se kao da mi je život lasta u letu viđena kroz pukotinu u zidu. Umro sam i ponovo se rodio, obe te svari dogodile su mi se u suvoj zemlji i ovde pod suncem, i to više no jednom. A Stvaranje nam kazuje da smo se svi vratili i da ćemo se doveka vraćati izvoru, kao i da je izvor neprekidan. Samo u umiranju, život... O tome sam razmišljao dok sam tamo gore na planini boravio sa ovcama, gde dan nikako da prođe, gde vreme ne prolazi dok ne padne veče, a onda ponovo dolazi jutro... shvatio sam u čemu je mudrost koza. A onda sam počeo da razmišljam: koja je svrha ove moje tuge? Zašto se Soko pastir razboleo od tuge i srama zbog samog sebe? Šta sam to učinio čega bi trebalo da se stidim?"
<BR>&nbsp;&nbsp;&nbsp;&nbsp;&nbsp;"Ništa", odvrati Tenar. "Nikada, ništa!"
<BR>&nbsp;&nbsp;&nbsp;&nbsp;&nbsp;"Oh, jesam", suprotstavi joj se Ged. "Sva veličina ljudi zasniva se na sramu, nastala je iz njega. I tako je Soko pastir plakao za Gedom Arhimagom. I čuvao koze, isto onako dobro kao što bi se moglo očekivati od dečkića njegovih godina..."
<BR>&nbsp;&nbsp;&nbsp;&nbsp;&nbsp;Posle izvesnog vremena Tenar se osmehnu. Primetila je pomalo stidljivo: "Mahovina je kazala da je podsećaš na momčića od petnaest godina."
<BR>&nbsp;&nbsp;&nbsp;&nbsp;&nbsp;"Pa, bila je otprilike u pravu. Ogion mi je dao ime ujesen, a narednog leta otišao sam na Rok... Ko je bio taj dečak? Praznina... Sloboda."
<BR>&nbsp;&nbsp;&nbsp;&nbsp;&nbsp;"Ko je Teru, Gede?"
<BR>&nbsp;&nbsp;&nbsp;&nbsp;&nbsp;Nije joj odmah odgovorio, tako da je pomislila da joj uopšte neće odgovoriti, ali je na kraju ipak kazao: "Ovakva kakva je... kakva sloboda nju čeka?"
<BR>&nbsp;&nbsp;&nbsp;&nbsp;&nbsp;"Znači, mi sami stvaramo svoju slobodu?"
<BR>&nbsp;&nbsp;&nbsp;&nbsp;&nbsp;"Mislim da je tako."
<BR>&nbsp;&nbsp;&nbsp;&nbsp;&nbsp;"Dok si posedovao moć, činilo se da si slobodan kako to samo čovek može biti. Ali po koju cenu? Šta te je to učinilo slobodnim? A ja... Ja sam bila stvorena, oblikovana poput gline, voljom žena koje su služile Stare Moći ili muškarce koji su smislili sve te službe, načine i mesta, ni sama više ne znam koja. Zatim sam bila slobodna, s tobom, na trenutak, i sa Ogionom. Ali to nije bila moja sloboda. Samo mi je pružila mogućnost izbora; i ja sam izabrala. Izabrala sam da se oblikujem poput gline prema potrebama imanja, jednog seljaka i naše dece. Od sebe sam napravila lađu. Poznat mi je njen oblik. Ali ne i glina. Život se poigrao sa mnom. Poznati su mi plesovi. Ali ne i ko je igrač."
<BR>&nbsp;&nbsp;&nbsp;&nbsp;&nbsp;"A ona", prozbori Ged posle duge tišine, "ako ikada bude zaplesala..."
<BR>&nbsp;&nbsp;&nbsp;&nbsp;&nbsp;"Plašiće je se", prošaputa Tenar. U tom se trenutku dete vratilo i razgovor je skrenuo na testo za hleb, koje se dizalo u plehu pored peći. Razgovarali su tako, tiho i nadugačko, prelazeći s jedne teme na drugu pa se opet vraćajući na prethodne, pola tog kratkog dana, često, upredajući i zašivajući rečima svoje živote jedan za drugi, kao i godine i dela i misli koje nisu podelili. Onda bi ponovo zaćutali, udubili se u rad, misli i snove, a ćutljivo dete je sve vreme bilo sa njima.
<BR>&nbsp;&nbsp;&nbsp;&nbsp;&nbsp;I tako je prošla zima, a za njom došla sezona rađanja jaganjaca, tako da je izvesno vreme bilo puno posla dok su dani postajali sve duži i svetliji. Onda su stigle i laste sa ostrva obasjanih suncem, iz Južnih Prostranstava gde zvezda Gobardon sija u sazvežđu Svršetka; ali laste su međusobno razgovarale samo o početku.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
