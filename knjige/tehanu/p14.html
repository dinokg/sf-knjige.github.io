<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. TEHANU
<P>&nbsp;&nbsp;&nbsp;&nbsp;&nbsp;Dete je skrenulo levo i već je prešlo izvestan komad puta pre no što se osvrnulo, pustivši da ga zakloni živica u cvatu.
<BR>&nbsp;&nbsp;&nbsp;&nbsp;&nbsp;Onaj koga su zvali Jasika, čije je ime bilo Erisen i koga je videla kao račvastu i uskovitlanu tamu, vezao je njenu majku i njenog oca, remenima koje je provukao kroz njen jezik i njegovo srce, i vodio ih je gore prema mestu na kome se krio. Bilo joj je muka od vonja tog mesta, ali ipak ih je kratko vreme sledila da bi videla šta radi. Uveo ih je unutra i zatvorio vrata za njima. Vrata su bila od kamena. Kroz njih nije mogla da uđe.
<BR>&nbsp;&nbsp;&nbsp;&nbsp;&nbsp;Nije mogla da leti, a to joj je sada bilo potrebno; ona nije pripadala krilatom soju.
<BR>&nbsp;&nbsp;&nbsp;&nbsp;&nbsp;Potračala je što su je noge nosile preko polja, pored kuće tetke Mahovine, pored Ogionove kuće i kuće za koze, do staze koja je vodila duž stene, sve do njene ivice, gde nije trebalo da ide, jer je mogla da je vidi samo jednim okom. Bila je pažljiva. Pažljivo je gledala tim jednim okom. Stajala je na ivici. Daleko ispod nje nalazila se voda, a sunce je zalazilo daleko odatle. Zagledala se ka zapadu onim drugim okom i uzviknula nekim drugim glasom ime koje je čula u majčinom snu.
<BR>&nbsp;&nbsp;&nbsp;&nbsp;&nbsp;Nije sačekala odgovor, već se okrenula i vratila... prvo je prošla pored Ogionove kuće da proveri da li je njena breskvica porasla. Staro drvo je još bilo tu, načičkano mnogobrojnim malim, zelenim breskvama, ali od mladice nije bilo ni traga. Koze su je pojele. Ili se osušila jer je nije zalivala. Odstajala je malo, zagledana u tle, a zatim je duboko uzdahnula i vratila se preko polja do kuće tetke Mahovine.
<BR>&nbsp;&nbsp;&nbsp;&nbsp;&nbsp;Kokoške koje su se već poređale po gredama, spremajući se za počinak, počeše da kokodaču i lepeću krilima, protiveći se zbog njenog ulaska. Mala koliba bila je mračna i prepuna mirisa. "Tetka Mahovino?" pozva je ona, glasom koji je koristila u razgovoru sa ovim ljudima.
<BR>&nbsp;&nbsp;&nbsp;&nbsp;&nbsp;"Ko je to tamo?"
<BR>&nbsp;&nbsp;&nbsp;&nbsp;&nbsp;Starica je bila u krevetu, krila se. Bila je uplašena i pokušala je da se ogradi kamenjem kako joj niko ne bi prilazio, ali nije uspela; bila je suviše slaba.
<BR>&nbsp;&nbsp;&nbsp;&nbsp;&nbsp;"Ko je to? Ko je to tamo? Oh, draga moja... oh, drago dete, mala moja opečena, lepotice moja, šta ćeš ti ovde? Gde je ona, gde je ona, tvoja majka, oh, je li i ona ovde? Je li došla? Ne ulazi, ne ulazi, draga, na mene je bačena kletva, prokleo je staricu, ne prilazi mi! Ne prilazi!"
<BR>&nbsp;&nbsp;&nbsp;&nbsp;&nbsp;Plakala je. Dete ispruži ruku i dodirnu je. "Sva si hladna", reče.
<BR>&nbsp;&nbsp;&nbsp;&nbsp;&nbsp;"Ti si, dete moje, poput vatre, tvoja šaka me je opekla. Oh, ne gledaj me! Učinio je da moje meso istruli, nabora se i ponovo istruli, ali ne da mi da umrem... rekao je da ću vas ja privući ovamo. Pokušala sam da umrem, pokušala sam, ali on me drži, drži me u životu protiv moje volje, ne da mi da umrem, oh, pusti me da umrem!"
<BR>&nbsp;&nbsp;&nbsp;&nbsp;&nbsp;"Ne bi trebalo da umreš", reče dete, namrštivši se.
<BR>&nbsp;&nbsp;&nbsp;&nbsp;&nbsp;"Dete", prošaputa starica, "draga... oslovi me mojim imenom."
<BR>&nbsp;&nbsp;&nbsp;&nbsp;&nbsp;"Hatha", izgovori dete.
<BR>&nbsp;&nbsp;&nbsp;&nbsp;&nbsp;"Ah. Znala sam... Oslobodi me, draga!"
<BR>&nbsp;&nbsp;&nbsp;&nbsp;&nbsp;"Moram da sačekam", reče dete. "Dok ne dođu."
<BR>&nbsp;&nbsp;&nbsp;&nbsp;&nbsp;Vračara je sada ležala opuštenije, disala je bez napora. "Ko dok ne dođe, draga?" prošaputa ona.
<BR>&nbsp;&nbsp;&nbsp;&nbsp;&nbsp;"Moj narod."
<BR>&nbsp;&nbsp;&nbsp;&nbsp;&nbsp;Vračarina krupna, hladna šaka ležala je poput gomile štapića u njenima. Čvrsto ju je stegla. Sada je i napolju bilo isto onako mračno kao i u kolibi. Hatha, koju su zvali Mahovina, je zaspala; uskoro je dete, koje je sedelo na podu pored njenog ležaja i u čijoj se blizini smestila i jedna kokoška, takođe zaspalo.
<BR>
<BR>&nbsp;&nbsp;&nbsp;&nbsp;&nbsp;Ljudi su došli zajedno sa svetlošću. On reče: "Ustaj, Kučko! Ustaj!" Pridigla se na šake i kolena. Nasmejao se i kazao: "Uspravi se! Pametna si ti Kučka, umeš da hodaš na stražnjim nogama, zar ne? Tako. Pretvaraj se da si ljudsko biće! Sada moramo na put. Polazi!" Oko vrata je još imala uzicu i on je povuče. Krenula je za njim.
<BR>&nbsp;&nbsp;&nbsp;&nbsp;&nbsp;"Evo ti, ti je vodi", reče on; sada je uzicu držao onaj, onaj koga je volela, ali više mu nije znala ime.
<BR>&nbsp;&nbsp;&nbsp;&nbsp;&nbsp;Svi su zajedno izišli sa tog mračnog mesta. Kamen je zevnuo da ih propusti, a sa njim i zemlja iza njih.
<BR>&nbsp;&nbsp;&nbsp;&nbsp;&nbsp;Stalno je bio tik pored nje i onoga koji je držao uzicu. Ostali su išli pozadi, trojica ili četvorica.
<BR>&nbsp;&nbsp;&nbsp;&nbsp;&nbsp;Polja su bila siva od rose. Tamna planina ocrtavala se spram bledog neba. Ptice su počele da pevaju u voćnjacima i živicama, pevale su sve glasnije i glasnije.
<BR>&nbsp;&nbsp;&nbsp;&nbsp;&nbsp;Stigli su do ivice sveta, pa su izvesno vreme njome hodili, dok nisu došli do mesta gde se tle sastojalo od samog stenja, a ivica bila veoma uska. U steni se nazirala neka crta i ona se zagledala u nju.
<BR>&nbsp;&nbsp;&nbsp;&nbsp;&nbsp;"Može je on gurnuti", reče onaj. "A onda soko može da poleti, sasvim sam."
<BR>&nbsp;&nbsp;&nbsp;&nbsp;&nbsp;Odvezao je uzicu oko njenog vrata.
<BR>&nbsp;&nbsp;&nbsp;&nbsp;&nbsp;"Idi i stani na ivicu", reče. Sledila je trag u steni sve do ivice. Ispod nje nalazilo se more, ništa drugo. Vazduh je bio napolju, s njene druge strane.
<BR>&nbsp;&nbsp;&nbsp;&nbsp;&nbsp;"Sada će je Jastreb gurnuti", reče onaj. "Ali prvo, možda bi želela nešto da nam kaže. Ima toliko toga da nam kaže. Žene uvek imaju. Zar nam ništa ne želite reći, gospo Tenar?"
<BR>&nbsp;&nbsp;&nbsp;&nbsp;&nbsp;Nije mogla da govori, ali je pokazala put neba iznad mora.
<BR>&nbsp;&nbsp;&nbsp;&nbsp;&nbsp;"Albatros", primeti on.
<BR>&nbsp;&nbsp;&nbsp;&nbsp;&nbsp;Glasno se nasmejala.
<BR>&nbsp;&nbsp;&nbsp;&nbsp;&nbsp;U strujama svetlosti, kroz vrata neba, doleteo je zmaj; za svojim zavojitim, oklopljenim telom ostavljao je plameni trag. Tada je Tenar progovorila.
<BR>&nbsp;&nbsp;&nbsp;&nbsp;&nbsp;"Kalesine!" povikala je, okrenula se, ščepala Geda za ruku i povukla ga na stenovito tle, u trenutku kada je vatrena grmljavina protutnjala iznad njih, zveket oklopa i šuštanje vetra u raširenim krilima, udar kandži nalik na sečiva kose po steni.
<BR>
<BR>&nbsp;&nbsp;&nbsp;&nbsp;&nbsp;Vetar je duvao sa mora. Sićušni čkalj koji je rastao iz pukotine u steni blizu njene šake povijao se i povijao na vetru sa mora.
<BR>&nbsp;&nbsp;&nbsp;&nbsp;&nbsp;Ged je bio pored nje. Bili su sklupčani jedno pored drugog, iza njih more, a ispred njih zmaj.
<BR>&nbsp;&nbsp;&nbsp;&nbsp;&nbsp;Posmatrao ih je postrance jednim svojim izduženim, žutim okom.
<BR>&nbsp;&nbsp;&nbsp;&nbsp;&nbsp;Ged progovori promuklim, drhtavim glasom, na jeziku zmajeva. Tenar je razumela reči, jer rekao je samo: "Zahvaljujemo ti se, Najstariji."
<BR>&nbsp;&nbsp;&nbsp;&nbsp;&nbsp;Gledajući Tenar, Kalesin progovori, moćnim glasom koji je podsećao na prevlačenje metalne metle preko gonga: "Aro Tehanu?"
<BR>&nbsp;&nbsp;&nbsp;&nbsp;&nbsp;"Dete", izusti Tenar... "Teru!" Podigla se na noge da potrči, da potraži svoje dete. Ugledala ju je kako dolazi duž ivice stene između planine i mora, prema zmaju.
<BR>&nbsp;&nbsp;&nbsp;&nbsp;&nbsp;"Nemoj da trčiš, Teru!" povika ona, ali dete ju je opazilo i potrčalo, trčalo je pravo k njoj. Zagrlile su se.
<BR>&nbsp;&nbsp;&nbsp;&nbsp;&nbsp;Zmaj je okrenuo svoju ogromnu glavu boje potamnele rđe kako bi ih pogledao sa oba oka. Jame njegovih nozdrva, velike poput kotlića, plamtele su vatrenim sjajem i iz njih su se izvijali pramenovi dima. Toplota zmajevog tela probijala se kroz hladni morski vazduh.
<BR>&nbsp;&nbsp;&nbsp;&nbsp;&nbsp;"Tehanu", izgovori zmaj.
<BR>&nbsp;&nbsp;&nbsp;&nbsp;&nbsp;Dete se okrenu da ga pogleda.
<BR>&nbsp;&nbsp;&nbsp;&nbsp;&nbsp;"Kalesine", oslovi ga ona.
<BR>&nbsp;&nbsp;&nbsp;&nbsp;&nbsp;Tada Ged, koji je ostao da kleči, ustade, mada klecavo, uhvativši se za Tenarinu ruku kako bi povratio ravnotežu. Nasmejao se. "Sada znam ko te je pozvao, Najstariji!" reče on.
<BR>&nbsp;&nbsp;&nbsp;&nbsp;&nbsp;"Ja sam ga pozvala", uzvrati dete. "Nisam znala šta da radim, Segoje."
<BR>&nbsp;&nbsp;&nbsp;&nbsp;&nbsp;I dalje je gledala zmaja, govorila je jezikom zmajeva, upotrebljavala je reči Stvaranja.
<BR>&nbsp;&nbsp;&nbsp;&nbsp;&nbsp;"Dobro si učinila, dete", reče zmaj. "Dugo sam te tražio."
<BR>&nbsp;&nbsp;&nbsp;&nbsp;&nbsp;"Hoćemo li sada tamo poći?" upita dete. "Tamo gde su ostali, na drugom vetru?"
<BR>&nbsp;&nbsp;&nbsp;&nbsp;&nbsp;"Da li bi ostavila ove?"
<BR>&nbsp;&nbsp;&nbsp;&nbsp;&nbsp;"Ne", odvrat dete. "Zar ne mogu i oni poći?"
<BR>&nbsp;&nbsp;&nbsp;&nbsp;&nbsp;"Oni ne mogu poći. Njihov život je ovde."
<BR>&nbsp;&nbsp;&nbsp;&nbsp;&nbsp;"Ostaću sa njima", reče ona, na trenutak zadržavši vazduh.
<BR>&nbsp;&nbsp;&nbsp;&nbsp;&nbsp;Kalesin se okrenu u stranu da bi nesmetano ispustio onaj gromki, vatreni mlaz smeha, zadovoljstva, oduševljenja ili besa... "Ha!" Zatim je ponovo pogledao dete: "Dobro je. Ovde imaš još posla."
<BR>&nbsp;&nbsp;&nbsp;&nbsp;&nbsp;"Znam", odgovori dete.
<BR>&nbsp;&nbsp;&nbsp;&nbsp;&nbsp;"Vratiću se po tebe", obeća Kalesin, "kad dođe vreme." A Gedu i Tenar reče: "Dajem vam moje dete, kao što ćete mi vi dati svoje."
<BR>&nbsp;&nbsp;&nbsp;&nbsp;&nbsp;"Kada dođe vreme", odvrati Tenar.
<BR>&nbsp;&nbsp;&nbsp;&nbsp;&nbsp;Kalesinova velika glava jedva primetno se povi, a dugačka usta načičkana kao mač oštrim zubima izviše se naviše.
<BR>&nbsp;&nbsp;&nbsp;&nbsp;&nbsp;Ged i Tenar povukoše se u stranu zajedno sa Teru kada se zmaj okrenuo, povukao oklop preko ivice, pažljivo spuštajući stopala sa kandžama i skupivši crne bokove poput mačke, da bi potom skočio uvis. Raširena krila postaše grimizna na novoj svetlosti, bodljikavi rep udarao je šišteći po steni, a onda je odleteo, nestao... galeb, lasta, misao.
<BR>&nbsp;&nbsp;&nbsp;&nbsp;&nbsp;Na mestu gde je stajao ostali su spaljeni ostaci odeće i kože i ostalih stvari.
<BR>&nbsp;&nbsp;&nbsp;&nbsp;&nbsp;"Hajdemo odavde", reče Ged.
<BR>&nbsp;&nbsp;&nbsp;&nbsp;&nbsp;Ali žena i dete i dalje su stajale zagledane u te stvari.
<BR>&nbsp;&nbsp;&nbsp;&nbsp;&nbsp;"Oni su ljudi od kostiju", reče Teru. Zatim se okrenula i pošla. Koračala je ispred muškarca i žene duž uske staze.
<BR>&nbsp;&nbsp;&nbsp;&nbsp;&nbsp;"To je njen jezik", primeti Ged. "Njen materinji jezik."
<BR>&nbsp;&nbsp;&nbsp;&nbsp;&nbsp;"Tehanu", izusti Tenar. "Ime joj je Tehanu."
<BR>&nbsp;&nbsp;&nbsp;&nbsp;&nbsp;"To joj je ime dao sam davalac imena."
<BR>&nbsp;&nbsp;&nbsp;&nbsp;&nbsp;"Bila je Tehanu od samog početka. Uvek je bila Tehanu."
<BR>&nbsp;&nbsp;&nbsp;&nbsp;&nbsp;"Hajdemo!" reče dete, okrenuvši se prema njima. "Tetka Mahovina je bolesna."
<BR>
<BR>&nbsp;&nbsp;&nbsp;&nbsp;&nbsp;Uspeli su da premeste Mahovinu na svetlost i vazduh, da joj operu rane i da spale prljave čaršave sa njenog kreveta, a Teru je donela čistu posteljinu iz Ogionove kuće. Dovela je i Vresku, devojku koja je čuvala koze. Uz pomoć Vreske udobno su smestili staricu nazad u krevet, zajedno s njenim kokoškama; Vreska je obećala da će im doneti nešto za jelo.
<BR>&nbsp;&nbsp;&nbsp;&nbsp;&nbsp;"Neko mora poći dole u luku Gont", reče Ged, "po ondašnjeg čarobnjaka. Da pazi na Mahovinu; ona može biti izlečena. I da ode u glavno zdanje. Starac će sada umreti. Unuk bi mogao da poživi, ako kuća bude očišćena..." Seo je na prag Mahovinine kuće. Oslonio je glavu o dovratak, izloživši se suncu i sklopio oči. "Zašto činimo ono što činimo?" upita on.
<BR>&nbsp;&nbsp;&nbsp;&nbsp;&nbsp;Tenar se umivala, prala šake i ruke čistom vodom koju je dovukla sa pumpe. Osvrnula se oko sebe kada je završila. Potpuno iscrpljen, Ged je zaspao, lica blago okrenutog naviše ka jutarnjoj svetlosti. Sela je pored njega na prag i položila mu glavu na rame. Jesmo li pošteđeni? - pomislila je. Kako to da smo pošteđeni?
<BR>&nbsp;&nbsp;&nbsp;&nbsp;&nbsp;Spustila je pogled na Gedovu šaku, opuštenu i otvorenu na zemljanom stepeniku. Setila se čkalja koji se povijao na vetru, zmajevih stopala sa kandžama i njegovih crvenih i zlatnih krljušti. Već je napola zaspala kada je dete selo pored nje.
<BR>&nbsp;&nbsp;&nbsp;&nbsp;&nbsp;"Tehanu", promrmlja ona.
<BR>&nbsp;&nbsp;&nbsp;&nbsp;&nbsp;"Malo drvo je umrlo", reče dete.
<BR>&nbsp;&nbsp;&nbsp;&nbsp;&nbsp;Posle kraćeg vremena Tenarin umoran, uspavani um je shvatio i dovoljno se probudio da odgovori pitanjem. "Ima li breskvica na starom drvetu?"
<BR>&nbsp;&nbsp;&nbsp;&nbsp;&nbsp;Razgovarale su tiho kako ne bi probudile usnulog muškarca.
<BR>&nbsp;&nbsp;&nbsp;&nbsp;&nbsp;"Samo malih, zelenih."
<BR>&nbsp;&nbsp;&nbsp;&nbsp;&nbsp;"Sazreće, posle Dugog Plesa. Uskoro."
<BR>&nbsp;&nbsp;&nbsp;&nbsp;&nbsp;"Možemo li jednu posaditi?"
<BR>&nbsp;&nbsp;&nbsp;&nbsp;&nbsp;"I više od jedne, ako želiš. Je li kuća u dobrom stanju?"
<BR>&nbsp;&nbsp;&nbsp;&nbsp;&nbsp;"Prazna je."
<BR>&nbsp;&nbsp;&nbsp;&nbsp;&nbsp;"Hoćemo li živeti u njoj?" Još se malo pridigla i zagrlila dete. "Imam novca", reče, "dovoljno da kupimo stado koza i Turbijev zimski pašnjak, ako je još na prodaju. Ged zna dobra mesta na planini, za preko leta... Pitam se da li je vuna koju smo sakupile još tamo?" Rekavši to, pomislila je: zaboravili smo knjige, Ogionove knjige! Na polici iznad ognjišta na Hrastovom imanju... a Iskra, jadnik, on nije u stanju da pročita ni jednu jedinu reč iz njih!
<BR>&nbsp;&nbsp;&nbsp;&nbsp;&nbsp;Ali to, izgleda, nije bilo važno. Trebalo je naučiti neke nove stvari, to je bilo van svake sumnje. Ako ih Ged poželi, može poslati nekoga po njih. Kao i po njenu preslicu. A može i sama sići dole, kada dođe jesen, da obiđe sina, poseti Ševu i ostane malo sa Jabukom. Moraće ponovo da zasade Ogionovu baštu, i to smesta, ako žele ovog leta da imaju bar nešto vlastitog povrća. Pomislila je na leje pasulja i miris njegovih cvetova. Setila se malog prozora koji je gledao na zapad. "Mislim da bismo tamo mogli živeti", reče.
</P></TD></TR></TABLE>
</CENTER>
</BODY>
</HTML>
