<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. DOLAZAK
<P>&nbsp;&nbsp;&nbsp;&nbsp;&nbsp;Nebo je upravo počinjalo da tamni kada stigoše nadomak Bulderšo Fela. Džudi je sedela pored profesora, na zadnjem sedištu službenih kola koja su klizila putem od grada Bulderšoa ka pustari. Virila je kroz prozor puna nade, ali radio-teleskop se ukazao pred njima tek pošto su stigli gotovo do vrha brda.
<BR>
<BR>&nbsp;&nbsp;&nbsp;&nbsp;&nbsp;On odjedared iskrsnu pred njima: tri visoka stuba pri vrhu lučno sučeljena u trostrani svod koji se, tajanstven i postojan, ocrtavao na sumračnom nebu.
<BR>&nbsp;&nbsp;&nbsp;&nbsp;&nbsp;Između stubova bilo je postavljeno, ukopano u zemlju, betonirano udubljenje, veličine sportskog stadiona, a iznad njega, okačena o vrh svoda, visila je jedna manja metalna polusfera sa šupljinom okrenutom nadole i sa dugom antenom upravljenom ka zemlji.
<BR>&nbsp;&nbsp;&nbsp;&nbsp;&nbsp;Veličina čitavog ovog uređaja nije na prvi pogled padala u oči; on je naprosto bio nesrazmeran u odnosu na okolinu. Džudi je počela da uviđa koliko je on ogroman tek kada su kola stigla do njega i zaustavila se u njegovom podnožju. To nije naličilo bilo čemu što je ona do tada videla - tako potpuno i silno svojstveno, poput neke skulpture.
<BR>&nbsp;&nbsp;&nbsp;&nbsp;&nbsp;Međutim, i pored sve njene neobičnosti, u visokoj građevini koja se ukazala pred njima nije bilo ničeg zlokobnog što bi im dalo da naslute čudnovatu i kobnu budućnost koju će ona prouzrokovati.
<BR>
<BR>&nbsp;&nbsp;&nbsp;&nbsp;&nbsp;Zastadoše za trenutak pored kola, dok im je blag okrepljujući vazduh ispunjavao nozdrve i pluća, posmatrajući tri ogromna stuba, metalni reflektor koji je svetlucao visoko iznad njihovih glava, i sumračno nebo iznad njega. Oko njih, pri vrhu pustare, bilo je razbacano nekoliko prizemnih zgrada i nekoliko manjih nizova radio-antena opasanih žičanom ogradom. Nije se čuo nikakav drugi šum sem hujanja vetra oko stubova i kliktanja ritskih šljuka, i oni su gotovo mogli da osete kako se betonsko-metalno uvo pored njih napinje da oslušne zvezde.
<BR>&nbsp;&nbsp;&nbsp;&nbsp;&nbsp;Tada profesor krenu prema glavnoj zgradi - prizemnom zdanju sa kamenim pročeljem, nedovršenog ulaza i sa tek izgrađenim prilazom. Neki ljudi su postavljali i bojili dovratnike i oznake za pravac kretanja. Sve je to izgledalo veoma neobično i štrčalo je nasuprot pitomom tamnom vrhu brda.
<BR>&nbsp;&nbsp;&nbsp;&nbsp;&nbsp;"U glavnoj kontrolnoj prostoriji ima svakojakih pomoćnih uređaja", reče profesor, načinivši jedva primetan pokret rukom.
<BR>&nbsp;&nbsp;&nbsp;&nbsp;&nbsp;Bio je to čovek šezdesetih godina, omanji, uredan i prijatan poput nekog domaćeg lekara.
<BR>&nbsp;&nbsp;&nbsp;&nbsp;&nbsp;"Još uvek je beba", reče Džudi.
<BR>&nbsp;&nbsp;&nbsp;&nbsp;&nbsp;"Beba? To je najveća beba koju sam ikada doneo na svet. Desetogodišnji trud."
<BR>&nbsp;&nbsp;&nbsp;&nbsp;&nbsp;On joj namignu i zatrupka svojim malim crnim cipelama uza stepenice upravne zgrade.
<BR>&nbsp;&nbsp;&nbsp;&nbsp;&nbsp;Ulazni hol je delovao nedovršeno, ali istovremeno i uobičajeno: neizbežna rupičasta tavanica i neizbežan montažni pod, goli obojeni zidovi od opeke i fluorescentno osvetljenje. Na zidu je bio okačen telefon, a bila je ugrađena i česma u obliku fontane; na bočnim zidovima bila su ugrađena po jedna mala vrata, a na zidu nasuprot ulazu dvokrilna vrata, i to bi bilo sve. Iz prostorije iza dvokrilnih vrata dopirao je neki nejasan pištav zvuk. Kada ih profesor otvori, pištanje postade glasnije. To je bio zvuk sličan atmosferskim smetnjama na radiju.
<BR>&nbsp;&nbsp;&nbsp;&nbsp;&nbsp;Kada uđoše kroz dvokrilna vrata, naiđoše na jednog čoveka u smeđem radnom mantilu. Njegov pogled se za trenutak ukrsti sa Džudinim, ali kada ona zausti da nešto kaže, on pogleda u stranu.
<BR>&nbsp;&nbsp;&nbsp;&nbsp;&nbsp;"Dobro veče, Herise", reče profesor.
<BR>&nbsp;&nbsp;&nbsp;&nbsp;&nbsp;Prostorija u koju su ušli predstavljala je kontrolnu sobu, središte opservatorije. Prozor na drugom kraju gledao je na gigantsku skulpturu, a naspram njega bio je postavljen glomazan metalni sto poput postolja nekih orgulja, opremljen razvodnim tablama, sijalicama i prekidačima. Za tim stolom radilo je nekoliko mladih ljudi koji su, s vremena na vreme, prilazili jednom od dva kompjutera ugrađena u visoka metalna kućišta sa obeju strana stola. Jedan od bočnih zidova bio je prekriven uveličanim fotografijama zvezda, snimljenim optičkim teleskopom, a dve trećine drugog zida sastojale su se od staklene pregrade kroz koju se videla grupa mlađih ljudi što su radili na opremi u prostoriji iza zida.
<BR>&nbsp;&nbsp;&nbsp;&nbsp;&nbsp;"Ovde će se odigrati ceremonija puštanja u rad", reče Rajnhart.
<BR>&nbsp;&nbsp;&nbsp;&nbsp;&nbsp;"A gde će ministar razbiti bocu šampanjca ili preseći vrpcu, ili šta već treba da učini?"
<BR>&nbsp;&nbsp;&nbsp;&nbsp;&nbsp;"Za stolom. Pritisnuće dugme na kontrolnom stolu i pustiće ga u rad."
<BR>&nbsp;&nbsp;&nbsp;&nbsp;&nbsp;"Pa zar on već ne radi?"
<BR>&nbsp;&nbsp;&nbsp;&nbsp;&nbsp;"Ne još. Mi za sada obavljamo prijemna ispitivanja."
<BR>&nbsp;&nbsp;&nbsp;&nbsp;&nbsp;Džudi je stajala kod vrata upijajući sve u sebe. Ona je spadala u onu vrstu zgodnih mladih žena za koje bi se pre reklo da su lepe negoli ljupke, sa čistim tenom i živahnim inteligentnim licem, veoma samouverenog, donekle nezgrapnog držanja. Ona bi mogla da bude neka bolničarka ili oficir oružanih snaga, ili naprosto proizvod neke dobre hokejaške škole. Imala je poveće šake i duboke plave oči. Pod rukom je nosila hrpu papira i brošura; ona poče da ih razgleda kao da u njima traži objašnjenje za ono što je videla.
<BR>&nbsp;&nbsp;&nbsp;&nbsp;&nbsp;"Ovo je najveći radio-teleskop, da kažemo, na svetu." Profesor se blaženo osmehivao gledajući po prostoriji. "On, naravno, nije tako veliki kao neki interferometar, ali njime se može upravljati. Uz pomoć malog reflektora na vrhu, žiža se može pomerati i na taj način možete slediti izvor preko neba."
<BR>&nbsp;&nbsp;&nbsp;&nbsp;&nbsp;"Na osnovu ovoga sam zaključila", Džudi lupnu po svojim papirima, "da ima i drugih radio-teleskopa koji dejstvuje na isti način."
<BR>&nbsp;&nbsp;&nbsp;&nbsp;&nbsp;"Ima ih. Bilo ih je i 1960. kada smo započeli gradnju ovoga - to znači još pre nekoliko godina. Ali, oni nisu tako osetljivi kao ovaj naš."
<BR>&nbsp;&nbsp;&nbsp;&nbsp;&nbsp;"Da li zbog toga što je ovaj veći?"
<BR>&nbsp;&nbsp;&nbsp;&nbsp;&nbsp;"Ne samo zato nego i zbog toga što naš ima bolji prijemni uređaj. To bi trebalo da nam omogući hvatanje većeg opsega zvučnih signala. Sve je to tu ugrađeno."
<BR>&nbsp;&nbsp;&nbsp;&nbsp;&nbsp;On pokaza svojim malenim slabašnim prstom na prostoriju iza staklene pregrade.
<BR>&nbsp;&nbsp;&nbsp;&nbsp;&nbsp;"Znate, sve što do nas dopre iz većine astronomskih izvora na primer od radioaktivnih zvezda - predstavlja veoma slabašan električni podsticaj, a izmešano je sa svakojakim zvucima koji potiču iz atmosfere, međuzvezdanog gasa i bog sveti zna odakle - dakle, u svakom slučaju, sa neba."
<BR>&nbsp;&nbsp;&nbsp;&nbsp;&nbsp;Govorio je jasnim suvoparnim tenorom, poput nekog lekara koji raspravlja o nazebu. On uopšte nije odavao utisak čoveka koji je učinio podvig ili koji mašta.
<BR>&nbsp;&nbsp;&nbsp;&nbsp;&nbsp;"Vi možete čuti izvore koje drugi ne mogu?" upita Džudi.
<BR>&nbsp;&nbsp;&nbsp;&nbsp;&nbsp;"Tako se bar nadamo. To nam je bila namera. Ali ne pitajte me kako. To je ostvarenje čitave jedne ekipe." On skromno spusti pogled na svoja mala stopala. "Doktori Fleming i Bridžer."
<BR>&nbsp;&nbsp;&nbsp;&nbsp;&nbsp;"Bridžer?" Džudi pogleda oštro u njega.
<BR>&nbsp;&nbsp;&nbsp;&nbsp;&nbsp;"Flemingu stvarno rade klikeri. Džon Fleming." On uljudno pozva preko sobe. "Džone!"
<BR>&nbsp;&nbsp;&nbsp;&nbsp;&nbsp;Jedan od mladića odvoji se od grupe za kontrolnim stolom i uputi se prema njima.
<BR>&nbsp;&nbsp;&nbsp;&nbsp;&nbsp;On reče "Zdravo!" profesoru, ne obraćajući pažnju na Džudi.
<BR>&nbsp;&nbsp;&nbsp;&nbsp;&nbsp;"Ako si slobodan za trenutak, Džone. Doktor Fleming. Gospodica Adamson."
<BR>&nbsp;&nbsp;&nbsp;&nbsp;&nbsp;Mladić pogleda Džudi, a onda se obrati onima za kontrolnim stolom.
<BR>&nbsp;&nbsp;&nbsp;&nbsp;&nbsp;"Utišajte tu buku!"
<BR>&nbsp;&nbsp;&nbsp;&nbsp;&nbsp;"Šta je to?" upita Džudi. Atmosferske smetnje svedoše se na slabo šištanje. Mladi čovek sleže ramenima.
<BR>&nbsp;&nbsp;&nbsp;&nbsp;&nbsp;"Uglavnom međuzvezdani šumovi. Svemir je pun materija nabijenih elektricitetom. Ono što mi hvatamo predstavlja električno emitovanje tih naboja koje do nas dopire kao buka."
<BR>&nbsp;&nbsp;&nbsp;&nbsp;&nbsp;"Muzička pratnja svemira", dodade Rajnhart.
<BR>&nbsp;&nbsp;&nbsp;&nbsp;&nbsp;"Sačuvajte to, profo", reče mladić s blagonaklonim potcenjivanjem. "Sačuvajte to za Džekoove prospekte za štampu."
<BR>&nbsp;&nbsp;&nbsp;&nbsp;&nbsp;"Džeko se neće vratiti."
<BR>&nbsp;&nbsp;&nbsp;&nbsp;&nbsp;Izgledalo je da se Fleming nije mnogo iznenadio, a Džudi se namršti kao da ne shvata o čemu je reč.
<BR>&nbsp;&nbsp;&nbsp;&nbsp;&nbsp;"Ko?" upita ona profesora.
<BR>&nbsp;&nbsp;&nbsp;&nbsp;&nbsp;"Džekson, vaš prethodnik." On se okrete Flemingu. "Gospođica Adamson je naš novi predstavnik za štampu."
<BR>&nbsp;&nbsp;&nbsp;&nbsp;&nbsp;Fleming je pogleda kiselo. "Pa, oni se svaki čas menjaju, zar ne? Nasleđujući Džekoove sfere."
<BR>&nbsp;&nbsp;&nbsp;&nbsp;&nbsp;"Ko su to 'oni'?"
<BR>&nbsp;&nbsp;&nbsp;&nbsp;&nbsp;"Draga mlada damo, to ćete uskoro i sami otkriti." "Pokazujem joj raspored za četvrtak", reče profesor. "Zvanično puštanje u rad. Ona će se postarati za novinare."
<BR>&nbsp;&nbsp;&nbsp;&nbsp;&nbsp;Flemingovo lice bilo je crnomanjasto, zamišljeno i više rasejano nego natmureno; ali je delovao umorno i jetko. Progunđa nešto na rogobatnom midlendskom narečju.
<BR>&nbsp;&nbsp;&nbsp;&nbsp;&nbsp;"Oh, da - zvanično otvaranje! Sve svetiljke u boji biće upaljene. Nebeski horovi zvezda pevaće Rule Britannia, a ja ću svratiti u kafanicu."
<BR>&nbsp;&nbsp;&nbsp;&nbsp;&nbsp;"Bićeš ovde, Džone. Bar se ja nadam", izgovori profesor pomalo naljućen. "U međuvremenu, možda bi mogao malo da provedeš okolo gospođicu Adamson."
<BR>&nbsp;&nbsp;&nbsp;&nbsp;&nbsp;"Ne morate ako ste zauzeti", reče Džudi tankim, neprijateljskim glasom. Fleming je prvi put pogleda sa interesovanjem.
<BR>&nbsp;&nbsp;&nbsp;&nbsp;&nbsp;"Koliko znate o svemu ovome?"
<BR>&nbsp;&nbsp;&nbsp;&nbsp;&nbsp;"Još uvek vrlo malo." Ona lupnu po svojim papirima. "Oslanjam se na ovo."
<BR>&nbsp;&nbsp;&nbsp;&nbsp;&nbsp;Fleming se nestrpljivo okrete po sobi i široko razmahnu rukom.
<BR>&nbsp;&nbsp;&nbsp;&nbsp;&nbsp;"Dame i gospodo, ovo je najveći i najnoviji radio-teleskop na svetu - da ne kažemo i najskuplji. Njegova moć razlaganja je petnaest do dvadeset puta veća od bilo kojeg postojećeg uređaja i on, naravno, predstavlja čudo britanske nauke. A tehniku da i ne pominjemo. Elementi za prihvatanje su" - on pokaza kroz prozor - "pokretljivi kako bi mogli da prate kretanje nebeskog tela preko neba. Sada im sve možete objasniti, zar ne?"
<BR>&nbsp;&nbsp;&nbsp;&nbsp;&nbsp;"Hvala", reče Džudi ledeno. Ona pogleda profesora, ali on je odavao utisak kao da ga sve to nije mnogo iznenadilo.
<BR>&nbsp;&nbsp;&nbsp;&nbsp;&nbsp;"Žao mi je što smo ti dosađivali, Džone", reče on.
<BR>&nbsp;&nbsp;&nbsp;&nbsp;&nbsp;"Ni govora. To je bilo pravo zadovoljstvo. Samo vi izvolite kad god želite."
<BR>&nbsp;&nbsp;&nbsp;&nbsp;&nbsp;Profesor se posveti Džudi svojom prijaznom predusretljivošću opšteg praktičara.
<BR>&nbsp;&nbsp;&nbsp;&nbsp;&nbsp;"Pokazaću vam ja lično."
<BR>&nbsp;&nbsp;&nbsp;&nbsp;&nbsp;"Želite da sve bude sredeno do četvrtka, zar ne?" reče Fleming. "Za ministra."
<BR>&nbsp;&nbsp;&nbsp;&nbsp;&nbsp;"Da, Džone. Hoće li biti u redu?"
<BR>&nbsp;&nbsp;&nbsp;&nbsp;&nbsp;"Izgledaće kao da je u redu. Tupoglavko neće ni znati da li radi. A ni lovci senzacija."
<BR>&nbsp;&nbsp;&nbsp;&nbsp;&nbsp;"Voleo bih kada bi proradio dotle."
<BR>&nbsp;&nbsp;&nbsp;&nbsp;&nbsp;"Pih."
<BR>&nbsp;&nbsp;&nbsp;&nbsp;&nbsp;Fleming ih ostavi i vrati se kontrolnom stolu. Džudi je očekivala da će profesor prasnuti ili bar nekim gestom pokazati da je uvređen, ali on samo klimnu glavom kao da je upravo izrekao neku dijagnozu.
<BR>&nbsp;&nbsp;&nbsp;&nbsp;&nbsp;"Ne možete pritegnuti momka kao što je Džon. Na neku ideju treba ponekad čekati mesecima. Godinama. To se isplati samo ako je dobra, a kod njega je obično tako." On setno pogleda u Flemingova leđa koja su se udaljavala: mlitava, nehajna, sa neurednom kosom i odelom. "Znate, oslanjamo se na mlade. On je uradio celokupan projekat niskih temperatura, on i Bridžer. Prijemnici su zasnovani na uređaju za niske temperature, a to ne spada u moj delokrug. Tu negde postoji prospekt o tome." Rasejano pokaza glavom na svoju hrpu papira. "Na žalost, malo smo ga rasrdili."
<BR>&nbsp;&nbsp;&nbsp;&nbsp;&nbsp;Uzdahnu i povede je u obilazak građevine. Pokaza joj noćne fotografije neba na zidu, govoreći joj imena i osobine velikih radioaktivnih zvezda, glavnih izvora zvukova koje čujemo iz svemira. "Ovo", objašnjavao je pokazujući na fotografije, "uopšte nije zvezda, nego su čitave dve galaksije koje se sudaraju, a ovo je zvezda koja eksplodira."
<BR>&nbsp;&nbsp;&nbsp;&nbsp;&nbsp;"A ovo?"
<BR>&nbsp;&nbsp;&nbsp;&nbsp;&nbsp;"Velika maglina u Andromedi. Zovemo je M.31 samo zato da bi je pobrkali sa auto-putem."
<BR>&nbsp;&nbsp;&nbsp;&nbsp;&nbsp;"Da li se ona nalazi u sazveždu Andromeda?"
<BR>&nbsp;&nbsp;&nbsp;&nbsp;&nbsp;"Ne. Ona je daleko, daleko izvan nje. Ona sama za sebe predstavlja čitavu galaksiju. Nije baš tako jednostavno, zar ne?" Ona potvrdi, gledajući bele spirale zvezda.
<BR>&nbsp;&nbsp;&nbsp;&nbsp;&nbsp;"Jeste li uhvatili signal sa nje?"
<BR>&nbsp;&nbsp;&nbsp;&nbsp;&nbsp;"Pištanje. Kao ono koje ste čuli." Pored zida se nalazila velika sfera od perspeksa s malom tamnom loptom u središtu i belim lopticama oko nje, poput elektrona na modelu atoma nekog fizičara.
<BR>&nbsp;&nbsp;&nbsp;&nbsp;&nbsp;"Džekoove sfere!" Profesor namignu. "Ili Džekoove gluposti, kako ih zovu. To je prikaz letelica u orbiti u blizini Zemlje. Sve te bele jedinice predstavljaju satelite, balističke projektile i slično. Gvožđurija. Ova u sredini predstavlja Zemlju."
<BR>&nbsp;&nbsp;&nbsp;&nbsp;&nbsp;Profesor je pažljivo skloni u stranu.
<BR>&nbsp;&nbsp;&nbsp;&nbsp;&nbsp;"Mislim da vi to zovete demonstrator. Džeko je mislio da će to zanimati naše posetioce. Mi, naravno, moramo da vodimo tabele o onome što se dešava u blizini Zemlje, a to je traćenje oruđa kao što je ovo. Međutim, vojska to od nas traži, a mi dobijamo novac koji nam je potreban jedino ako potpadnemo pod budžet za odbranu." On je to govorio kao da čini neki nestašluk u kome uživa. Načini jedan od svojih laganih uglađenih pokreta obuhvatajući sobu i gigantski predmet napolju. "Ovo je stajalo dvadeset pet ili više miliona."
<BR>&nbsp;&nbsp;&nbsp;&nbsp;&nbsp;"Znači i vojska je zainteresovana za ovo?"
<BR>&nbsp;&nbsp;&nbsp;&nbsp;&nbsp;"Da. Ali to je moja ustanova - ili, bolje reći, Ministarstva nauke. Ne vašeg ministarstva."
<BR>&nbsp;&nbsp;&nbsp;&nbsp;&nbsp;"Sada i ja spadam među vaše osoblje."
<BR>&nbsp;&nbsp;&nbsp;&nbsp;&nbsp;"Ne na moj zahtev." Njegovo ponašanje postade ukočeno, što nije bio slučaj kada je Fleming bio neuljudan prema njemu; na kraju krajeva, Fleming je bio jedan od njegovih.
<BR>&nbsp;&nbsp;&nbsp;&nbsp;&nbsp;"Zna li neko sem vas zašto sam ja ovde?" upita Džudi.
<BR>&nbsp;&nbsp;&nbsp;&nbsp;&nbsp;"Nisam nikome rekao."
<BR>&nbsp;&nbsp;&nbsp;&nbsp;&nbsp;On zabašuri tu temu i uvede je u drugu prostoriju, gde polako priđe prijemniku i uređaju za vezu.
<BR>&nbsp;&nbsp;&nbsp;&nbsp;&nbsp;"Mi naprosto predstavljamo jednu od karika u lancu opservatorija širom celog sveta, ali ne i najslabiju kariku." Gledao je okolo, s nekom vrstom iskrenog zadovoljstva, na razvodne table, žice i prečage uređaja. "Nisam se osećao kao star čovek kada smo počeli da sve ovo ugrađujemo, ali sada se osećam. Padne vam tako na um ideja i vi pomislite: "To je ono što moramo učiniti", i to se upravo ukazuje kao sledeći korak. Možda sasvim sitan korak. Potom počinjete: projekat, ispitivanja, komiteti, građenje, politika. Jedan sat života ovde, mesec dana tamo. Nadajmo se da će raditi. Ah, evo Vilena! On zna sve o ovom delu opservatorije."
<BR>&nbsp;&nbsp;&nbsp;&nbsp;&nbsp;Džudi se upoznade s bledunjavim mladim čovekom koji je govorio sa australijanskim naglaskom; držao je njenu ruku kao da je našao nešto što je izgubio.
<BR>&nbsp;&nbsp;&nbsp;&nbsp;&nbsp;"Zar se mi već negde nismo ranije sreli?"
<BR>&nbsp;&nbsp;&nbsp;&nbsp;&nbsp;"Ne bih rekla." Piljila je prodorno u njega svojim velikim plavim očima, ali on se ne obeshrabri.
<BR>&nbsp;&nbsp;&nbsp;&nbsp;&nbsp;"Siguran sam u to."
<BR>&nbsp;&nbsp;&nbsp;&nbsp;&nbsp;Ona se pokoleba i pogleda bespomoćno oko sebe. Na drugom kraju prostorije stajao je Heris koji je održavao uređaje, pa kada ona pogleda u njegovom pravcu, on gotovo neprimetno zavrte glavom. Ona se ponovo obrati Vilenu.
<BR>&nbsp;&nbsp;&nbsp;&nbsp;&nbsp;"Na žalost, ne sećam se."
<BR>&nbsp;&nbsp;&nbsp;&nbsp;&nbsp;"Možda u Vumeri..."
<BR>&nbsp;&nbsp;&nbsp;&nbsp;&nbsp;Profesor je povede nazad u glavnu kontrolnu prostoriju. "Kako se zvaše ovaj čovek?"
<BR>&nbsp;&nbsp;&nbsp;&nbsp;&nbsp;"Vilen."
<BR>&nbsp;&nbsp;&nbsp;&nbsp;&nbsp;Ona nešto pribeleži u svoju beležnicu. Društvo za kontrolnim stolom se razišlo; ostao je samo jedan mlađi čovek koji je sedeo na sedištu dežurnog inženjera, proveravajući razvodne ploče. Profesor je dovede do njega.
<BR>&nbsp;&nbsp;&nbsp;&nbsp;&nbsp;"Zdravo, Harvi."
<BR>&nbsp;&nbsp;&nbsp;&nbsp;&nbsp;Mladić podiže pogled i upola se pridiže sa sedišta.
<BR>&nbsp;&nbsp;&nbsp;&nbsp;&nbsp;"Dobro veče, profesore Rajnhart." On je bar bio učtiv. Džudi pogleda kroz prozor na ogromnu napravu napolju, na praznu pustaru i nebo koje se sada prekrivalo tamnim purpurom.
<BR>&nbsp;&nbsp;&nbsp;&nbsp;&nbsp;"Poznajete li princip rada ove naprave?" upita je Harvi.
<BR>&nbsp;&nbsp;&nbsp;&nbsp;&nbsp;"Svaka nebeska radio-emisija odbija se od udubljenja, vraća se natrag do antene, prihvata se i registruje na onom tamo uređaju." On pokaza rukom kroz staklenu pregradu. Džudi ne pogleda u tom pravcu plašeći se da ne ugleda Vilena, a Harvi žustar, tvrdokoran i bezbojan - ubrzo joj obrati pažnju na nešto drugo. "Ovaj radni sto kompjutera određuje azimut i elevaciju bilo kakvog izbora na koji želite da se usredsredite, i sledi ga. To je lančani servo-uređaj..."
<BR>&nbsp;&nbsp;&nbsp;&nbsp;&nbsp;Džudi najzad pođe za rukom da izmakne u hol i da za trenutak ostane nasamo sa Herisom.
<BR>&nbsp;&nbsp;&nbsp;&nbsp;&nbsp;"Premestite Vilena", reče ona.
<BR>
<BR>&nbsp;&nbsp;&nbsp;&nbsp;&nbsp;Ostavila je kofer u hotelu u gradu i dovezla se na brdo nepripremljena za ono na šta će naići. Obišla je mnoge državne ustanove, i u mnogima od njih je radila kao organ obezbeđenja, od Filingdejla do Uskršnjeg ostrva. Sa Vilenom se, znala je, srela u raketnoj bazi u Australiji. Sa Herisom je izvršavala jedan službeni zadatak u Malvernu. Ona sebe nije smatrala špijunom, i pomisao da uhodi svoje kolege ispuni je nelagodnim osećanjem da obavlja neprijatan posao; ali Ministarstvo unutrašnjih poslova je tražilo da ona, ili bilo ko drugi, bude premeštena iz Odeljenja bezbednosti Ministarstva odbrane u Ministarstvo nauke, a kod mlađega pogovora nema. Ranije su ljudi sa kojima je radila uvek znali ko je ona, a ona je smatrala da se njena dužnost sastoji u tome da im pruži zaštitu. Ovoga puta su oni sami bili osumnjičeni, pa je ona bila podmetnuta kao voditelj javnih nastupa koji može da njuška unaokolo i da postavlja pitanja ne izazivajući sumnju. Rajnhart je to znao, i to mu se nije dopadalo. Ali posao je posao, a ovo je - kako joj je rečeno - važno.
<BR>&nbsp;&nbsp;&nbsp;&nbsp;&nbsp;Ona je mogla da igra tu ulogu bez teškoća: delovala je tako iskreno, tako otvoreno, kao član ekipe. Njena jedina dužnost bila je da se drži u pozadini, da sluša i pamti. Ljudi na koje je naišla stvorili su kod nje osećaj nelagodnosti; oni su imali svoj svet i sopstveni način procenjivanja. Ko je bila ona da ih ocenjuje ili da bude predmet njihovog ocenjivanja. Kad Heris klimnu glavom i izgubi se da bi učinio ono što je tražila, ona je prezirala i njega i sebe.
<BR>&nbsp;&nbsp;&nbsp;&nbsp;&nbsp;Uskoro posle toga, profesor ode i prepusti je Džonu Flemingu.
<BR>&nbsp;&nbsp;&nbsp;&nbsp;&nbsp;"Mogao bi da je prebaciš do 'Lava' kad se budeš vraćao u Bulderšo. Tamo je odsela."
<BR>&nbsp;&nbsp;&nbsp;&nbsp;&nbsp;Oni iziđoše na stepenište da isprate starca.
<BR>&nbsp;&nbsp;&nbsp;&nbsp;&nbsp;"Vrlo je prijatan", reče Džudi.
<BR>&nbsp;&nbsp;&nbsp;&nbsp;&nbsp;Fleming progunđa: "Lafčina."
<BR>&nbsp;&nbsp;&nbsp;&nbsp;&nbsp;Izvadi pljosku iz džepa i otpi. Potom je pruži njoj. Kada ona odbi, on još jednom nategnu. Posmatrala ga je kako stoji u osvetljenom hodniku, zabačene glave, i kako mu jabučica šeta gore-dole dok je gutao. Iz njega je izbijala neka pomamna napetost; možda su ga, kako reče Rajnhart, rasrdili. Pored toga, postojalo je još nešto - osećaj da dinamo u njemu stalno radi.
<BR>&nbsp;&nbsp;&nbsp;&nbsp;&nbsp;"Bavite li se kuglanjem?" Izgledalo je kao da je zaboravio svoju raniju nezainteresovanost u odnosu na nju. Možda zahvaljujući piću. "Dole u Bulderšou ima jedna uličica. Dođite da učestvujete u našim malograđanskim razonodama:"
<BR>&nbsp;&nbsp;&nbsp;&nbsp;&nbsp;Ona je oklevala.
<BR>&nbsp;&nbsp;&nbsp;&nbsp;&nbsp;"Ma, hajdete! Nemam nameru da vas ostavim na milost i nemilost tim šašavim astronomima."
<BR>&nbsp;&nbsp;&nbsp;&nbsp;&nbsp;"Zar vi niste astronom?"
<BR>&nbsp;&nbsp;&nbsp;&nbsp;&nbsp;"Šta vam pada na pamet! Moj delokrug su niske temperature, kompjuteri, a ne te idimi-dođimi besmislice."
<BR>&nbsp;&nbsp;&nbsp;&nbsp;&nbsp;Oni došetaše do omanje betonske ploče na kojoj su bila parkirana njegova kola. Na vrhu teleskopa sjajila je crvena signalna svetiljka, a na tamnom nebu iza njega počele su da se pojavljuju zvezde. Neke od njih nazirale su se između visokih lučnih stubova, kao da ih je čovek već pohvatao u svoje zamke. Kad stigoše do kola, Fleming pogleda iza sebe uvis.
<BR>&nbsp;&nbsp;&nbsp;&nbsp;&nbsp;"Pade mi na pamet", poče tišim glasom, sasvim blagim i ne više agresivnim. "Pade mi na pamet da smo stigli do jedne prekretnice u fizici."
<BR>&nbsp;&nbsp;&nbsp;&nbsp;&nbsp;Počeo je da otkopčava prekrivač sedišta svojih malih otvorenih sportskih kola, a ona zaobiđe s druge strane.
<BR>&nbsp;&nbsp;&nbsp;&nbsp;&nbsp;"Dozvolite da vam pomognem."
<BR>&nbsp;&nbsp;&nbsp;&nbsp;&nbsp;On kao da to preču.
<BR>&nbsp;&nbsp;&nbsp;&nbsp;&nbsp;"Jednog trenutka, negde u perimetru našeg znanja, nameravamo da odemo - paf! - potpuno do kraja. Pravo u jednu novu oblast. A to se može dogoditi ovde, uz pomoć ove besmislice." Smotao je prekrivač iza sedišta. "Filozofija je ispisana u toj beskonačnoj knjizi koja stoji zauvek otvorena pred našim očima. Mislim na vasionu. Znate li ko je to napisao?"
<BR>&nbsp;&nbsp;&nbsp;&nbsp;&nbsp;"Čerčil?"
<BR>&nbsp;&nbsp;&nbsp;&nbsp;&nbsp;"Čerčil!" On se nasmeja. "Galilej! Ispisana je matematičkim jezikom. Tako je rekao Galilej. Može li se iskoristiti za novinsku informaciju?"
<BR>&nbsp;&nbsp;&nbsp;&nbsp;&nbsp;Ona ga pogleda, kolebajući se kako da to shvati. On joj otvori vrata.
<BR>&nbsp;&nbsp;&nbsp;&nbsp;&nbsp;"Hajdemo."
<BR>&nbsp;&nbsp;&nbsp;&nbsp;&nbsp;Put se jednom stranom spuštao ka Lankaširu, a drugom ka Jorkširu. Na jorkširskoj strani je vodio preko prostrane doline u kojoj je, duž svakih nekoliko kilometara, uz reku stajala vitka stara vodenica od opeke, sve do samog grada Bulderšoa. Fleming je vozio suviše brzo, gunđajući.
<BR>&nbsp;&nbsp;&nbsp;&nbsp;&nbsp;"Popeli su mi se na vrh glave... Kazneno ministarsko otvaranje!... Stari profa koji se preznojava na počasnoj listi, gomila ministara koji svi zakeraju i gunđaju. Sve to, u stvari, spada u laboratorijsku opremu. Stoga što je veliko i što košta bestraga mnogo, to postaje opšte vlasništvo. Ja ne krivim matorog. On se uhvatio ukoštac sa tim. Isprsio se i sada mora da pokaže rezultate."
<BR>&nbsp;&nbsp;&nbsp;&nbsp;&nbsp;"Pa, zar neće?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Mislila sam da je to vaš uređaj."
<BR>&nbsp;&nbsp;&nbsp;&nbsp;&nbsp;"Denisa Bridžera i moj."
<BR>&nbsp;&nbsp;&nbsp;&nbsp;&nbsp;"Gde je doktor Bridžer?"
<BR>&nbsp;&nbsp;&nbsp;&nbsp;&nbsp;"U uličici. Nadam se da je rezervisao stazu za nas. I pljosku."
<BR>&nbsp;&nbsp;&nbsp;&nbsp;&nbsp;"Već imate jednu."
<BR>&nbsp;&nbsp;&nbsp;&nbsp;&nbsp;"Jedna ko nijedna. Tamo se ne toči alkohol."
<BR>&nbsp;&nbsp;&nbsp;&nbsp;&nbsp;Dok su krivudali neosvetljenim vijugavim drumom, on poče da joj priča o sebi i Bridžeru. Obojica su studirali na Birmingemskom univerzitetu i bavili se naučnim istraživanjima u Kevendišu. Fleming je bio teoretičar, Bridžer praktičar, razvojni matematičar i inženjer; uz to je bio naučnik od karijere; trudio se da izvuče što više može iz svoje izuzetne struke. Fleming je bio pravi istraživač koji nije mario ni za šta drugo sem za činjenice. Ali, obojica su se gnušali akademskog sistema u kojem su odgojeni i držali su se jedan drugoga. Rajnhart ih je, pre nekoliko godina, pokupio da rade na njegovom novom teleskopu. Pošto je on bio možda najistaknutiji i najcenjeniji astrofizičar zapadnog sveta, rođeni rukovodilac ekipe i okupljač talenata, oni su mu se pridružili bez oklevanja, a on ih je potpomagao, hrabrio i bio njihov glavni staratelj tokom čitavog njihovog dugog i vijugavog razvoja.
<BR>&nbsp;&nbsp;&nbsp;&nbsp;&nbsp;Dok je Fleming govorio, bilo je lako uočljivo i pored njegove osornosti, uzajamno poverenje koje ga je vezivalo za starca. Za Bridžera je, s druge strane, starac bio gnjavator i smetalo. On je odigrao svoju ulogu. A oni su; kako reče Fleming, bez skromnosti ili taštine, dali matorom najbasnoslovniji uređaj na Zemlji.
<BR>&nbsp;&nbsp;&nbsp;&nbsp;&nbsp;Nije se raspitivao o Džudi, a ona je ćutala. Čekao ju je u baru 'Lava' dok se bavila u svojoj sobi. Dok su stigli do kuglane, postao je nemoguć.
<BR>&nbsp;&nbsp;&nbsp;&nbsp;&nbsp;Kuglana je bila smeštena u adaptiranoj bioskopskoj sali, zapljusnuta neonom i zaslepljujućim svetlom, u kontrastu sa neosvetljenim starim gradom s vodenicama. Njeni posetioci izgledali su kao da nisu došli sa kaldrmisanih ulica. To su, uglavnom, bili mladi ljudi. Na sebi su imali farmerke i kelnerske sakoe, bili su podšišani na američki način i nosili su bluze s natpisima. Teško je bilo poverovati da se oni osećaju komotno u starim kućama sa terasama iz čađavih jorkširskih dolina. Njihovi glasovi gubili su se u slapovima muzike i tutnjavi i kloparanju kugli i čunjeva po drvenim podovima staza. Bilo je šest staza sa deset čunjeva na jednom kraju svake od njih, i na drugom kraju sa po jednom policom za kugle, stolom za ubeležavanje rezultata, klupom i četvoricom igrača. Kad bi kugla bila bačena i pogodak ubeležen, mašina za automatsko postavljanje čunjeva ponovo bi ih namestila i vratila kuglu igračima. Izuzimajući trenutke kada su bacali kugle, igrači su odavali utisak kao da su nezainteresovani za igru, švrljali su tamo-amo, razgovarali i pili koka-kolu iz flaša. Kuglana je bila mnogo amerikanskija nego što je to ranije bio bioskop: kao da se američki način života iznenada pojavio na ekranu i opsenio auditorijum. Ali to je, kako reče Fleming, bilo upravo karakteristično za opšte stanje stvari.
<BR>&nbsp;&nbsp;&nbsp;&nbsp;&nbsp;Zatekoše Bridžera, omanjeg šiljatog čoveka Flemingovih godina, kako se kugla na jednoj od staza sa jednom devojkom veoma izraženih oblina, u skarletnoj bluzi i pripijenim svetložutim pantalonama do ispod kolena. Njene grudi i kosa bili su utegnuti koliko god je bilo mogućno, a ona se kretala kao neka holivudska starleta, ali čim je zaustila, izbilo je na videlo sve jorkširsko u njoj. Ona prilično vešto baci kuglu, vrati se Bridžeru i nasloni se na njega sisajući prst.
<BR>&nbsp;&nbsp;&nbsp;&nbsp;&nbsp;"Eh, malo sam ogulila kožu."
<BR>&nbsp;&nbsp;&nbsp;&nbsp;&nbsp;"Ovo je Grejs." Izgledalo je da se Bridžer pomalo stidi zbog nje. On je bio prevremeno izboran i plah, odeven bez ukusa u oklembešeno sportsko odelo poput nekog poštanskog službenika u subotu pre podne. Rukova se učtivo sa Džudi, a kada ona reče: "Već sam slušala o vama", on joj uputi ljubopitljiv pogled.
<BR>&nbsp;&nbsp;&nbsp;&nbsp;&nbsp;"Gospodica Adamson", reče Fleming sipajući viski u Bridžerovu koka-kolu. "Gospođica Adamson je naša nova vidra mudrica - vidra dama - S.J.O." <EM>Službenik za javne odnose. U originalu P.R.O. - Public Relations Officer; prim. prev.</EM>
<BR>&nbsp;&nbsp;&nbsp;&nbsp;&nbsp;"Kako se zoveš, dušo?" upita je devojka.
<BR>&nbsp;&nbsp;&nbsp;&nbsp;&nbsp;"Džudi."
<BR>&nbsp;&nbsp;&nbsp;&nbsp;&nbsp;"Imaš li malo flastera?"
<BR>&nbsp;&nbsp;&nbsp;&nbsp;&nbsp;"Ama, upitaj za šankom!" reče Bridžer goropadno.
<BR>&nbsp;&nbsp;&nbsp;&nbsp;&nbsp;"Neka iz vaše ekipe?" upita Džudi Fleminga.
<BR>&nbsp;&nbsp;&nbsp;&nbsp;&nbsp;"Lokalni talenat. Denisova. Ja nemam vremena za te stvari."
<BR>&nbsp;&nbsp;&nbsp;&nbsp;&nbsp;"Šteta", odvrati ona. On kao da nije čuo; otpivši još jedan gutljaj iz pljoske, nesigurno se lati kuglanja. Bridžer joj se obrati overljivo:
<BR>&nbsp;&nbsp;&nbsp;&nbsp;&nbsp;"Šta ste to čuli o meni?"
<BR>&nbsp;&nbsp;&nbsp;&nbsp;&nbsp;"Samo to da ste radili sa doktorom Flemingom."
<BR>&nbsp;&nbsp;&nbsp;&nbsp;&nbsp;"Nisam se baš usrećio." Delovao je ožalošćeno, vrh nosa mu je podrhtavao kao kod zeca. "U industriji bih imao pet puta veću platu."
<BR>&nbsp;&nbsp;&nbsp;&nbsp;&nbsp;"Je li to ono što želite?"
<BR>&nbsp;&nbsp;&nbsp;&nbsp;&nbsp;"Čim ono čudo na brdu proradi, ja odoh." On zaverenički pogleda Fleminga, a onda vrati pogled na nju. "Stari Džon će ostati da traži doba blagostanja. A pre nego što išta pronađe, biće star. Star i poštovan. I siromašan."
<BR>&nbsp;&nbsp;&nbsp;&nbsp;&nbsp;"A možda i srećan."
<BR>&nbsp;&nbsp;&nbsp;&nbsp;&nbsp;"Džon nikada neće biti srećan. Suviše misli."
<BR>&nbsp;&nbsp;&nbsp;&nbsp;&nbsp;"Ko suviše pije?" Fleming im priđe teturajući se i zabeleži svoj rezultat.
<BR>&nbsp;&nbsp;&nbsp;&nbsp;&nbsp;"Ti."
<BR>&nbsp;&nbsp;&nbsp;&nbsp;&nbsp;"Dobro - suviše pijem. Brajko moj, moraš imati nešto čega ćeš se držati."
<BR>&nbsp;&nbsp;&nbsp;&nbsp;&nbsp;"Šta to nije u redu sa gelenderima?" reče Bridžer mrdajući nosom.
<BR>&nbsp;&nbsp;&nbsp;&nbsp;&nbsp;"Pazi..." Fleming se skljoka na klupu pored njih. "Nameravaš da se držiš tih gelendera, a onda ćeš zakoračiti, ali njih neće biti. Govorili smo o Galileju - zašto? Jer je on predstavljao renesansu. On i Kopernik i Leonardo da Vinči. To se dogodilo kad su oni rekli 'Paf!' odbacujući sve gelendere, i kada su morali da stanu na vlastite noge usred ogromno velike razotkrivene vasione."
<BR>&nbsp;&nbsp;&nbsp;&nbsp;&nbsp;Podiže se i uze jednu od teških kugli sa police. Njegov glas je nadjačavao buku koju su stvarale muzika i kuglanje.
<BR>&nbsp;&nbsp;&nbsp;&nbsp;&nbsp;"Ljudi su onda postavili nove gelendere. Ali ovo je druga renesansa? Jednoga dana, kad niko ne bude ništa slutio, kad se svi budu bavili politikom i fudbalom i novcem", pogled mu se zaustavi na Bridžeru, "tada će, odjednom, svi gelenderi za koje znamo biti srušeni - paf! - upravo tako!"
<BR>&nbsp;&nbsp;&nbsp;&nbsp;&nbsp;On široko zamahnu kuglom i obori boce za koka-kolu sa stola za ubeležavanje rezultata.
<BR>&nbsp;&nbsp;&nbsp;&nbsp;&nbsp;"Hej! Pazi, glupane!" Bridžer skoči na noge i poče da skuplja boce i da briše prosuto piće maramicom. "Izvinite, gospođice Adamson."
<BR>&nbsp;&nbsp;&nbsp;&nbsp;&nbsp;Fleming zabaci glavu i poče da se smeje.
<BR>&nbsp;&nbsp;&nbsp;&nbsp;&nbsp;"Džudi - ona se zove Džudi."
<BR>&nbsp;&nbsp;&nbsp;&nbsp;&nbsp;Bridžer, klečeći, obrisa mrlju sa Džudine suknje.
<BR>&nbsp;&nbsp;&nbsp;&nbsp;&nbsp;"Izgleda da će ostati."
<BR>&nbsp;&nbsp;&nbsp;&nbsp;&nbsp;"Ne mari." Džudi ga nije ni pogledala. Piljila je u Fleminga, smetena i zanete. Tada naiđe portir.
<BR>&nbsp;&nbsp;&nbsp;&nbsp;&nbsp;"Doktore Fleming, zovu vas na telefon."
<BR>&nbsp;&nbsp;&nbsp;&nbsp;&nbsp;Fleming se ubrzo vrati, tresući glavom kao da želi da je razbistri. Povuče Bridžera sa klupe.
<BR>&nbsp;&nbsp;&nbsp;&nbsp;&nbsp;"Hajdemo, Denise momče. Traže nas."
<BR>&nbsp;&nbsp;&nbsp;&nbsp;&nbsp;Harvi je bio sam u kontrolnoj prostoriji; sedeći za stolom podešavao je zvuk prijemnika. Prozor pred njim bio je potpuno mračan, a u sobi je vladao mir, izuzimajući neprestano tiho pucketanje iz zvučnika. Spolja nije dopirao nikakav šum sve dok nije naišao Flemingov auto.
<BR>&nbsp;&nbsp;&nbsp;&nbsp;&nbsp;Fleming i Bridžer uđoše, odgurnuvši leptir-vrata, i stadoše žmirkajući na svetlosti. Flemingov zamućeni pogled zaustavi se na Harviju.
<BR>&nbsp;&nbsp;&nbsp;&nbsp;&nbsp;"U čemu je stvar?"
<BR>&nbsp;&nbsp;&nbsp;&nbsp;&nbsp;"Slušajte." Harvi ispruži ruku, a oni počeše da osluškuju. Kroz pucketanje, zujanje i pištanje iz zvučnika dopirao je jedva čujan izdvojen zvuk, isprekidan, ali postojan.
<BR>&nbsp;&nbsp;&nbsp;&nbsp;&nbsp;"Morzeovi znaci", reče Bridžer.
<BR>&nbsp;&nbsp;&nbsp;&nbsp;&nbsp;"Nisu grupisani."
<BR>&nbsp;&nbsp;&nbsp;&nbsp;&nbsp;Oni ponovo oslušnuše.
<BR>&nbsp;&nbsp;&nbsp;&nbsp;&nbsp;"Kratak pa dug", reče Bridžer. "To je to."
<BR>&nbsp;&nbsp;&nbsp;&nbsp;&nbsp;"Odakle dopire?" upita Fleming.
<BR>&nbsp;&nbsp;&nbsp;&nbsp;&nbsp;"Negde iz Andromede. Posmatrali smo kroz..."
<BR>&nbsp;&nbsp;&nbsp;&nbsp;&nbsp;"Koliko dugo traje?"
<BR>&nbsp;&nbsp;&nbsp;&nbsp;&nbsp;"Oko jedan sat. Sada je dostigao vrhunac."
<BR>&nbsp;&nbsp;&nbsp;&nbsp;&nbsp;"Možeš li da pokreneš reflektor?"
<BR>&nbsp;&nbsp;&nbsp;&nbsp;&nbsp;"Verovatno."
<BR>&nbsp;&nbsp;&nbsp;&nbsp;&nbsp;"Nije predviđeno", reče Bridžer. "Nije predviđeno da već započnemo probno traganje."
<BR>&nbsp;&nbsp;&nbsp;&nbsp;&nbsp;Fleming nije obraćao pažnju na njega. On upita: "Da li je osoblje kod servo-uređaja?"
<BR>&nbsp;&nbsp;&nbsp;&nbsp;&nbsp;"Jeste, doktore Fleming."
<BR>&nbsp;&nbsp;&nbsp;&nbsp;&nbsp;"Pa, pokušajte da ga pratite."
<BR>&nbsp;&nbsp;&nbsp;&nbsp;&nbsp;"Nemoj, čuj, Džone." Bridžer uzaludno uhvati Fleminga za rukav.
<BR>&nbsp;&nbsp;&nbsp;&nbsp;&nbsp;"To je možda sputnjik ili nešto slično tome", reče Harvi.
<BR>&nbsp;&nbsp;&nbsp;&nbsp;&nbsp;"Da li je izbačen neki novi?" Fleming otrese Bridžerovu ruku.
<BR>&nbsp;&nbsp;&nbsp;&nbsp;&nbsp;"Nije, koliko nam je poznato."
<BR>&nbsp;&nbsp;&nbsp;&nbsp;&nbsp;"Možda je neko izbacio u orbitu nešto novo", poče Bridžer, ali ga Fleming preseče.
<BR>&nbsp;&nbsp;&nbsp;&nbsp;&nbsp;"Denise..." Pokušao je da misli trezveno. "Idi i snimi ovo na magnetofon, hoćeš li? Tamo je jedan momak i po. I na printeru takođe."
<BR>&nbsp;&nbsp;&nbsp;&nbsp;&nbsp;"Zar ne bi bilo bolje da proverimo?"
<BR>&nbsp;&nbsp;&nbsp;&nbsp;&nbsp;"Proverićemo kasnije."
<BR>&nbsp;&nbsp;&nbsp;&nbsp;&nbsp;Fleming oprezno pređe u hol, naže lice nad česmu i poprska ga vodom. Kada se vratio, svež, ozaren i primetno trezniji, zateče Bridžera, koji je već bio prionuo na posao u prostoriji sa uređajem, i Harvija, koji je telefonirao dežurnom inženjeru. Sijalice zasvetleše kad su elektromotori počeli da rade. Metalni reflektor visoko gore izvan zgrade, pokrenu se bešumno i neprimetno; njegovo kretanje usklađivano je sa obrtanjem Zemlje. Zvuk iz zvučnika čuo se nešto jače.
<BR>&nbsp;&nbsp;&nbsp;&nbsp;&nbsp;"Je li to najviše što možeš postići?"
<BR>&nbsp;&nbsp;&nbsp;&nbsp;&nbsp;"Signal nije naročito jak."
<BR>&nbsp;&nbsp;&nbsp;&nbsp;&nbsp;"Hm." Fleming otvori fioku u kontrolnom stolu i izvadi neki katalog. "Da li ste odredili njegove galaktičke koordinate?"
<BR>&nbsp;&nbsp;&nbsp;&nbsp;&nbsp;"Teško. Nisam mu pratio putanju. Ali nisu se mogle mnogo pomeriti."
<BR>&nbsp;&nbsp;&nbsp;&nbsp;&nbsp;"Znači nije u orbiti?"
<BR>&nbsp;&nbsp;&nbsp;&nbsp;&nbsp;"Rekao bih da nije." Harvi se zabrinuto nagnu nad ublaživače smetnji na svom stolu. "Da to nije neki radio-amater koji šalje Morzeove znake preko Meseca?"
<BR>&nbsp;&nbsp;&nbsp;&nbsp;&nbsp;"To, u stvari, ne liči na Morzeove znake, a ni Mesec još nije izišao."
<BR>&nbsp;&nbsp;&nbsp;&nbsp;&nbsp;"A preko Marsa ili Venere? Nadam se da vas nisam upteljao u jalov posao."
<BR>&nbsp;&nbsp;&nbsp;&nbsp;&nbsp;"Ti reče Andromeda?"
<BR>&nbsp;&nbsp;&nbsp;&nbsp;&nbsp;Harvi potvrdno klimnu. Fleming je listao stranice kataloga, čitajući i osluškujući. On je ponovo postao tih i blag, kakav je bio ranije sa Džudi u kolima. Ličio je na nekog marljivog malog dečaka.
<BR>&nbsp;&nbsp;&nbsp;&nbsp;&nbsp;"Držiš li ga?"
<BR>&nbsp;&nbsp;&nbsp;&nbsp;&nbsp;"Da, doktore Fleming."
<BR>&nbsp;&nbsp;&nbsp;&nbsp;&nbsp;Fleming priđe stolu i uključi interkomunikacioni sistem.
<BR>&nbsp;&nbsp;&nbsp;&nbsp;&nbsp;"Jesi li ga uhvatio, Denise?"
<BR>&nbsp;&nbsp;&nbsp;&nbsp;&nbsp;"Da", odvrati mu Bridžer slabim glasom. "Ali nisam mu odgonetnuo smisao."
<BR>&nbsp;&nbsp;&nbsp;&nbsp;&nbsp;"Možda ćeš uspeti do jutra. Pokušaću da stvorim neku predstavu o udaljenosti izvora."
<BR>&nbsp;&nbsp;&nbsp;&nbsp;&nbsp;Fleming isključi uređaj i, s knjigom u ruci, pređe do astronomskih karata na zidu.
<BR>&nbsp;&nbsp;&nbsp;&nbsp;&nbsp;Izvesno vreme radili su u tišini koju su narušavali samo zvuci iz svemira. Fleming je proveravao udaljenost izvora, a Harvi ga je pratio pomoću velikog bešumnog vanjskog teleskopa.
<BR>&nbsp;&nbsp;&nbsp;&nbsp;&nbsp;"Šta mislite", upita najzad Harvi.
<BR>&nbsp;&nbsp;&nbsp;&nbsp;&nbsp;"Mislim da dolazi iz velike daljine."
<BR>&nbsp;&nbsp;&nbsp;&nbsp;&nbsp;Posle toga su samo radili i slušali, a signal se javljao neprekidno.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
