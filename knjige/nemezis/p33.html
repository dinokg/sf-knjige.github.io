<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IME
<P>&nbsp;&nbsp;&nbsp;&nbsp;&nbsp;66.
<BR>&nbsp;&nbsp;&nbsp;&nbsp;&nbsp;Tišina!
<BR>&nbsp;&nbsp;&nbsp;&nbsp;&nbsp;Marlena ju je otkrila - tim više što je mogla da je naruši ako je to želela. Zastala je da bi uzela jedan oblutak, a zatim ga je hitnula prema nekoj steni. Razlegao se kratki tupi zvuk, da bi potom kamičak pao na tle i sve ponovo utonulo u tišinu.
<BR>&nbsp;&nbsp;&nbsp;&nbsp;&nbsp;Izišavši iz Kupole sa isto tako malo odeće kao da se nalazi na Rotoru, osećala se savršeno slobodno.
<BR>&nbsp;&nbsp;&nbsp;&nbsp;&nbsp;Krenula je pravo iz Kupole prema potoku, uopšte ne hajući za orijentaciju.
<BR>&nbsp;&nbsp;&nbsp;&nbsp;&nbsp;Poslednje reči koje joj je uputila majka bile su molba iskazana slabim glasom. "Molim te, Marlena, seti se da si obećala da ćeš ostati u vidokrugu Kupole."
<BR>&nbsp;&nbsp;&nbsp;&nbsp;&nbsp;Kratko se osmehnula, ali nije obratila naročitu pažnju na to. Mogla je ostati u vidokrugu, ali možda i neće. Nije želela da bude sputana, bez obzira na to kakva je obećanja bila prisiljena da da kako bi sačuvala mir. Uostalom, uza se je imala talasni odašiljač. Mogli su je pronaći u bilo kom trenutku. Takođe, ona je bila u prilici da koristi prijemni kraj veze kako bi odredila u kom je pravcu odašiljač u Kupoli.
<BR>&nbsp;&nbsp;&nbsp;&nbsp;&nbsp;Ako joj se dogodi neka nezgoda - ukoliko padne ili se povredi na neki drugi način - lako mogu doći po nju.
<BR>&nbsp;&nbsp;&nbsp;&nbsp;&nbsp;Ako je, međutim, pogodi meteor - onda joj, ipak, nema spasa. Tu niko ne bi ništa mogao da preduzme, čak i da se nalazi u vidokrugu Kupole. Čak i uz uznemirujuću pomisao na meteore, međutim, na Eritru je sve delovalo tako mirno i čudesno. Na Rotoru je uvek vladala buka. Ma kuda se uputili, vazduh bi potresao, udarao i zapljuskivao vaše bubne opne zvučnim talasima. Na Zemlji mora da je još gore, sa njenih osam milijardi žitelja, bilionima životinja, žestokim olujama i pomahnitalim navalama vode iz mora i vazduha. Jednom je pokušala da sluša snimak pod naslovom "Zvuci Zemlje", ali ju je stvar šokirala, tako da je brzo odustala.
<BR>&nbsp;&nbsp;&nbsp;&nbsp;&nbsp;Ali ovde, na Eritru, vladala je čudesna tišina.
<BR>&nbsp;&nbsp;&nbsp;&nbsp;&nbsp;Marlena je stigla do potoka. Voda je tekla pokraj nje uz mekani, žuboravi zvuk. Dohvatila je jedan krzavi kamičak i hitnula ga u vodu, što je izazvalo kratki pljusak. Zvuci nisu bili zabranjeni na Eritru; ovde su, naprotiv, predstavljali slučajne ukrase koji su služili da okružujuća tišina deluje još dragocenije.
<BR>&nbsp;&nbsp;&nbsp;&nbsp;&nbsp;Stala je stopalom na meku glinu uz rub potoka. Začuo se kratak, tup zvuk, a onda, kada je podigla nogu, na tlu je ostao nejasan otisak stopala. Sagla se, zahvatila u šaku malo vode i prosula je po tlu pred sobom. Zemlja je postala vlažna i tmastija - ružičasti ton pretvorio se u grimizan. Dolila je još vode i konačno spustila desnu cipelu na tamnu mrlju, zagazivši. Kada je podigla cipelu, otisak stopala bio je tu dublji.
<BR>&nbsp;&nbsp;&nbsp;&nbsp;&nbsp;U koritu potoka bilo je mestimičnih stena i ona ih je iskoristila kao ostrvca da pregazi vodu.
<BR>&nbsp;&nbsp;&nbsp;&nbsp;&nbsp;Marlena je nastavila da poletno korača, mašući rukama i duboko udišući vazduh. Znala je dobro da je postotak kiseonika nešto niži nego na Rotoru. Ukoliko bi trčala, ubrzo bi se umorila, ali nije osećala poriv za trčanjem. Kada bi trčala, brže bi utrošila ovaj svet.
<BR>&nbsp;&nbsp;&nbsp;&nbsp;&nbsp;Želela je sve da vidi!
<BR>&nbsp;&nbsp;&nbsp;&nbsp;&nbsp;Osvrnula se i primetila da i dalje može da vidi Kupolu, naročito mehur na vrhu u kome su bili smešteni astronomski uređaji. To ju je rasrdilo. Želela je da se nalazi dovoljno daleko, tako da, kada se osvrne unaokolo, obzorje oko nje predstavlja savršen - premda nepravilan - krug, bez ikakvog narušavanja koje bi izazvalo prisustvo ljudskih bića (sa jedinim izuzetkom nje same).
<BR>&nbsp;&nbsp;&nbsp;&nbsp;&nbsp;(Da li da pozove Kupolu? Treba li da kaže majci da će neko vreme nestati sa vidika? Ne, samo bi se raspravljale. Oni ionako primaju njen noseći talas. To će im biti dovoljno da znaju da je živa, zdrava i da se kreće u okolini. Ako je pozovu, odlučila je, ignorisaće ih. Stvarno! Moraju je prepustiti samoj sebi.)
<BR>&nbsp;&nbsp;&nbsp;&nbsp;&nbsp;Oči su joj se privikavale na ružičasti sjaj Nemezis i predela koji ju je okruživao u svim pravcima. To nije bila tek puka ružičasta boja; postojali su tamni i svetli prelivi, purpurni i narandžasti tonovi, gotovo žuti na nekim mestima. S vremenom, njena izoštrena čula uspeće ovde da razaberu čitavu jednu paletu boja, podjednako raznovrsnih kao na Rotoru, ali manje drečavih.
<BR>&nbsp;&nbsp;&nbsp;&nbsp;&nbsp;Šta će se dogoditi ako se jednoga dana ljudi nastane na Eritru, uvedu život ovde, podignu gradove? Da li će oskrnaviti ovo? Ili će se držati nauka sa Zemlje i ovde postupiti na drugačiji način, uzevši u izvornom obliku ovaj novi, nedirnuti svet i učiniti ga tek nešto bližim svojim željama.
<BR>&nbsp;&nbsp;&nbsp;&nbsp;&nbsp;Čijim željama?
<BR>&nbsp;&nbsp;&nbsp;&nbsp;&nbsp;U tome je i bio problem. Različiti ljudi imali bi različite ideje, te bi tako došlo do prepirki i uzaludnog nastojanja da se pomire potpuno suprotna gledišta. Da li je u tom slučaju bolje ostaviti Eritro ovakav kakav je sada?
<BR>&nbsp;&nbsp;&nbsp;&nbsp;&nbsp;Da li bi to, s druge strane, bilo pravo, kada ljudi na njemu mogu toliko da uživaju? Marlena je dobro znala da ona ne želi da ga napusti. Prijalo joj je da bude na ovom svetu. Nije joj bilo sasvim jasno zašto, ali ovde se osećala više kod kuće nego ikada na Rotoru.
<BR>&nbsp;&nbsp;&nbsp;&nbsp;&nbsp;Da li je posredi neki mračan, atavistički spomen na Zemlju? Da li je u njenim genima postojala uvrežena naklonost prema jednom ogromnom, beskrajnom svetu; žudnja koju jedan mali, veštački, rotirajući grad u svemiru nije mogao da zadovolji? Kako je to moguće? Zemlja se nesumnjivo razlikovala od Eritra na svaki mogući način; povezivala ih je jedino sličnost u pogledu veličine. A ako je Zemlja bila u njenim genima, zašto onda ne bi bila i u genima svakog ljudskog bića?
<BR>&nbsp;&nbsp;&nbsp;&nbsp;&nbsp;Ali mora postojati neko objašnjenje. Marlena odmahnu glavom kao da je želela da je razbistri i stade da se okreće unaokolo kao da se nalazi usred beskrajnog prostora. Čudnovato kako Eritro nije izgledao ogoljen. Na Rotoru mogli ste videti čitava jutra žita ili voćnjaka, zelenu i ćilibarnu izmaglicu, kao i pravolinijsku nepravilnost ljudskih zdanja i konstrukcija. Ovde, na Eritru, međutim, pred očima vam je bilo jedino valovito tle, prošarano kamenjem svih veličina, kao da ga je neka džinovska ruka rasula unaokolo - neobična, uznoseća, utihla obličja, uz rečice tu i tamo, koje su tekle oko njih i među njima. I sve to bez ikakvog traga života, ako niste računali na nebrojeno mnoštvo majušnih bacilastih ćelija koje su ispunjavale atmosferu kiseonikom, zahvaljujući energetskom prilivu iz crvene svetlosti Nemezis.
<BR>&nbsp;&nbsp;&nbsp;&nbsp;&nbsp;A Nemezis će, kao i svaki crveni patuljak, brižljivo nastaviti sa ovim odlivom svojih energetskih zaliha još nekoliko stotina milijardi godina, obezbeđujući sve to vreme Eritru i njegovim majušnim prokariotama toplotu i ugodnost. Dugo pošto Zemljino Sunce bude umrlo, kao i ostale sjajne zvezde, rođene još kasnije, Nemezis će i dalje nepromenjeno sijati, kao što će i Eritro nepromenjen kružiti oko Megasa, dok će prokariote živeti i umirati, takođe u osnovi nepromenjene.
<BR>&nbsp;&nbsp;&nbsp;&nbsp;&nbsp;Ljudska bića zacelo nemaju pravo da dođu na ovaj svet pošteđen promena i da ga menjaju. No, ako bi ona bila sama na Eritru, bila bi joj potrebna hrana - i društvo.
<BR>&nbsp;&nbsp;&nbsp;&nbsp;&nbsp;Mogla je s vremena na vreme odlaziti u Kupolu po zalihe ili da zadovolji potrebu za viđanjem drugih ljudi, ali da i dalje najveći deo vremena provodi sama na Eritru. No, zar se u tom slučaju i ostali ne bi poveli za njenim primerom? Kako ih je mogla sprečiti u tome? A uz druge, ma koliko ih malo bilo, zar Eden neće neumitno biti narušen? Zar nije narušen već i time što je ona stupila na njega - samo ona?
<BR>&nbsp;&nbsp;&nbsp;&nbsp;&nbsp;"Ne!" uzviknu Marlena. Izgovorila je to glasno, udovoljivši iznenadnom porivu da vidi da li će ova tuđinska atmosfera zadrhtati i preneti joj glas do ušiju.
<BR>&nbsp;&nbsp;&nbsp;&nbsp;&nbsp;Začula je vlastiti glas, ali na ravnom terenu nije bilo odjeka. Uzvik joj je zamukao istog trena kada se razlegao.
<BR>&nbsp;&nbsp;&nbsp;&nbsp;&nbsp;Ponovo se osvrnula. Kupola je sada predstavljala samo tanku senku na obzorju. Gotovo da se mogla prenebreći, ali ne sasvim. Poželela je da se više uopšte ne može videti. Nije htela da vidi ništa drugo do sebe i Eritro.
<BR>&nbsp;&nbsp;&nbsp;&nbsp;&nbsp;Začula je slabašni dašak vetra i znala je da dobija na brzini. Još nije bio dovoljno snažan da bi se osetio. Temperatura takođe nije pala, niti je bila neprijatna.
<BR>&nbsp;&nbsp;&nbsp;&nbsp;&nbsp;Bilo je to samo prigušeno "Ah-h-h-h."
<BR>&nbsp;&nbsp;&nbsp;&nbsp;&nbsp;Ona veselo pokuša da ga oponaša: "Ah-h-h-h-h."
<BR>&nbsp;&nbsp;&nbsp;&nbsp;&nbsp;Zatim se radoznalo zagleda u nebo. Prema prognozi meteorologa, dan je trebalo da bude vedar. Da li je moguće da se na Eritru oluje podižu iznenada i nepredvidljivo? Da li će se vetar pojačati i postati neugodan? Da li će oblaci stati da šibaju preko neba, a kiša početi da pada pre no što uspe da se vrati u Kupolu?
<BR>&nbsp;&nbsp;&nbsp;&nbsp;&nbsp;Bilo je to smešno, podjednako smešno kao i pomisao na meteore. Kiša je, razume se, padala na Eritru, ali u ovom trenutku na nebu je bilo samo nekoliko pramenova ružičastih oblaka. Oni su se lenjo kretali spram tmastog i nezaprečenog neba. Na vidiku nije bila nikakva oluja.
<BR>&nbsp;&nbsp;&nbsp;&nbsp;&nbsp;"Ah-h-h-h-h!, prošaputa vetar. "Ah-h-h-h-h ai-i-i-i."
<BR>&nbsp;&nbsp;&nbsp;&nbsp;&nbsp;Bio je to dvostruki zvuk i Marlena nabra veđe. Šta može da proizvodi taj zvuk? Vetar to sigurno ne može sam od sebe da čini. Morao bi da prolazi pored neke prepreke i da pri tom zviždi. Ali nikakve prepreke nije bilo na vidiku.
<BR>&nbsp;&nbsp;&nbsp;&nbsp;&nbsp;"Ah-h-h-h-h ai-i-i-i-i uh-h-h-h-h."
<BR>&nbsp;&nbsp;&nbsp;&nbsp;&nbsp;Bio je to sada trostruki zvuk, sa naglaskom na drugi.
<BR>&nbsp;&nbsp;&nbsp;&nbsp;&nbsp;Marlena se zbunjeno osvrnu unaokolo. Nije mogla da razabere odakle dolazi. Da bi takav zvuk nastao, nešto mora da vibrira, ali ona nije ništa ni videla ni osećala.
<BR>&nbsp;&nbsp;&nbsp;&nbsp;&nbsp;Eritro je izgledao prazan i utihao. On nije mogao da stvara nikakve zvuke.
<BR>&nbsp;&nbsp;&nbsp;&nbsp;&nbsp;"Ah-h-h-h ai-i-i-i uh-h-h-h."
<BR>&nbsp;&nbsp;&nbsp;&nbsp;&nbsp;Ponovo. Jasnije nego ranije. Izgledalo joj je kao da joj se nalazi u glavi, a na tu pomisao srce kao da joj se steže i ona zadrhta. Osetila je kako joj se koža ježi na rukama; nije morala da pogleda da bi se uverila u to.
<BR>&nbsp;&nbsp;&nbsp;&nbsp;&nbsp;Ništa nije moglo da bude sa njenom glavom. Ništa!
<BR>&nbsp;&nbsp;&nbsp;&nbsp;&nbsp;Sačekala je da ponovo čuje zvuk i on se začuo. Glasniji. Još jasniji. Najednom, kao da je stekao oreol moći, kao da se uvežbavao i postajao bolji.
<BR>&nbsp;&nbsp;&nbsp;&nbsp;&nbsp;Uvežbavao? Šta uvežbavao?
<BR>&nbsp;&nbsp;&nbsp;&nbsp;&nbsp;I nehotice, sasvim nehotice, ona pomisli: to kao da neko ko ne može da izgovara suglasnike pokušava da kaže moje ime.
<BR>&nbsp;&nbsp;&nbsp;&nbsp;&nbsp;Kao da je postojao neki signal, ili su njene misli oslobodile novi grč moći, ili joj se možda izoštrila uobrazilja, tek ona začu:
<BR>&nbsp;&nbsp;&nbsp;&nbsp;&nbsp;"Mah-h-h lai-i-i nah-h-h."
<BR>&nbsp;&nbsp;&nbsp;&nbsp;&nbsp;Automatski, ne znajući šta radi, ona podiže šake i prekri njima uši.
<BR>&nbsp;&nbsp;&nbsp;&nbsp;&nbsp;Marlena, pomisli ona - bešumno.
<BR>&nbsp;&nbsp;&nbsp;&nbsp;&nbsp;A onda se začu zvuk, oponašajući: "Mahr-lai-nuh."
<BR>&nbsp;&nbsp;&nbsp;&nbsp;&nbsp;Trenutak potom, bio je tu ponovo, gotovo lako, gotovo prirodno. "Marlena."
<BR>&nbsp;&nbsp;&nbsp;&nbsp;&nbsp;Ona slegnu ramenima i prepoznade glas. Bio je Orinelov - Orinela sa Rotora, koga nije videla još od onog dana na Rotoru kada mu je kazala da će Zemlja biti uništena. Gotovo da uopšte nije pomislila na njega od tada - ali i kada jeste, bilo je to uz bol.
<BR>&nbsp;&nbsp;&nbsp;&nbsp;&nbsp;Zašto sada čuje njegov glas tamo gde njega nema - odnosno bilo koji glas tamo gde nema nikog.
<BR>&nbsp;&nbsp;&nbsp;&nbsp;&nbsp;"Marlena."
<BR>&nbsp;&nbsp;&nbsp;&nbsp;&nbsp;Konačno je popustila. Bila je to eritroska kuga za koju je zasigurno smatrala da je neće zahvatiti.
<BR>&nbsp;&nbsp;&nbsp;&nbsp;&nbsp;Stala je da trči slepo, slepo, ka Kupoli, ne zaustavljajući se da se uveri gde se nalazi.
<BR>&nbsp;&nbsp;&nbsp;&nbsp;&nbsp;Uopšte nije bila svesna da je vrištala.
<BR>
<BR>&nbsp;&nbsp;&nbsp;&nbsp;&nbsp;67.
<BR>&nbsp;&nbsp;&nbsp;&nbsp;&nbsp;Uveli su je unutra. Osetili su njeno iznenadno približavanje, trkom. Dva stražara u E-odelima i šlemovima odmah su izišla napolje i čula su je kako vrišti.
<BR>&nbsp;&nbsp;&nbsp;&nbsp;&nbsp;Ali vrištanje je prestalo pre no što su stigli do nje. Trčanje se takođe usporilo i zaustavilo; sve se to dogodilo pre no što je ona, kako izgleda, uopšte postala svesna njihovog približavanja.
<BR>&nbsp;&nbsp;&nbsp;&nbsp;&nbsp;Kada su stigli do nje, mirno ih je pogledala i zapanjila ih pitanjem: "Nešto nije u redu?"
<BR>&nbsp;&nbsp;&nbsp;&nbsp;&nbsp;Nijedan nije odgovorio. Jedna ruka pođe prema njenom laktu, ali je ona odgurnu.
<BR>&nbsp;&nbsp;&nbsp;&nbsp;&nbsp;"Ne dodiruj me", reče ona. "Idem u Kupolu, ako je to ono što želite, ali mogu to i sama da učinim."
<BR>&nbsp;&nbsp;&nbsp;&nbsp;&nbsp;I ona se mirno vratila natrag sa njima. Bila je prilično zaokupljena sama sobom.
<BR>
<BR>&nbsp;&nbsp;&nbsp;&nbsp;&nbsp;68.
<BR>&nbsp;&nbsp;&nbsp;&nbsp;&nbsp;Suvih i bledih usana, Evgenija Insinja nastojala je da ne izgleda odveć uzbuđena. "Šta se dogodilo napolju, Marlena?"
<BR>&nbsp;&nbsp;&nbsp;&nbsp;&nbsp;"Ništa", uzvrati Marlena. Tamne oči bile su još široke i bezdane. "Baš ništa."
<BR>&nbsp;&nbsp;&nbsp;&nbsp;&nbsp;"Nemoj mi to reći. Trčala si i vrištala."
<BR>&nbsp;&nbsp;&nbsp;&nbsp;&nbsp;"Možda je tako i bilo nakratko - ali samo nakratko. Vidiš, napolju je bilo tiho, tako tiho, da mi se posle izvesnog vremena učinilo da sam zacelo ogluvela. Samo tišina, shvataš. Stoga sam i potrčala, samo da čujem nešto, i zavikala..."
<BR>&nbsp;&nbsp;&nbsp;&nbsp;&nbsp;"Samo da bi čula nešto?" upita Insinja, nabravši veđe.
<BR>&nbsp;&nbsp;&nbsp;&nbsp;&nbsp;"Da, majko."
<BR>&nbsp;&nbsp;&nbsp;&nbsp;&nbsp;"Očekuješ li da poverujem u to, Marlena? Moram ti reći da ne verujem. Snimili smo tvoje krike i to nisu bili krici kao kad neko hoće samo da razbije tišinu. Bili su to krici užasa. Nešto te je prestrašilo."
<BR>&nbsp;&nbsp;&nbsp;&nbsp;&nbsp;"Kazala sam ti. Tišina. Mogućnost da sam ogluvela."
<BR>&nbsp;&nbsp;&nbsp;&nbsp;&nbsp;Insinja se okrenu prema D'Obisonovoj. "Je li moguće, doktore, da ako ne čujete ništa, baš ništa, a navikli ste da neprekidno nešto čujete, onda vaše uši mogu da uobražavaju da nešto čuju kako bi se osećale korisne?"
<BR>&nbsp;&nbsp;&nbsp;&nbsp;&nbsp;D'Obisonova se na silu kratko osmehnu. "Iskazali ste to vrlo živopisno, ali istina je da lišavanje čula spoljnih nadražaja može da izazove halucinacije."
<BR>&nbsp;&nbsp;&nbsp;&nbsp;&nbsp;"To me je uznemirilo, pretpostavljam. Ali pošto sam čula vlastiti glas i bat koraka, primirila sam se. Pitajte onu dvojicu stražara koji su izišli pred mene. Bila sam potpuno mirna kada su došli i bez poteškoća sam krenula za njima u Kupolu. Pitaj ih, čika Sivere."
<BR>&nbsp;&nbsp;&nbsp;&nbsp;&nbsp;Dženar klimnu. "Već su mi to kazali. Uz to, sami smo posmatrali celu stvar. Vrlo dobro, dakle. Tako stoje stvari."
<BR>&nbsp;&nbsp;&nbsp;&nbsp;&nbsp;"Uopšte nije vrlo dobro", odvrati Insinja, i dalje bleda u licu - iz straha, besa, ili i iz jednog i drugog. "Ona više ne izlazi napolje. Sa ogledom je gotovo."
<BR>&nbsp;&nbsp;&nbsp;&nbsp;&nbsp;"Ne, majko", uzvrati srdito Marlena.
<BR>&nbsp;&nbsp;&nbsp;&nbsp;&nbsp;D'Obisonova podiže glas, kao da je želela da predupredi ljutiti sudar volja majke i kćerke. "Ogled još nije završen, doktore Insinja. To da li ide napolje ili ne ide - ovoga časa nije važno. Prethodno nam valja da se suočimo sa posledicama onoga što se dogodilo."
<BR>&nbsp;&nbsp;&nbsp;&nbsp;&nbsp;"Šta hoćete da kažete?" upita Insinja.
<BR>&nbsp;&nbsp;&nbsp;&nbsp;&nbsp;"Hoću da kažem da je lepo pričati o pričinjavanju da se čuju glasovi zato što uho nije naviklo na tišinu, ali sasvim mogućni drugi uzrok ovog sindroma jeste pojava izvesne mentalne nestabilnosti."
<BR>&nbsp;&nbsp;&nbsp;&nbsp;&nbsp;Insinja je izgledala pometeno.
<BR>&nbsp;&nbsp;&nbsp;&nbsp;&nbsp;"Mislite li na eritrosku kugu?" upita Marlena glasno.
<BR>&nbsp;&nbsp;&nbsp;&nbsp;&nbsp;"Nemam konkretno to na umu, Marlena", uzvrati D'Obisonova. "Ne raspolažemo nikakvim dokazima; posredi je samo mogućnost. Potrebno nam je još jedno skeniranje mozga. To je za tvoje dobro."
<BR>&nbsp;&nbsp;&nbsp;&nbsp;&nbsp;"Ne", reče Marlena.
<BR>&nbsp;&nbsp;&nbsp;&nbsp;&nbsp;"Nemoj se protiviti", odvrati D'Obisonova. "Stvar se mora izvesti. Nemamo izbora. Naprosto, moramo."
<BR>&nbsp;&nbsp;&nbsp;&nbsp;&nbsp;Marlena osmotri D'Obisonovu svojim tamnim, pronicljivim očima, pa reče: "Nadate se da imam kugu. Želite da imam kugu."
<BR>&nbsp;&nbsp;&nbsp;&nbsp;&nbsp;D'Obisonova se ukruti, a glas joj postade pucketav. "To je smešno. Kako se usuđuješ da kažeš tako nešto?"
<BR>&nbsp;&nbsp;&nbsp;&nbsp;&nbsp;No, sada se i Dženar upiljio u D'Obisonovu. "Renej", reče on, "raspravljali smo o toj stvarčici vezanoj za Marlenu i ako ona kaže da želiš da ima kugu, onda mora da si se odala na neki način. Odnosno, ako Marlena misli ozbiljno i ne kaže to samo iz straha ili ljutnje."
<BR>&nbsp;&nbsp;&nbsp;&nbsp;&nbsp;"Ozbiljno kažem", reče Marlena. "Upravo sva kipti od nade i uzbuđenja."
<BR>&nbsp;&nbsp;&nbsp;&nbsp;&nbsp;"Dakle, Renej", upita Dženar pomalo hladno, "je li istina?"
<BR>&nbsp;&nbsp;&nbsp;&nbsp;&nbsp;"Shvatamh šta devojka hoće da kaže", odvrati D'Obisonova, namrgodivši se. "Već godinama nisam proučavala svež slučaj poodmakle kuge. A i u ono vreme kada sam za to imala prilike, kada je Kupola još bila primitivna i tek osnovana, nisam raspolagala doslovce nikakvom prikladnom opremom kojom sam mogla da preduzmem izučavanja. Profesionalno govoreći, veoma bih se obradovala prilici da temeljito ispitam slučaj kuge modernim tehnikama i instrumentima, da ustanovim, možda, njen pravi uzrok, da dođem do pravog leka, do prave preventive. To jeste razlog za uzbuđenje, da. Posredi je profesionalno uzbuđenje koje je ova mlada žena, nesposobna da čita misli i bez iskustva u ovim stvarima, protumačila naprosto kao radost. Ali stvar ipak nije tako jednostavna."
<BR>&nbsp;&nbsp;&nbsp;&nbsp;&nbsp;"Možda nije jednostavna", reče Marlena, "ali je zlonamerna. U tome nisam pogrešila."
<BR>&nbsp;&nbsp;&nbsp;&nbsp;&nbsp;"Pogrešila si. Skeniranje mozga se mora izvesti i izvešće se."
<BR>&nbsp;&nbsp;&nbsp;&nbsp;&nbsp;"Neće", odvrati Marlena, praktično vičući. "Moraćete me prisiliti ili omamiti, ali onda neće valjati."
<BR>&nbsp;&nbsp;&nbsp;&nbsp;&nbsp;"Ne želim da se išta uradi protiv njene volje", reče Insinja drhtavim glasom.
<BR>&nbsp;&nbsp;&nbsp;&nbsp;&nbsp;"Ova stvar prevazilazi to da li ona nešto hoće ili neće..." zausti D'Obisonova, a onda se iznenada zatetura, uhvativši se rukama za stomak.
<BR>&nbsp;&nbsp;&nbsp;&nbsp;&nbsp;"Šta je bilo?" upita automatski Dženar.
<BR>&nbsp;&nbsp;&nbsp;&nbsp;&nbsp;Trenutak potom, ne sačekavši na odgovor i prepustivši Insinji da povede D'Obisonovu do najbliže sofe i da je ubedi da malo prilegne, on se okrenu prema Marleni i žurno reče: "Marlena, složi se sa ispitivanjem."
<BR>&nbsp;&nbsp;&nbsp;&nbsp;&nbsp;"Ne želim to. Reći će da imam kugu."
<BR>&nbsp;&nbsp;&nbsp;&nbsp;&nbsp;"Neće. Jemčim ti. Ne, osim ako je stvarno nemaš."
<BR>&nbsp;&nbsp;&nbsp;&nbsp;&nbsp;"Nemam je."
<BR>&nbsp;&nbsp;&nbsp;&nbsp;&nbsp;"Siguran sam da je tako i skeniranje mozga će to potvrditi. Veruj mi, Marlena. Molim te."
<BR>&nbsp;&nbsp;&nbsp;&nbsp;&nbsp;Marlena pređe pogledom od Dženara do D'Obisonove i natrag. "I moći ću ponovo da iziđem na Eritro?"
<BR>&nbsp;&nbsp;&nbsp;&nbsp;&nbsp;"Razume se. Koliko god puta budeš želela. Ako si normalna - a uverena si da si normalna, zar ne?"
<BR>&nbsp;&nbsp;&nbsp;&nbsp;&nbsp;"Sasvim uverena."
<BR>&nbsp;&nbsp;&nbsp;&nbsp;&nbsp;"Onda će to potvrditi skeniranje mozga."
<BR>&nbsp;&nbsp;&nbsp;&nbsp;&nbsp;"Da, ali ona će reći da svejedno ne mogu više napolje."
<BR>&nbsp;&nbsp;&nbsp;&nbsp;&nbsp;"Tvoja majka?"
<BR>&nbsp;&nbsp;&nbsp;&nbsp;&nbsp;"I doktorka."
<BR>&nbsp;&nbsp;&nbsp;&nbsp;&nbsp;"Ne, neće se usuditi da te spreče. Reci sada samo da ćeš dozvoliti skeniranje mozga."
<BR>&nbsp;&nbsp;&nbsp;&nbsp;&nbsp;"U redu. Neka joj bude."
<BR>&nbsp;&nbsp;&nbsp;&nbsp;&nbsp;Renej D'Obison stade da se pridiže.
<BR>
<BR>&nbsp;&nbsp;&nbsp;&nbsp;&nbsp;69.
<BR>&nbsp;&nbsp;&nbsp;&nbsp;&nbsp;D'Obisonova je pažljivo proučavala rezultate kompjuterske analize skeniranja mozga, dok ju je Dženar posmatrao.
<BR>&nbsp;&nbsp;&nbsp;&nbsp;&nbsp;"Zanimljivo skeniranje", promrmlja D'Obisonova.
<BR>&nbsp;&nbsp;&nbsp;&nbsp;&nbsp;"Znali smo to od početka", primeti Dženar. "Ona je neobična mlada žena. Pitanje je ima li kakve promene?"
<BR>&nbsp;&nbsp;&nbsp;&nbsp;&nbsp;"Nikakve", reče D'Obisonova.
<BR>&nbsp;&nbsp;&nbsp;&nbsp;&nbsp;"Zvučiš razočarano."
<BR>&nbsp;&nbsp;&nbsp;&nbsp;&nbsp;"Ne počinji to ponovo, zapovedniče. Postoji izvesno profesionalno razočarenje. Volela bih da izučim stvar."
<BR>&nbsp;&nbsp;&nbsp;&nbsp;&nbsp;"Kako se ti osećaš?"
<BR>&nbsp;&nbsp;&nbsp;&nbsp;&nbsp;"Upravo sam ti kazala..."
<BR>&nbsp;&nbsp;&nbsp;&nbsp;&nbsp;"Mislim, u fizičkom pogledu. Juče si imala neobičan kolaps."
<BR>&nbsp;&nbsp;&nbsp;&nbsp;&nbsp;"Nije to bio kolaps. Posredi je bila nervna napetost. Ne optužuju me baš svaki čas da želim da se neko ozbiljno razboli - pri čemu još svi u to poveruju."
<BR>&nbsp;&nbsp;&nbsp;&nbsp;&nbsp;"Šta se dogodilo? Bol u želucu?"
<BR>&nbsp;&nbsp;&nbsp;&nbsp;&nbsp;"Nije isključeno. Stomak, u svakom slučaju. I vrtoglavica."
<BR>&nbsp;&nbsp;&nbsp;&nbsp;&nbsp;"Da li ti se to često događa, Renej?"
<BR>&nbsp;&nbsp;&nbsp;&nbsp;&nbsp;"Ne, ne događa mi se", odvrati ona oštro. "Takođe me često ne optužuju za neprofesionalno ponašanje."
<BR>&nbsp;&nbsp;&nbsp;&nbsp;&nbsp;"Bila je to samo jedna uzbuđena mlada žena. Zašto si stvar tako primila k srcu?"
<BR>&nbsp;&nbsp;&nbsp;&nbsp;&nbsp;"Kako bi bilo da promenimo temu razgovora? Rezultati skeniranja njenog mozga ne pokazuju nikakvu promenu. Ako je prethodno bila normalna, onda je to i dalje."
<BR>&nbsp;&nbsp;&nbsp;&nbsp;&nbsp;"U tom slučaju, je li tvoje profesionalno mišljenje da sme da nastavi sa istrživanjem Eritra?"
<BR>&nbsp;&nbsp;&nbsp;&nbsp;&nbsp;"Budući da, kako izgleda, nije pretrpela nikakav uticaj, nemam na osnovu čega da joj to zabranim."
<BR>&nbsp;&nbsp;&nbsp;&nbsp;&nbsp;"Jesi li voljna da odeš korak dalje i da je uputiš napolje?"
<BR>&nbsp;&nbsp;&nbsp;&nbsp;&nbsp;D'Obisonova zauze neprijateljski stav. "Znaš da sam bila na Rotoru da se vidim sa Načelnikom Pitom." Nije zvučalo kao pitanje.
<BR>&nbsp;&nbsp;&nbsp;&nbsp;&nbsp;"Da, znam", uzvrati tiho Dženar.
<BR>&nbsp;&nbsp;&nbsp;&nbsp;&nbsp;"Zatražio je od mene da predvodim novi projekat čiji je cilj da se izuči eritroska kuga. Ovo izučavanje biće izdašno potpomognuto."
<BR>&nbsp;&nbsp;&nbsp;&nbsp;&nbsp;"Mislim da je to dobra zamisao i da je tvoj izbor za predvodnika projekta sasvim u redu."
<BR>&nbsp;&nbsp;&nbsp;&nbsp;&nbsp;"Hvala. Međutim, nije me naimenovao za zapovednika umesto tebe. Prema tome, na tebi je, zapovedniče, da odlučiš da li će Marleni Fišer biti dopušteno da iziđe na Eritro. Ja ću se ograničiti samo na to da izvršim novo skeniranje mozga ukoliko se pojave znaci abnormalnosti."
<BR>&nbsp;&nbsp;&nbsp;&nbsp;&nbsp;"Nameravam da Marleni dam dozvolu da slobodno istražuje Eritro kad god poželi. Mogu li u tome imati tvoju podršku?"
<BR>&nbsp;&nbsp;&nbsp;&nbsp;&nbsp;"Budući da raspolažeš mojim medicinskim mišljenjem da ona nema kugu, neću ništa preduzeti da te sprečim, ali odluka na kraju mora biti samo tvoja. Ako išta treba pripremiti napismeno, moraćeš lično da potpišeš."
<BR>&nbsp;&nbsp;&nbsp;&nbsp;&nbsp;"Ali nećeš pokušati da me zaustaviš?"
<BR>&nbsp;&nbsp;&nbsp;&nbsp;&nbsp;"Nemam razloga za to."
<BR>
<BR>&nbsp;&nbsp;&nbsp;&nbsp;&nbsp;70.
<BR>&nbsp;&nbsp;&nbsp;&nbsp;&nbsp;Večera je bila završena i u fonu se čula laka muzika. Siver Dženar, koji je vodio računa da priča o drugim stvarima brižnoj Evgeniji Insinji, konačno pređe na stvar: "Reči izgovara, doduše, Renej D'Obison, ali iza njih, zapravo, stoji Janus Pit."
<BR>&nbsp;&nbsp;&nbsp;&nbsp;&nbsp;Insinjin brižni izraz postade još istaknutiji. "Stvarno to misliš?"
<BR>&nbsp;&nbsp;&nbsp;&nbsp;&nbsp;"Mislim - a i ti bi trebalo. Poznaješ Janusa bolje od mene, uostalom. Tako je zao. Renej je dobar lekar, pametna je žena i dobra osoba, ali ambiciozna je - kao i svi mi, doduše, na ovaj ili onaj način - te stoga može biti potkupljena. Ona stvarno želi da uđe u istoriju kao pobednik nad eritroskom kugom."
<BR>&nbsp;&nbsp;&nbsp;&nbsp;&nbsp;"I bila bi spremna da rizikuje Marlenu zarad ostvarenja tog cilja?"
<BR>&nbsp;&nbsp;&nbsp;&nbsp;&nbsp;"Ne spremna u smislu da to želi, da hoće, već spremna u smislu da... razumeš, ako nema drugog načina."
<BR>&nbsp;&nbsp;&nbsp;&nbsp;&nbsp;"Ali moraju postojati drugi načini. Uputiti Marlenu u opasnost, kao opitno sredstvo, krajnje je čudovišno."
<BR>&nbsp;&nbsp;&nbsp;&nbsp;&nbsp;"Ne iz njenog ugla viđenja, a svakako ne iz Pitovog. Vredi izgubiti jedan um ako to spase svet i učini ga pogodnim ljudskim staništem za milione. To je tvrdokoran način gledanja na stvari, ali buduća pokolenja možda će Renej proglasiti za heroja upravo zato što je bila tvrdokorna i saglasiće se sa njenim stanovištem da vredi izgubiti jedan um - ili hiljadu, ako je to cena."
<BR>&nbsp;&nbsp;&nbsp;&nbsp;&nbsp;"Da, naročito ako to nisu njihovi umovi."
<BR>&nbsp;&nbsp;&nbsp;&nbsp;&nbsp;"Razume se. Tokom svekolike istorije ljudska bića bila su spremna da žrtvuju druge. Pit svakako spada u tu grupu. Ili se možda ne slažeš?"
<BR>&nbsp;&nbsp;&nbsp;&nbsp;&nbsp;"Slažem se kada je Pit u pitanju", reče energično Insinja. "Kad samo pomislim da sam sa njim radila sve ove godine."
<BR>&nbsp;&nbsp;&nbsp;&nbsp;&nbsp;"Onda znaš da bi on na sve ovo gledao sa čisto moralističke strane. 'Najveće dobro za najveći broj', rekao bi. Renej priznaje da je razgovarala sa njim prilikom poslednje posete Rotoru i ja sam podjednako uveren da joj je on upravo to kazao, ovako ili onako formulisano, kao što sam siguran da sedim na ovoj stolici."
<BR>&nbsp;&nbsp;&nbsp;&nbsp;&nbsp;"A šta bi on rekao", upita Insinja sa gorčinom, "ukoliko Marlena bude izložena - ili uništena - a kuga ostane neotklonjena? Šta bi on rekao ako bi život moje kćeri bio uzaludno straćen? Šta bi na to rekla doktor D'Obison?"
<BR>&nbsp;&nbsp;&nbsp;&nbsp;&nbsp;"Ona bi bila nesrećna. Siguran sam u to."
<BR>&nbsp;&nbsp;&nbsp;&nbsp;&nbsp;"Zato što bi joj izmakle zasluge za pronalazak leka?"
<BR>&nbsp;&nbsp;&nbsp;&nbsp;&nbsp;"Razume se, ali bila bi nesrećna i zbog Marlene - a, usuđujem se da kažem, javila bi joj se i griža savesti. Ona nije čudovište. Što se, pak, Pita tiče..."
<BR>&nbsp;&nbsp;&nbsp;&nbsp;&nbsp;"On jeste čudovište."
<BR>&nbsp;&nbsp;&nbsp;&nbsp;&nbsp;"Ja ni to ne bih rekao, ali njegovi pogledi svakako su suženi. Sve što on vidi jesu njegovi planovi za budućnost Rotora. Ako bilo šta pođe loše, iz naše perspektive, on će nesumnjivo reći samome sebi da bi se Marlena, u svakom slučaju, kosila sa njegovim planovima, te bi zaključio da je sve što se zbilo bilo na dobrobit Rotora. Stvar mu uopšte ne bi opterećivala savest."
<BR>&nbsp;&nbsp;&nbsp;&nbsp;&nbsp;Insinja blago odmahnu glavom. "Volela bih da grešimo i da Pit i D'Obisonova nisu krivi za te stvari."
<BR>&nbsp;&nbsp;&nbsp;&nbsp;&nbsp;"I ja bih to voleo, ali radije verujem Marleni i njenoj vičnosti da čita telesne znake. Kazala je da je Renej srećna zbog mogućnosti da joj se ukaže prilika za proučavanje kuge. Prihvatam Marlenin sud u ovom pogledu."
<BR>&nbsp;&nbsp;&nbsp;&nbsp;&nbsp;"D'Obisonova je kazala da je srećna iz profesionalnih razloga", reče Insinja. "U stvari, verujem joj to, na neki način. Uostalom, i ja sam naučnik."
<BR>&nbsp;&nbsp;&nbsp;&nbsp;&nbsp;"Razume se da jesi", reče Dženar, dok mu se ne odveć lepo lice izvi u smešak. "Bila si spremna da napustiš Sunčev sistem i otisneš se na pionirsko putovanje dugo više svetlosnih godina da bi povećala astronomska saznanja, iako si znala da to može značiti smrt svake osobe na Rotoru."
<BR>&nbsp;&nbsp;&nbsp;&nbsp;&nbsp;"Činilo mi se da za to postoje sasvim mali izgledi."
<BR>&nbsp;&nbsp;&nbsp;&nbsp;&nbsp;"Svejedno, ipak si rizikovala život svog jednogodišnjeg deteta. Mogla si ostaviti devojčicu sa ocem koji je odlučio da ostane kod kuće i tako se pobrinuti za njenu bezbednost, iako bi to značilo da je više nikada ne vidiš. Umesto toga, rizikovala si njen život - ne, doduše, za dobrobit Rotora, već za vlastitu dobrobit."
<BR>&nbsp;&nbsp;&nbsp;&nbsp;&nbsp;"Prekini, Sivere", reče Insinja. "To je okrutno."
<BR>&nbsp;&nbsp;&nbsp;&nbsp;&nbsp;"Samo pokušavam da ti pokažem da se gotovo sve može posmatrati iz dve suprotne perspektive, ako je čovek dovoljno domišljat. Da, za D'Obisonovu je to profesionalno zadovoljstvo što može da proučava bolest, ali Marlena je kazala da je doktorka zlonamerna, a ja ponovo verujem njenoj proceni."
<BR>&nbsp;&nbsp;&nbsp;&nbsp;&nbsp;"Onda pretpostavljam", reče Insinja, a uglovi usana poviše joj se nadole, "da jedva čeka da Marlena ponovo iziđe na Eritro."
<BR>&nbsp;&nbsp;&nbsp;&nbsp;&nbsp;"I ja tako mislim, ali ona je dovoljno oprezna, te insistira da ja donesem odluku o tome, pa čak predlaže da to bude napismeno. Želi da obezbedi da, ukoliko nešto pođe kako ne treba, krivica padne na mene, a ne na nju. Počinje da razmišlja kao Pit. Naš prijatelj Janus postao je zarazan."
<BR>&nbsp;&nbsp;&nbsp;&nbsp;&nbsp;"U tom slučaju, Sivere, ne smeš poslati Marlenu napolje. Zašto ići Pitu naruku?"
<BR>&nbsp;&nbsp;&nbsp;&nbsp;&nbsp;"Naprotiv, Evgenija. Stvari nisu tako jednostavne. Moramo je poslati napolje!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nemamo izbora, Evgenija. Niti ima opasnosti po nju. Shvataš, sada verujem da si bila u pravu kada si izložila pretpostavku da postoji neki sveprisutni oblik života na planeti, koji može da ima određenu moć nad nama. Uočila si da sam se ja našao na udaru, baš kao i ti, odnosno stražari - i to uvek onda kada smo se suprotstavili Marleni na neki način. Ja sam, pak, sasvim jasno video šta se dogodilo sa Renej. Kada je pokušala da prisili Marlenu da se podvrgne novom skeniranju mozga, pozlilo joj je. Kada sam uverio Marlenu da pristane na skeniranje, Renej se odmah oporavila."
<BR>&nbsp;&nbsp;&nbsp;&nbsp;&nbsp;"I? Gde smo onda, Sivere? Ako na planeti postoji zao oblik života..."
<BR>&nbsp;&nbsp;&nbsp;&nbsp;&nbsp;"Ne, čekaj, Evgenija. Nisam rekao da je zao. Čak i ako taj oblik života, ma šta on bio, izaziva kugu, kako si ti pretpostavila, epidemija je prestala. Kazala si da je to stoga što smo se zadovoljili time da ostanemo u Kupoli, ali ako je ovaj oblik života uistinu zao, naprosto bi nas zbrisao, a ne bi pribegao nečemu što meni izgleda kao civilizovani kompromis."
<BR>&nbsp;&nbsp;&nbsp;&nbsp;&nbsp;"Ne smatram da ima osnove za razmatranje postupaka jednog potpuno tuđinskog oblika života, a onda na osnovu toga izvoditi zaključke o njegovim osećanjima i namerama. Ono što on misli možda se nalazi potpuno izvan naše mogućnosti poimanja."
<BR>&nbsp;&nbsp;&nbsp;&nbsp;&nbsp;"Slažem se, Evgenija, ali on nije naudio Marleni. Sve što je učinio poslužilo je da je zaštiti, da je obezbedi od negativnih uticaja."
<BR>&nbsp;&nbsp;&nbsp;&nbsp;&nbsp;"Ako je tako", reče Insinja, "zašto se onoliko uplašila, zašto je pojurila ka Kupoli, vrišteći? Ni za trenutak nisam poverovala njenoj priči da ju je tišina učinila nervoznom i da je samo pokušavala da napravi malo buke kako bi je raščinila."
<BR>&nbsp;&nbsp;&nbsp;&nbsp;&nbsp;"U to je stvarno teško poverovati. Važno je, međutim, i to da je panika brzo minula. U trenutku kada su nesuđeni spasioci stigli do nje, izgledala je savršeno normalna. Meni izgleda da je Marlenu uplašilo nešto što je učinio tuđinski oblik života - valjda je i njemu podjednako teško da razume naša osećanja, kao što je nama teško da proniknemo u njegova - ali videvši šta je izazvao, brzo je preduzeo da je primiri. To bi objasnilo ono što se dogodilo i ponovo pokazalo da tuđinski oblik života ima ljudsku prirodu."
<BR>&nbsp;&nbsp;&nbsp;&nbsp;&nbsp;Insinja je nabrala veđe. "Nevolja sa tobom, Sivere, jeste u tome što imaš taj užasan poriv da misliš najbolje o svima - i svakome. Ne mogu da imam poverenja u tvoje tumačenje."
<BR>&nbsp;&nbsp;&nbsp;&nbsp;&nbsp;"Imala ili nemala poverenja, uverićeš se se da se ni na koji način ne možeš suprotstaviti Marleni. Ma šta želela da uradi, ona će to učiniti, a oni koji joj se budu našli na putu ostaće pozadi, bez daha od bola ili u nesvestici."
<BR>&nbsp;&nbsp;&nbsp;&nbsp;&nbsp;"Ali šta je taj oblik života?" upita Insinja.
<BR>&nbsp;&nbsp;&nbsp;&nbsp;&nbsp;"Ne znam, Evgenija."
<BR>&nbsp;&nbsp;&nbsp;&nbsp;&nbsp;"A ono što me sada plaši više od svega drugog jeste: šta on hoće sa Marlenom?"
<BR>&nbsp;&nbsp;&nbsp;&nbsp;&nbsp;Dženar odmahnu glavom. "Ne znam, Evgenija."
<BR>&nbsp;&nbsp;&nbsp;&nbsp;&nbsp;Oni ostaše da se netremice posmatraju, bespomoćni.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
