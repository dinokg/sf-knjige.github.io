<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DAR
<P>&nbsp;&nbsp;&nbsp;&nbsp;&nbsp;10.
<BR>&nbsp;&nbsp;&nbsp;&nbsp;&nbsp;Insinja je i dalje sedela, duboko začuđena nad samom sobom. Nikada ranije nikome nije ispričala tu priču, iako je živela s njom svakodnevno tokom ovih proteklih četrnaest godina. Ni sanjala nije da će je ikada ikome ispričati. Pretpostavljala je da će je odneti sa sobom u grob.
<BR>&nbsp;&nbsp;&nbsp;&nbsp;&nbsp;Ne zbog toga što je u njoj bilo ičega sramotnog - jednostavno, bila je suviše intimna.
<BR>&nbsp;&nbsp;&nbsp;&nbsp;&nbsp;A evo, upravo ju je ispričala - u detalje, i bez oklevanja - svojoj mlađanoj kćeri, nekome koga je, do maločas, pre no što je otpočela priču, smatrala detetom - i to začuđujuće beznadežnim detetom.
<BR>&nbsp;&nbsp;&nbsp;&nbsp;&nbsp;A to isto dete posmatralo ju je sada svečano, bez ijednog treptaja u tamnim očima, mudrim, nekako odraslim. Napokon, ona se oglasi: "Znači, ipak si ga oterala, zar ne majko?"
<BR>&nbsp;&nbsp;&nbsp;&nbsp;&nbsp;"Na neki način, jesam. Bila sam van sebe od besa. Hteo je da te odvede. Na Zemlju." Zaćutala je za trenutak, a onda podozrivo upita: "Razumeš li?"
<BR>&nbsp;&nbsp;&nbsp;&nbsp;&nbsp;"Jesi li me toliko želela?" upita Marlena.
<BR>&nbsp;&nbsp;&nbsp;&nbsp;&nbsp;"Naravno", odvrati gotovo ogorčeno Insinja. No, za tenutak, zamisli se, pred tim očima. Da li ju je zbilja želela?
<BR>&nbsp;&nbsp;&nbsp;&nbsp;&nbsp;Ipak je, mirno, dodala: "Naravno. Zašto te ne bih želela?"
<BR>&nbsp;&nbsp;&nbsp;&nbsp;&nbsp;Marlena zaklima glavom, zlovoljnog izraza lica. "Čini mi se da nisam mogla biti bogzna kako prijatna beba. Možda me je on želeo. Nisi li, možda, bila nesrećna jer me je on želeo više nego ti? Jesi li me zadržala uz sebe zbog toga što me je on želeo?"
<BR>&nbsp;&nbsp;&nbsp;&nbsp;&nbsp;"Užasno je to što govoriš. Uopšte nije tako", odvrati Insinja, mada pojma nije imala da li je tako ili nije. Nikakvu utehu nije mogla da nađe u razgovoru sa Marlenom o ovim stvarima. Štaviše, Marlena kao da beše sasvim usavršila svoj metod, kako da rije pod kožom sabesednika. Insinja je to još odavno primetila, mada je to pripisivala ispadima jednog nesrećnog deteta. Međutim, počelo je to da se dešava sve češće i češće, čak i da se pogoršava: kao da Marlena besomučno i namerno rije skalpelom.
<BR>&nbsp;&nbsp;&nbsp;&nbsp;&nbsp;"Marlena, na osnovu čega smatraš da sam ja oterala tvog oca?" upita Insinja. "Nikada ti ništa nisam pomenula, niti ti dala povoda da tako misliš, zar ne?"
<BR>&nbsp;&nbsp;&nbsp;&nbsp;&nbsp;"Majko, ponekad stvarno ni sama nisam svesna odakle mi to dolazi u svest. Ponekad, na primer, pomeneš oca, u razgovoru sa mnom, ili s nekim drugim, i uvek zvučiš kao da duboko žališ, kao da je to nešto što bi ponovo, bolje, uradila."
<BR>&nbsp;&nbsp;&nbsp;&nbsp;&nbsp;"Zbilja? Nemam taj utisak."
<BR>&nbsp;&nbsp;&nbsp;&nbsp;&nbsp;"I, malo po malo, dolazim do zaključaka, oni postaju jasniji. To kako govoriš, izgledaš..."
<BR>&nbsp;&nbsp;&nbsp;&nbsp;&nbsp;Insinja je napeto zurila u svoju kćer, a onda, odjednom, upita: "Na šta sada mislim?"
<BR>&nbsp;&nbsp;&nbsp;&nbsp;&nbsp;Marlena gotovo odskoči, a onda se prigušeno zakikota. Nikada se nije glasno smejala i taj potisnuti kikot bilo je najviše što je sebi dopuštala. "Ah, to je lako", odgovori ona. "Ti misliš da ja znam šta misliš, ali, grešiš. Ja ne čitam misli. Ja samo izvodim zaključke na osnovu reči, zvukova, izraza i pokreta. Ljudi, jednostavno, ne umeju da skrivaju ono što misle da je kod njih dobro skriveno. A ja ih već tako dugo posmatram."
<BR>&nbsp;&nbsp;&nbsp;&nbsp;&nbsp;"Zašto? Mislim, odakle ti ta potreba da posmatraš ljude?"
<BR>&nbsp;&nbsp;&nbsp;&nbsp;&nbsp;"Zato što su me, dok sam bila dete, svi lagali. Svi su mi govorili kako sam 'slatka'. Ili bi to tebi govorili, preda mnom. I uvek su imali onaj isti gipsani izraz na licu koji je govorio: 'Ma, uopšte nije tako'. Ali niko nije mogao da me prevari. S početka nisam mogla da verujem da ni sami nisu svesni svog izraza, a onda sam pomislila: 'Pa dobro, možda im je lakše da veruju da govore istinu'."
<BR>&nbsp;&nbsp;&nbsp;&nbsp;&nbsp;Marlena za časak zastade, a onda se odjednom obruši na majku: "Zašto nisi rekla ocu kuda će Rotor otići?"
<BR>&nbsp;&nbsp;&nbsp;&nbsp;&nbsp;"Nisam mogla. Nije to bila samo moja tajna."
<BR>&nbsp;&nbsp;&nbsp;&nbsp;&nbsp;"Da si mu rekla, možda bi i on pošao s nama."
<BR>&nbsp;&nbsp;&nbsp;&nbsp;&nbsp;"Ne. Ne bi." Insinja odlučno zavrte glavom. "Već je bio odlučio da se vrati na Zemlju."
<BR>&nbsp;&nbsp;&nbsp;&nbsp;&nbsp;"Ali da si mu rekla, majko. Načelnik Pit ga ne bi pustio da ode, zar ne? Tada bi otac previše znao."
<BR>&nbsp;&nbsp;&nbsp;&nbsp;&nbsp;"Pit tada još nije bio Načelnik", odvrati Insinja sa odsutnom nezainteresovanošću, a onda žučno dodade: "Ne bih ga želela pod takvim uslovima. A ni ti."
<BR>&nbsp;&nbsp;&nbsp;&nbsp;&nbsp;"Ne znam. Ne znam kako bi bilo da je ostao."
<BR>&nbsp;&nbsp;&nbsp;&nbsp;&nbsp;"Ali ja ti mogu reći." Insinja je osećala kako sva ključa. Sećanja joj se vratiše na njen poslednji razgovor sa suprugom i na taj njen poslednji usklik, da ode, da mora da ode. Ne, nije pogrešila. Nije ga želela uz sebe kao zatočenika, kao prisilnog stanovnika Rotora. Nije ga toliko volela. Doduše, nije ga toliko ni mrzela.
<BR>&nbsp;&nbsp;&nbsp;&nbsp;&nbsp;No, ona brzo promeni temu, ne dozvolivšii da se oda izrazom lica. "Orinel se ozbiljno zabrinuo, danas po podne. Zašto si mu rekla da će Zemlja biti uništena? Došao je k meni kasnije, zbog toga, i izgledao je vrlo potišten."
<BR>&nbsp;&nbsp;&nbsp;&nbsp;&nbsp;"Samo je trebalo da mu kažeš da ne sluša to što priča jedna klinka. I odmah bi ga smirila."
<BR>&nbsp;&nbsp;&nbsp;&nbsp;&nbsp;Insinja kao da ovo preču. Možda je dobra ideja ne reći ništa kako bi se izbegla istina. "Stvarno misliš da će Zemlja biti uništena?"
<BR>&nbsp;&nbsp;&nbsp;&nbsp;&nbsp;"Da, mislim. Ponekad govoriš o Zemlji. Imaš običaj da kažeš: 'Jadna Zemlja'. Skoro uvek kažeš 'jadna'."
<BR>&nbsp;&nbsp;&nbsp;&nbsp;&nbsp;Insinja je osećala kako joj koža gori od rumenila. Nije valjda stvarno govorila tako? "Pa, što da ne? Zemlja je prenaseljena, iscrpljena, puna mržnje, gladi, bede. Da, osećam sažaljenje prema njoj, te zato i kažem 'jadna'."
<BR>&nbsp;&nbsp;&nbsp;&nbsp;&nbsp;"Ne, majko, nije to u pitanju. Kada to kažeš..." Marlena učini pokret rukama kao da poseže za nečim, što joj, ipak, nekako izmiče.
<BR>&nbsp;&nbsp;&nbsp;&nbsp;&nbsp;"Pa, Marlena?"
<BR>&nbsp;&nbsp;&nbsp;&nbsp;&nbsp;"Sasvim jasno znam na šta mislim, ali mi je teško da to i iskažem."
<BR>&nbsp;&nbsp;&nbsp;&nbsp;&nbsp;"Pokušaj. Važno mi je da znam."
<BR>&nbsp;&nbsp;&nbsp;&nbsp;&nbsp;"Način na koji to izgovaraš. Ne mogu da se otmem utisku da se osećaš krivom - kao da je u pitanju tvoja greška."
<BR>&nbsp;&nbsp;&nbsp;&nbsp;&nbsp;"Zašto? Šta misliš da sam učinila?"
<BR>&nbsp;&nbsp;&nbsp;&nbsp;&nbsp;"Čula sam te jednom dok si bila na osmatračnici. Gledala si u Nemezis i učinilo mi se da i Nemezis ima veze s tim. Onda sam pitala kompjuter šta znači Nemezis i on mi je odgovorio. To znači nešto što nemilosrdno uništava, nešto što žudi za odmazdom."
<BR>&nbsp;&nbsp;&nbsp;&nbsp;&nbsp;"Da, ali to nije bio razlog zbog koga je zvezda dobila to ime", gotovo povika Insinja.
<BR>&nbsp;&nbsp;&nbsp;&nbsp;&nbsp;"Ti si joj dala to ime", primeti Marlena mirno, neumoljivo.
<BR>&nbsp;&nbsp;&nbsp;&nbsp;&nbsp;To, razume se, više nije bila tajna. Insinja je za to dobila javno priznanje, još otkad su napustili Sunčev sistem. I za otkriće zvezde i za njeno imenovanje.
<BR>&nbsp;&nbsp;&nbsp;&nbsp;&nbsp;"Upravo zato što sam je ja imenovala, znam da to nije bio razlog."
<BR>&nbsp;&nbsp;&nbsp;&nbsp;&nbsp;"A zašto se onda osećaš krivom, majko?"
<BR>&nbsp;&nbsp;&nbsp;&nbsp;&nbsp;(Ćuti, ćuti, ako nećeš da priznaš.)
<BR>&nbsp;&nbsp;&nbsp;&nbsp;&nbsp;"Otkud znaš da će Zemlja biti uništena?" ponovo upita Insinja, nakon kraće tišine.
<BR>&nbsp;&nbsp;&nbsp;&nbsp;&nbsp;"Ne znam. Ali mislim da ti znaš, majko."
<BR>&nbsp;&nbsp;&nbsp;&nbsp;&nbsp;"Marlena, ovo postaje razgovor gluvih. Hajde da to konačno raščistimo. Ono što prevashodno želim, jeste da ti utuvim u glavu da nikome više ne pričaš o tome - niti o svom ocu, niti o toj besmislici oko uništenja Zemlje."
<BR>&nbsp;&nbsp;&nbsp;&nbsp;&nbsp;"Ako tako hoćeš, u redu je. S tim što to nije besmislica."
<BR>&nbsp;&nbsp;&nbsp;&nbsp;&nbsp;"Ja kažem da jeste. Uzećemo to za besmislicu."
<BR>&nbsp;&nbsp;&nbsp;&nbsp;&nbsp;Marlena klimnu glavom. "Idem malo da osmatram", reče ona, tobože nezainteresovano. "Potom idem na spavanje."
<BR>&nbsp;&nbsp;&nbsp;&nbsp;&nbsp;"Dobro." Insinja ju je ćutke gledala kako odlazi.
<BR>&nbsp;&nbsp;&nbsp;&nbsp;&nbsp;Kriva, mislila je. Osećam se krivom. Piše mi na čelu da se tako osećam. Svako će to uvideti.
<BR>&nbsp;&nbsp;&nbsp;&nbsp;&nbsp;Ne, ne svako. Samo Marlena. Ona ima dar da to primeti.
<BR>&nbsp;&nbsp;&nbsp;&nbsp;&nbsp;Marlena je morala imati nešto osobito, kako bi nadoknadila sve drugo što nije imala. Inteligencija, naprosto, nije dovoljna. Stoga je imala taj sjajan dar, da čita izraze, sluša intonacije, i druge nevidljive talase koje emituje telo. Od nje nije sigurna ni najdublja tajna.
<BR>&nbsp;&nbsp;&nbsp;&nbsp;&nbsp;Koliko već živi s tom moći? Opasnom moći? Kada je toga postala svesna? Je li to nešto što postaje sve snažnije kako godine odmiču? I zašto je dala maha svojoj moći na volju baš sada, zašto ju je pripustila na svetlost dana i upotrebila je da bi potukla nju, svoju majku?
<BR>&nbsp;&nbsp;&nbsp;&nbsp;&nbsp;Da li zato što ju je Orinel odbacio, konačno i neopozivo, s obzirom na ono šta je ona videla u njemu? Da li zato sada udara žmureći, na slepo?
<BR>&nbsp;&nbsp;&nbsp;&nbsp;&nbsp;Kriva, mislila je Insinja. Zašto se i ne bih osećala krivom? Sve je to moja greška. Trebalo je da znam od početka, od samog otkrića. Ali nisam želela da znam.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
