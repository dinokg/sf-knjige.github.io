<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>UNIŠTENJE?
<P>&nbsp;&nbsp;&nbsp;&nbsp;&nbsp;13.
<BR>&nbsp;&nbsp;&nbsp;&nbsp;&nbsp;Marlena je mirno posmatrala svoju majku. Pazila je na to da deluje neodređeno i bezizražajno, ali je u sebi osećala i zadovoljstvo i iznenađenje. Majka joj je, napokon, ispričala sve te događaje u vezi sa ocem i Načelnikom Pitom. Konačno se sa njom postupa kao sa odraslom osobom.
<BR>&nbsp;&nbsp;&nbsp;&nbsp;&nbsp;"Ja bih proverila kretanje Nemezis bez obzira na to šta bi Načelnik Pit rekao", reče Marlena. "Ali ti, majko, nisi tako učinila. To se da jasno zaključiti na osnovu tvog osećanja krivice."
<BR>&nbsp;&nbsp;&nbsp;&nbsp;&nbsp;"Ne mogu da se naviknem na činjenicu da mi piše na čelu da se osećam krivom", odvrati Insinja.
<BR>&nbsp;&nbsp;&nbsp;&nbsp;&nbsp;"Niko nije u stanju da sakrije svoja osećanja", primeti Marlena. "Uvek možeš da pogodiš, samo ako pažljivo posmatraš."
<BR>&nbsp;&nbsp;&nbsp;&nbsp;&nbsp;(Drugi, ipak, to nisu umeli. Marlena do toga beše došla i polako i mukotrpno. Ljudi, jednostavno, ne umeju da posmatraju, niti da osećaju; nije ih briga. Ne gledaju lica, tela, zvuke, stavove, jedva primetne iskrice nervoze.)
<BR>&nbsp;&nbsp;&nbsp;&nbsp;&nbsp;"Ne bi baš morala da tako pomno posmatraš ljude", reče Insinja, nadovezujući se na svoju kćer, kao da im misli behu krenule paralelnim tokovima. Ona obgrli svoju devojčicu, kako bi rečima dala manje prigovarački ton. "Ljudi se iznerviraju kad ih te tvoje krupne tamne oči tako fiksiraju. Treba da ponekad poštuješ privatnost ljudi."
<BR>&nbsp;&nbsp;&nbsp;&nbsp;&nbsp;"Da, majko", složi se Marlena, zaključivši istog trenutka, bez mnogo muke, da njena mati pokušava da se odbrani. Majka je nervozna, neprestano u strahu da se ne oda više nego što je neophodno.
<BR>&nbsp;&nbsp;&nbsp;&nbsp;&nbsp;A onda Marlena upita: "Kako to da, uprkos svim svojim osećanjima krivice u pogledu Sunčevog sistema, praktično ipak nisi ništa učinila?"
<BR>&nbsp;&nbsp;&nbsp;&nbsp;&nbsp;"Iz više razloga, Moli."
<BR>&nbsp;&nbsp;&nbsp;&nbsp;&nbsp;(Nemoj 'Moli', pomisli Marlena besno. Marlena! Marlena! Tri sloga. Naglasak na drugom. Odrasla sam!)
<BR>&nbsp;&nbsp;&nbsp;&nbsp;&nbsp;"Kakvih razloga?" upita ona blago. (Kako je moguće da njena majka nikada ne primeti talas zlovolje koji joj prođe kroz kćer kad god upotrebi njen detinji nadimak? Sigurno je da joj to preleti preko lica, možda stisne usne, možda joj se smrači pogled. Kako ljudi ne vide te stvari? Zašto ne gledaju?)
<BR>&nbsp;&nbsp;&nbsp;&nbsp;&nbsp;"Prvo i osnovno, Janus Pit je uvek bio vrlo ubedljiv. Kako god čudni bili njegovi zaključci, kako god neprijateljska osećanja bila prema njemu, uvek bi uspevao da ubedi sagovornika u to da ima dobre razloge za svoja gledišta."
<BR>&nbsp;&nbsp;&nbsp;&nbsp;&nbsp;"Ako je to tačno, majko, onda je on užasno opasan."
<BR>&nbsp;&nbsp;&nbsp;&nbsp;&nbsp;Insinja kao da se otrže od svojih misli, da bi kćeri uputila jedan radoznao pogled. "Zašto tako misliš?"
<BR>&nbsp;&nbsp;&nbsp;&nbsp;&nbsp;"Iza svakog gledišta mogu stajati dobri razlozi. Ako je neko u stanju da za tim razlozima brzo posegne i predstavi ih uverljivo, praktično svakoga može da uvuče u svašta, a to je opasno."
<BR>&nbsp;&nbsp;&nbsp;&nbsp;&nbsp;"Priznajem da Janus Pit poseduje te sposobnosti. Čudi me samo da si ti u stanju da razumeš te stvari."
<BR>&nbsp;&nbsp;&nbsp;&nbsp;&nbsp;(To je zato što imam samo petnaest godina, a ti i dalje misliš da sam dete.)
<BR>&nbsp;&nbsp;&nbsp;&nbsp;&nbsp;"Mnogo naučiš posmatrajući ljude", reče Marlena naglas.
<BR>&nbsp;&nbsp;&nbsp;&nbsp;&nbsp;"Da, ali pamti šta sam ti rekla. Nemoj previše."
<BR>&nbsp;&nbsp;&nbsp;&nbsp;&nbsp;(Nikada.) "I, tako te je načelnik Pit ubedio."
<BR>&nbsp;&nbsp;&nbsp;&nbsp;&nbsp;"Učinio je da poverujem kako nema ničeg strašnog u tome ako se malo sačeka."
<BR>&nbsp;&nbsp;&nbsp;&nbsp;&nbsp;"A ti nisi bila ni toliko radoznala da proučiš Nemezis i uvidiš kuda ona tačno ide. Morala si biti."
<BR>&nbsp;&nbsp;&nbsp;&nbsp;&nbsp;"I bila sam, ali to nije tako jednostavno kako se tebi čini. Opservatorija se neprestano koristi. Moraš da čekaš svoj red da bi sela za instrumente. Čak i ako sam rukovodila njenim radom, nisam mogla da se koristim njome kad god bi mi to palo na pamet. Dalje, ako neko radi u opservatoriji, nema tajni u koje svrhe i zašto se koristi. Bile su, recimo, izuzetno male mogućnosti da ja napravim zbilja detaljan spektar Nemezis i Sunca, i da koristim kompjuter da bih koješta izračunavala, a da niko ne zna šta radim. Podozrevam, osim toga, da je Pit imao svoje ljude u opservatoriji, koji su me posmatrali i nadgledali. Bilo šta da sam učinila što nisam smela, to bi istog trenutka došlo do njega."
<BR>&nbsp;&nbsp;&nbsp;&nbsp;&nbsp;"Ali i tada, on ti ne bi ništa mogao, zar ne?"
<BR>&nbsp;&nbsp;&nbsp;&nbsp;&nbsp;"Pa, nije me mogao ustreliti zbog izdaje, ako na to misliš, niti je on imao u vidu nešto slično, ali mogao me je ukloniti iz opservatorije, što bi značilo da moram da pređem da radim na farmi. A to nisam želela. Pored toga, nije prošlo mnogo vremena od tog mog malog razgovora sa Pitom, kada smo otkrili da Nemezis ima planetu - ili zvezdu bliznakinju. I do danas nismo sigurni kako da je nazovemo. Deli ih samo četiri miliona kilometara, a objekat-blizanac uopšte ne emituje vidljivo svetlo."
<BR>&nbsp;&nbsp;&nbsp;&nbsp;&nbsp;"Govoriš o Megasu, zar ne, majko?"
<BR>&nbsp;&nbsp;&nbsp;&nbsp;&nbsp;"Da. Posredi je stara reč, koja znači 'velik'. Za planetu, Megas zbilja jeste velik, znatno veći od najveće planete Sunčevog sistema. Ali vrlo je malen za zvezdu. Neki se slažu da bi Megas trebalo nazvati 'smeđim patuljkom'." Odjednom, postavši za trenutak nesigurna koliko je njena kćer sposobna da prima nove podatke, Insinja upita: "Znaš li šta je smeđi patuljak, Moli?"
<BR>&nbsp;&nbsp;&nbsp;&nbsp;&nbsp;"Marlena mi je ime, majko."
<BR>&nbsp;&nbsp;&nbsp;&nbsp;&nbsp;Insinja se zarumene. "Da, izvini ako se zaboravim tu i tamo. Teško mi je da se naviknem. Imala sam jednu divnu, malu devojčicu čije je ime bilo Moli."
<BR>&nbsp;&nbsp;&nbsp;&nbsp;&nbsp;"Znam. Naredni put kad opet budem imala šest godina, možeš me zvati Moli dok ti ne pozli."
<BR>&nbsp;&nbsp;&nbsp;&nbsp;&nbsp;Insinja se nasmeja. "Znaš li, Marlena, šta je smeđi patuljak?"
<BR>&nbsp;&nbsp;&nbsp;&nbsp;&nbsp;"Znam, majko. Smeđi patuljak je nebesko telo, malo, nalik na zvezdu, čija je masa premala da bi razvila temperature i pritiske neophodne da u svojoj utrobi začnu vodoničnu fuziju. Međutim, ta masa je dovoljna da začne sekundarne reakcije koje je održavaju toplom."
<BR>&nbsp;&nbsp;&nbsp;&nbsp;&nbsp;"Tačno. Nije loše. Megas je tačno na ivici. On je ili vrlo topla planeta, ili pomračeni smeđi patuljak. Ne emituje vidljivu svetlost, ali zato vrši obimna infracrvena zračenja. Prilično se razlikuje od svega sa čim smo se do sada sreli. Na kraju krajeva, prvo je planetno telo van Sunčevog sistema na koje smo naišli, prvo koje smo mogli detaljno da proučavamo. Opservatorija je upravo njime, Megasom, bila neprestano zauzeta. Čak i da sam želela, ne bih mogla naći načina da poradim na Nemezis. A da ti pravo kažem, na nju sam vremenom i zaboravila. Megas mi je, vidiš, bio mnogo zanimljiviji, kao i svima drugima."
<BR>&nbsp;&nbsp;&nbsp;&nbsp;&nbsp;"Hm", promumla Marlena.
<BR>&nbsp;&nbsp;&nbsp;&nbsp;&nbsp;"Ispostavilo se da je Megas jedino planetno telo koje kruži oko Nemezis, no i to je bilo dovoljno. Masa mu je pet puta veća od..."
<BR>&nbsp;&nbsp;&nbsp;&nbsp;&nbsp;"Znam, majko. Pet puta je krupniji od Jupitera, a trideset puta manji od Nemezis. Davno sam pitala kompjuter."
<BR>&nbsp;&nbsp;&nbsp;&nbsp;&nbsp;"Naravno, draga. I ništa nije gostoljubiviji od Jupitera. Možda još i manje. To je bilo razočaravajuće, iako, doduše, nismo ni očekivali da ćemo naići na nastanjivu planetu na orbiti oko crvenog patuljka. Ako je planeta toliko blizu Nemezis da se voda na njoj nalazi u tečnom stanju, snage plime bi je primorale da samo jednom svojom stranom gleda na zvezdu."
<BR>&nbsp;&nbsp;&nbsp;&nbsp;&nbsp;"Zar to i nije slučaj sa Megasom, majko? Mislim, okrenut je Nemezis uvek jednom svojom stranom?"
<BR>&nbsp;&nbsp;&nbsp;&nbsp;&nbsp;"Da. Što znači da ima toplu i hladnu stranu, a topla je zbilja topla. U stanju crvenog usijanja. Tako bi zbilja i bilo, kada cirkulacija njegove guste atmosfere ne bi unekoliko izjednačavala temperaturu. Zbog toga, kao i usled Megasove unutrašnje temperature, čak i hladna strana je prilično vruća. Ima puno stvari u vezi sa Megasom koje su jedinstvene u našem astronomskom iskustvu. Onda smo otkrili da Megas ima svoj satelit. Ili, ako Megas smatraš za zvezdu, onda on ima svoju planetu. Eritro."
<BR>&nbsp;&nbsp;&nbsp;&nbsp;&nbsp;"Oko kojeg sada kruži Rotor, znam. Ali majko, ima već jedanaest godina kako traju ta natezanja oko Megasa i Eritra. Zar nisi mogla da, za sve to vreme, baciš i najmanji pogled na spektre Nemezis i Sunca? Zar nisi pokušala?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Znam da jesi", navaljivala je Marlena.
<BR>&nbsp;&nbsp;&nbsp;&nbsp;&nbsp;"Po mom izrazu lica znaš?"
<BR>&nbsp;&nbsp;&nbsp;&nbsp;&nbsp;"Po tebi."
<BR>&nbsp;&nbsp;&nbsp;&nbsp;&nbsp;"Niko se baš ne oseća mnogo prijatno u tvom društvu, Marlena. Da, u pravu si."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Nemezis se kreće prema Sunčevom sistemu."
<BR>&nbsp;&nbsp;&nbsp;&nbsp;&nbsp;Nastade stanka. Onda, sasvim tiho, Marlena upita: "I, hoće li se sudariti?"
<BR>&nbsp;&nbsp;&nbsp;&nbsp;&nbsp;"Ne, ukoliko su moje pretpostavke tačne. Prilično sam sigurna da se neće sudariti sa Suncem, Zemljom, ili bilo kojim značajnim delom Sunčevog sistema. Ali zapravo, do sudara i ne mora doći. Čak i ukoliko promaši, ishod bi za Zemlju verovatno bio koban."
<BR>
<BR>&nbsp;&nbsp;&nbsp;&nbsp;&nbsp;14.
<BR>&nbsp;&nbsp;&nbsp;&nbsp;&nbsp;Marleni beše prilično jasno da njena majka ne želi da govori o mogućem uništenju Zemlje, jer je u njoj postojala ta neprestana inhibirajuća kočnica. Kada bi Marlana prestala da navaljuje, ova bi zaćutala. Njen izraz - to, kako se blago odmiče od nje, kao da želi da se udalji; to, kako lagano oblizuje usne, kao da želi da otkloni ukus sopstvenih reči. To je sve za Marlenu bila otvorena knjiga.
<BR>&nbsp;&nbsp;&nbsp;&nbsp;&nbsp;No, ona nije želela da njena majka prestane da priča. Morala je saznati još više.
<BR>&nbsp;&nbsp;&nbsp;&nbsp;&nbsp;Stoga, malo potom, tiho upita: "Ako se ne sudare, kako će onda Nemezis uništiti Zemlju?"
<BR>&nbsp;&nbsp;&nbsp;&nbsp;&nbsp;"Da pokušam da ti objasnim. Zemlja kruži oko Sunca, baš kao i Rotor oko Eritra. Ukoliko bi se u Sunčevom sistemu nalazili samo Sunce i Zemlja, ona bi oko njega kružila istom orbitom gotovo večno. Kažem 'gotovo', jer se ispostavlja da Sunce emituje gravitacione sile koje slabe Zemljin rotacioni momenat, što bi uslovilo da se ona sasvim lagano i postepeno približava Suncu. No, to možemo zanemariti.
<BR>&nbsp;&nbsp;&nbsp;&nbsp;&nbsp;Komplikujući činilac jeste to što Zemlja nije sama. Mesec, Mars, Venera, Jupiter, svako telo u blizini deluje svojom gravitacijom na Zemlju. Te sile su zanemarljive ukoliko se porede sa Sunčevom, te Zemlja manje-više ostaje postojano na svojoj orbiti. Ipak, orbita trpi izvesne promene, koje zavise od pravca i intenziteta delovanja tih tela, koja se i sama kreću. Zemlja blago osciluje, pri čemu je i nagib njene ose takođe podložan promeni.
<BR>&nbsp;&nbsp;&nbsp;&nbsp;&nbsp;Moguće je dokazati - zapravo, već je dokazano - da su te promene ciklične. One ne napreduju u jednom pravcu, već idu napred-nazad. Konačan ishod je to da Zemlja, na svojoj putanji oko Sunca, osciluje na desetinu raznih načina. Sva tela u Sunčevom sistemu osciluju na isti način. Međutim, to oscilovanje se ne odražava na život koji Zemlja nosi sa sobom. U najgorim slučajevima, ova oscilovanja mogu uzrokovati novo ledeno doba, ili iščezavanje ledenih, polarnih predela, odnosno pad - ili podizanje - nivoa mora, ali život je sve to već preturio preko glave tokom više od tri milijarde godina.
<BR>&nbsp;&nbsp;&nbsp;&nbsp;&nbsp;No, pretpostavimo sada da Nemezis prohuji na razdaljini od jednog svetlosnog minuta. Bilo bi to nešto manje od bilion kilometara. Dok Nemezis bude prolazila - a za prolazak će joj biti potrebno nekoliko godina - svojom će gravitacijom delovati na čitav sistem. To znači da će se oscilovanja pojačati, s tim što će se kasnije, kada dejstvo umine, vratiti na svoj uobičajeni intenzitet."
<BR>&nbsp;&nbsp;&nbsp;&nbsp;&nbsp;"Majko, deluješ kao da je to što govoriš pogubnije nego što želiš da zvuči. Šta je loše ako Nemezis donese Zemlji, i Sunčevom sistemu, malo više oscilacija, kada će se on ionako posle ponovo upostojiti?"
<BR>&nbsp;&nbsp;&nbsp;&nbsp;&nbsp;"Pitanje je da li će se upostojiti na starom mestu. Tu leži problem. Ako se ravnotežni položaj Zemlje malo izmeni - što će reći, ako se nađe malo dalje od Sunca, odnosno malo bliže, ako joj orbita postane ekscentričnija ili osa manje ili više nagnuta - kako će se to odraziti na Zemljinu klimu? Čak i majušna promena može značiti da Zemlja postane neupotrebljiva za život."
<BR>&nbsp;&nbsp;&nbsp;&nbsp;&nbsp;"Možeš li to unapred da proračunaš?"
<BR>&nbsp;&nbsp;&nbsp;&nbsp;&nbsp;"Ne. Rotor nije mesto sa koga bi se to moglo lako izvesti. I on osciluje i to vrlo primetno. Bilo bi mi potrebno prilično vremena i prilično računanja da, posmatrajući odavde, tačno ustanovim kojim se pravcem Nemezis kreće. A ni to neće biti sasvim sigurno sve dok se ona sasvim ne približi Sunčevom sistemu, što će se desiti daleko posle moje smrti."
<BR>&nbsp;&nbsp;&nbsp;&nbsp;&nbsp;"Znači, ne možeš tačno reći koliko će blizu biti Nemezis kada se bude mimoilazila sa Sunčevim sistemom?"
<BR>&nbsp;&nbsp;&nbsp;&nbsp;&nbsp;"To je gotovo nemoguće izračunati. Trebalo bi imati u vidu gravitacioni upliv svake obližnje zvezde u prečniku od desetak svetlosnih godina. Osim toga, najmanje neuračunato dejstvo može proizvesti grešku od preko dve svetlosne godine - što znači da sigurni pogodak predstavlja, zapravo, potpuni promašaj. Ili obrnuto."
<BR>&nbsp;&nbsp;&nbsp;&nbsp;&nbsp;"Načelnik Pit kaže da će svi u Sunčevom sistemu imati mogućnost da se sklone pre no što Nemezis naiđe. Je li u pravu?"
<BR>&nbsp;&nbsp;&nbsp;&nbsp;&nbsp;"Moguće je da jeste. Ali kako neko može biti siguran u to šta će se desiti tokom narednih pet hiljada godina? Kakve će to istorijske prevrate izazvati i kakve će opšte posledice imati? Možemo samo da se nadamo da će svi bezbedno umaći."
<BR>&nbsp;&nbsp;&nbsp;&nbsp;&nbsp;"Čak i ako nisu upozoreni", primeti Marlena, osećajući se pomalo nadmeno što svojoj majci tumači astronomski truizam, "snaći će se i sami. Moraju. Nemezis će prilaziti sve bliže i bliže i sve će im lakše biti da izračunaju njen pravi kurs."
<BR>&nbsp;&nbsp;&nbsp;&nbsp;&nbsp;"Ali obrnuto srazmerno će se smanjivati vreme koje im je potrebno da bezbedno odu - ako se to pokaže neophodno."
<BR>&nbsp;&nbsp;&nbsp;&nbsp;&nbsp;Marlena spusti pogled negde prema svojim petama i reče: "Majko, ne ljuti se na mene. Čini mi se kao da bi ti bila nesrećna ako bi bilo ko uspeo da bezbedno klisne iz Sunčevog sistema. Nešto drugo je posredi što nije u redu. Reci mi, molim te."
<BR>&nbsp;&nbsp;&nbsp;&nbsp;&nbsp;"Ne dopada mi se pomisao da Zemlja ostaje napuštena", odgovori Insinja. "Čak i ako se evakuacija obavi kako traba, sa dovoljno vremena za pripremu i svim drugim pogodnim uslovima, i dalje mi se sve to zajedno ne dopada. Ne želim da Zemlja ostane pusta."
<BR>&nbsp;&nbsp;&nbsp;&nbsp;&nbsp;"Pretpostavimo da tako mora biti."
<BR>&nbsp;&nbsp;&nbsp;&nbsp;&nbsp;"Onda će i biti. Mogu se pomiriti sa neizbežnim, ali ono ne mora i da mi se dopadne."
<BR>&nbsp;&nbsp;&nbsp;&nbsp;&nbsp;"Sentimentalna si prema Zemlji? Tamo si studirala, zar ne?"
<BR>&nbsp;&nbsp;&nbsp;&nbsp;&nbsp;"Tamo sam spremala svoj diplomski rad. Nije mi se sviđalo na Zemlji, ali to sad nije bitno. To je mesto sa koga je čovečanstvo poteklo. Znaš li šta hoću da kažem, Marlena? Čak i ako na to nisam mislila tada, to ipak jeste mesto gde se život razvijao tokom eona. To za mene nije tek svet, već ideja, apstrakcija. I želim da on nastavi da postoji, zbog svega u prošlosti. Ne znam jesam li bila dovoljno jasna."
<BR>&nbsp;&nbsp;&nbsp;&nbsp;&nbsp;"Otac je bio Zemljanin", ubaci oprezno Marlena.
<BR>&nbsp;&nbsp;&nbsp;&nbsp;&nbsp;Insinja se neznatno zgrči. "Da, bio je."
<BR>&nbsp;&nbsp;&nbsp;&nbsp;&nbsp;"I, vratio se na Zemlju."
<BR>&nbsp;&nbsp;&nbsp;&nbsp;&nbsp;"Tako kažu. Da, pretpostavljam da je tako."
<BR>&nbsp;&nbsp;&nbsp;&nbsp;&nbsp;"Znači, ja sam poluzemljanka, zar ne?"
<BR>&nbsp;&nbsp;&nbsp;&nbsp;&nbsp;Insinja se namršti. "Svi smo mi Zemljani, Marlena. Moji prapraprapreci čitav su svoj život proveli na Zemlji. Moja praprabaka rođena je tamo. Svi smo, bez izuzetka, potekli odande. I ne samo ljudi. Svaki oblik života na svakoj Naseobini, od virusa do drveta, vodi poreklo sa Zemlje."
<BR>&nbsp;&nbsp;&nbsp;&nbsp;&nbsp;"Ali to znaju samo ljudska bića", reče Marlena. "Neki su više, neki manje svesni toga. Pomisliš li, katkad, na oca, čak i danas?" Marlena pogleda čvrsto svoju majku, a onda se trže. "Dobro, to nije moja stvar. To želiš da mi kažeš?"
<BR>&nbsp;&nbsp;&nbsp;&nbsp;&nbsp;"Da, to sam prvo pomislila, ali ne moram se uvek upravljati osećanjima. Na kraju, ti si njegova kćerka. Da, pomislim na njega, čak i danas, tu i tamo." Ona blago sleže ramenima. "A misliš li ti na njega, Marlena?"
<BR>&nbsp;&nbsp;&nbsp;&nbsp;&nbsp;"Nemam na šta da mislim. Ne sećam ga se. Nisam nikada videla holograme, recimo, ili nešto slično tome."
<BR>&nbsp;&nbsp;&nbsp;&nbsp;&nbsp;"Da, nije bilo svrhe..." Evgenijin glas se izgubi.
<BR>&nbsp;&nbsp;&nbsp;&nbsp;&nbsp;"Ali kada sam bila mlađa", nastavi Marlena, "pitala sam se zašto su neki očevi ostali uz svoju decu i posle Odlaska, a neki ne. Mislila sam, tada, da oni koji su se odvojili nisu voleli svoju decu, pa, shodno tome, da ni moj otac nije voleo mene."
<BR>&nbsp;&nbsp;&nbsp;&nbsp;&nbsp;"To mi nikada nisi rekla." Insinja je netremice gledala svoju kćer.
<BR>&nbsp;&nbsp;&nbsp;&nbsp;&nbsp;"Pa, bila je to moja intimna misao, dok sam bila mala. Pošto sam odrasla, shvatila sam da stvar nije baš tako jednostavna."
<BR>&nbsp;&nbsp;&nbsp;&nbsp;&nbsp;"Nisi morala da misliš tako. To, uostalom, nije ni tačno. Ja bih te razuverila, da sam samo imala i najmanju slutnju..."
<BR>&nbsp;&nbsp;&nbsp;&nbsp;&nbsp;"Ali majko, ti ne voliš da govoriš o tim vremenima, i ja to razumem."
<BR>&nbsp;&nbsp;&nbsp;&nbsp;&nbsp;"Ipak bih govorila, da sam samo znala šta ti se vrzma po glavi; da sam mogla, kao ti meni, da tebi čitam s lica. On te jeste voleo; poveo bi te sa sobom da sam mu ja to dopustila. Moja je greška, u potpunosti, što ste rastavljeni."
<BR>&nbsp;&nbsp;&nbsp;&nbsp;&nbsp;"I njegova. Mogao je ostati sa nama."
<BR>&nbsp;&nbsp;&nbsp;&nbsp;&nbsp;"Da, mogao je. Ali sad, kako su godine proletele, bolje mogu da proniknem u njegove probleme nego što sam onda mogla. Na kraju, ja nisam napuštala svoj dom, on je išao sa mnom. Bila bih dve svetlosne godine daleko od Zemlje, ali i dalje na ovom istom Rotoru na kome sam i rođena. Tvoj je otac bio drugačiji. Rođen je na Zemlji, ne na Rotoru, i pretpostavljam da ne bi mogao podneti da se zauvek odvoji od Zemlje. I sada ponekad razmišljam o tome. Rekoh, ne volim pomisao na to da Zemlja može biti napuštena. Mora da ima nekoliko milijardi ljudi čija bi srca takav odlazak potpuno slomio."
<BR>&nbsp;&nbsp;&nbsp;&nbsp;&nbsp;Nastupi za trenutak tišina, a onda se oglasi Marlena: "Baš me zanima šta otac čini u ovom trenutku, tamo, na Zemlji?"
<BR>&nbsp;&nbsp;&nbsp;&nbsp;&nbsp;"Otkud znam, Marlena? Dvadeset biliona kilometara je ogromna udaljenost, a četrnaest godina ogromno vreme."
<BR>&nbsp;&nbsp;&nbsp;&nbsp;&nbsp;"Misliš li da je još živ?"
<BR>&nbsp;&nbsp;&nbsp;&nbsp;&nbsp;"Ni to ne možemo pouzdano znati", odvrati Insinja, "jer život na Zemlji može biti tako kratak." A onda dodade, kao da je odjednom svesna da ne priča sama sa sobom: "Sigurna sam da je živ, Marlena. Bio je u odličnom stanju, dobrog zdravlja, kada je otišao, a sada se tek približava pedesetoj." I, na kraju, sasvim nežno, dodade: "Nedostaje li ti, Marlena?"
<BR>&nbsp;&nbsp;&nbsp;&nbsp;&nbsp;Marlena zavrte glavom. "Ne može ti nedostajati neko koga nikada nisi imao."
<BR>&nbsp;&nbsp;&nbsp;&nbsp;&nbsp;(Ali ti si ga imala, majko. I on tebi nedostaje.)
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
