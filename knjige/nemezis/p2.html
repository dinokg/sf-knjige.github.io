<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG
<P>&nbsp;&nbsp;&nbsp;&nbsp;&nbsp;Sedeo je tamo sam, ograđen.
<BR>&nbsp;&nbsp;&nbsp;&nbsp;&nbsp;Tamo napolju su bile zvezde, među njima i jedna posebna zvezda sa svojim malenim sistemom svetova. Mogao je da je vidi i zatvorenih očiju, mnogo jasnije nego što bi je video kada bi, jednostavno, prozor učinio prozirnim.
<BR>&nbsp;&nbsp;&nbsp;&nbsp;&nbsp;Mala zvezda, ružičastocrvenkasta, boje krvi i uništenja, imena koje joj sasvim odgovara.
<BR>&nbsp;&nbsp;&nbsp;&nbsp;&nbsp;Nemezis!
<BR>&nbsp;&nbsp;&nbsp;&nbsp;&nbsp;Nemezis, Boginja Božanske Odmazde.
<BR>&nbsp;&nbsp;&nbsp;&nbsp;&nbsp;Ponovo se prisećao priče koju je jednom čuo, još u mladosti - legende, mita, bajke o sveobuhvatnom Potopu koji je sa lica zemlje zbrisao degenerisano i grešno čovečanstvo, ostavljajući tek jednu porodicu da bi sve započelo iznova.
<BR>&nbsp;&nbsp;&nbsp;&nbsp;&nbsp;Ovog puta neće biti Potopa. Ali, tu je Nemezis.
<BR>&nbsp;&nbsp;&nbsp;&nbsp;&nbsp;Čovečanstvo se ponovo degenerisalo i odmazda će uslediti, ukoliko se poštuju red i poredak stvari. Ali neće to biti Potop. Bilo bi to suviše jednostavno.
<BR>&nbsp;&nbsp;&nbsp;&nbsp;&nbsp;Čak i ono malo mogućih preživelih - gde bi se sklonili?
<BR>&nbsp;&nbsp;&nbsp;&nbsp;&nbsp;Zašto nije osećao nikakvo sažaljenje? Čovečanstvo više na ovaj način nije imalo kud. Odumiralo je lagano kroz svoja sopstvena nedela. Kada bi se ta agonija zamenila bržom smrću, da li bi bilo razloga za sažaljenje?
<BR>&nbsp;&nbsp;&nbsp;&nbsp;&nbsp;Ovde, kružeći oko Nemezis, nalazi se jedna planeta. Oko planete kruži satelit. Oko satelita Rotor.
<BR>&nbsp;&nbsp;&nbsp;&nbsp;&nbsp;Taj pradavni Potop preživela je samo šačica ljudi u Kovčegu spasenja. Imao je tek najopštiju predstavu o tome šta je Kovčeg zapravo predstavljao, ali Rotor je svakako imao istu svrhu. Nosio je sobom uzorke čovečanstva koji će ostati u bezbednosti i od kojih će se izgraditi jedan daleko bolji svet.
<BR>&nbsp;&nbsp;&nbsp;&nbsp;&nbsp;Ali, za stari svet - postojaće samo Nemezis!
<BR>&nbsp;&nbsp;&nbsp;&nbsp;&nbsp;Misli mu se vratiše k njoj. Zvezda crveni patuljak, na svom nepokolebljivom kursu. Ona sama i njeni svetovi bili su sigurni. Zemlja, međutim, nije.
<BR>&nbsp;&nbsp;&nbsp;&nbsp;&nbsp;To je njena meta, Zemlja!
<BR>&nbsp;&nbsp;&nbsp;&nbsp;&nbsp;Svrha: Božanska Odmazda.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
