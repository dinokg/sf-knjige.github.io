<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRELAZ
<P>&nbsp;&nbsp;&nbsp;&nbsp;&nbsp;65.
<BR>&nbsp;&nbsp;&nbsp;&nbsp;&nbsp;Krajl Fišer pokušao je da priguši uzbuđenje, da ima isti staloženi izraz koji je video na licima ostalih.
<BR>&nbsp;&nbsp;&nbsp;&nbsp;&nbsp;Nije znao gde se trenutko nalazi Tesa Vendel. Nije mogla biti daleko, budući da je Nadsvetlosni bio srazmerno mali, premda sav ispregrađen, tako da je neko u jednom delu mogao biti sasvim izvan vidokruga nekoga u drugom.
<BR>&nbsp;&nbsp;&nbsp;&nbsp;&nbsp;Ostala tri člana posade Fišeru su predstavljala samo parove vrednih ruku. Svako je od njih imao nešto da radi i bio je zaokupljen time. Jedino Fišer nije imao nikakav posebni zadatak, osim možda da vodi računa o tome da ne ometa druge.
<BR>&nbsp;&nbsp;&nbsp;&nbsp;&nbsp;Posmatrao je ostalih troje (dva muškarca i jednu ženu) gotovo kradomice. Poznavao ih je i sa njima često razgovarao. Svo troje bilo je mlado. Najstariji je bio Čao-Li Vu, hiperspacijalist, kome je bilo trideset osam godina. Potom je dolazio Henri Džarlou, trideset petogodišnjak, i konačno Meri Blankovic, najmlađi član ekipe. Imala je dvadeset sedam godina i mastilo se još nije osušilo sa njene doktorske diplome.
<BR>&nbsp;&nbsp;&nbsp;&nbsp;&nbsp;U poređenju sa njom, Vendelova, koja je napunila pedeset petu, bila je starica, ali istovremeno i izumitelj, projektant i poluboginja ovog pogona i leta.
<BR>&nbsp;&nbsp;&nbsp;&nbsp;&nbsp;U ekipu se jedino Fišer nije uklapao. Naredni rođendan biće mu pedeseti, a to se prilično primaklo; uz to, nije raspolagao nikakvom stručnom obučenošću. Mereno mladošću ili znanjem, on nije imao prava da bude na ovom brodu.
<BR>&nbsp;&nbsp;&nbsp;&nbsp;&nbsp;Ali svojevremeno je bio na Rotoru. A to se računalo. A i Vendelova ga je želela sa sobom, što se još više računalo. Tanajama i Koropataski takođe su želeli da bude tu, što se najviše računalo.
<BR>&nbsp;&nbsp;&nbsp;&nbsp;&nbsp;Brod je poleteo i sada je napredovao kroz svemir. Fišer je to mogao da razabere, iako nije bilo fizičkih pokazatelja da je tako. Osećao je to finim nervima u utrobi - ako ih je tamo uopšte bilo. Bio sam u svemiru, pomisli on srdito, duže nego svi ostali zajedno, nebrojeno puta na nebrojeno brodova. Ja mogu da razaberem da nema ničeg luksuznog u ovom brodu samo zahvaljujući osećaju. Oni to ne mogu.
<BR>&nbsp;&nbsp;&nbsp;&nbsp;&nbsp;Nadsvetlosti je morao da oskudeva u luksuzu. Normalni izvori energije, koji su pokretali kroz svemir obične svemirske brodove, bili su na Nadsvetlosnom smanjeni ili odstranjeni. Tako je moralo biti, budući da je najveći deo broda iskorišćen za smeštaj hiperspacijalnih motora.
<BR>&nbsp;&nbsp;&nbsp;&nbsp;&nbsp;Nalikovao je kakvoj morskoj ptici koja je nezgrapno hodala po tlu zato što je sazdana za vodu.
<BR>&nbsp;&nbsp;&nbsp;&nbsp;&nbsp;Iznenada se pojavi Vendelova. Kosa joj je pomalo bila u neredu i izgledala je oznojena.
<BR>&nbsp;&nbsp;&nbsp;&nbsp;&nbsp;"Je li sve u redu, Tesa?" upita Fišer.
<BR>&nbsp;&nbsp;&nbsp;&nbsp;&nbsp;"Oh, da. Savršeno." Smestila se u jedno zgodno udubljenje u zidu (vrlo korisno, ima li se u vidu da je u brodu postojala samo niska pseudogravitacija). "Nema problema."
<BR>&nbsp;&nbsp;&nbsp;&nbsp;&nbsp;"Kada ulazimo u hipersvemir?"
<BR>&nbsp;&nbsp;&nbsp;&nbsp;&nbsp;"Kroz nekoliko časova. Želimo da dođemo na odgovarajuće koordinate gde će svi predviđeni izvori gravitacije zakrivljavati prostor upravo onako kako je proračunato."
<BR>&nbsp;&nbsp;&nbsp;&nbsp;&nbsp;"Stvar se, dakle, ne može tačno predvideti?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"U tom slučaju, hiperspacijalni let ne izgleda odveć praktičan", primeti Fišer. "Šta ako ne znate sve pojedinosti? Šta ako ste u žurbi i nemate vreme da izračunate svako gravitaciono izobličenje?"
<BR>&nbsp;&nbsp;&nbsp;&nbsp;&nbsp;Vendelova podiže pogled prema Fišeru uz iznenadni osmeh. "Nikada ranije nisi pitao nešto slično tome? Zašto pitaš sada?"
<BR>&nbsp;&nbsp;&nbsp;&nbsp;&nbsp;"Još nikada nisam bio na hiperspacijalnom letu. Pod trenutnim uslovima, međutim, to pitanje najednom mi je postalo veoma važno, znaš."
<BR>&nbsp;&nbsp;&nbsp;&nbsp;&nbsp;"Ovo i mnoga druga pitanja javljala su se preda mnom uz najveću moguću važnost tokom niza godina. Dobro došao u klub."
<BR>&nbsp;&nbsp;&nbsp;&nbsp;&nbsp;"Ali odgovori mi."
<BR>&nbsp;&nbsp;&nbsp;&nbsp;&nbsp;"Rado. Pre svega, postoje instrumenti koji mere ukupni gravitacioni intenzitet, kako skalarski, tako i tenzorski, u bilo kojoj tački prostora, bez obzira na to da li poznaješ dotičnu sredinu ili ne. Rezultat, međutim, nije podjednako tačan kao što bi bio ako bi mukotrpno merio svaki gravitacioni izvor, a onda ih zbrajao, ali je ipak dovoljno približan - ukoliko je vreme dragoceno. A ako je vreme još dragocenije i moraš da pritisneš hiperspacijalno dugme, tako reći, uzdavši se u sreću da gravitacija nije odveć snažna, ali se ispostavi da ipak donekle jeste, onda bi se prelaz grubo mogao uporediti sa svojevrsnim cimajem - kao kad pri ulasku u kuću zapneš nogom za prag. Ako to možemo da izbegnemo, tim bolje, ali ako već ne možemo, ishod nije nužno fatalan. Razume se, nastojaćemo da prvi prelaz izvedemo što je glatkije moguće radi psihološkog mira - ako već ništa drugo."
<BR>&nbsp;&nbsp;&nbsp;&nbsp;&nbsp;"Šta ako ti se žuri, smatraš da je gravitacija zanemarljiva, ali se pokaže da nije?"
<BR>&nbsp;&nbsp;&nbsp;&nbsp;&nbsp;"Moraš se nadati da se to neće dogoditi."
<BR>&nbsp;&nbsp;&nbsp;&nbsp;&nbsp;"Govorila si o naprezanju za vreme prelaza. To znači da bi već naš prvi prelaz mogao biti fatalan, čak i ako nemamo problema sa gravitacijom."
<BR>&nbsp;&nbsp;&nbsp;&nbsp;&nbsp;"Možda, ali izgledi da dođe do fatalnog ishoda pri bilo kom datom prelazu izuzetno su mali."
<BR>&nbsp;&nbsp;&nbsp;&nbsp;&nbsp;"Čak i ako ne bude fatalan, zar ne može da bude neprijatan?"
<BR>&nbsp;&nbsp;&nbsp;&nbsp;&nbsp;"To je teže reći, zato što je posredi subjektivna procena. Imaj u vidu da ovde ne dolazi do ubrzanja. Kod prvobitne verzije hiperpogona brod je morao da dostigne brzinu svetlosti, pa čak i malo preko nje, na mahove, koristeći niskoenergetsko hiperspacijalno polje. Efikasnost je tu niska, brzine su velike, baš kao i rizici, a, iskreno govoreći, nemam pojma u kojoj meri cela stvar može biti neudobna.
<BR>&nbsp;&nbsp;&nbsp;&nbsp;&nbsp;Kod našeg nadsvetlosnog leta, međutim, prilikom koga se koristi visokoenergetsko hiperspacijalno polje, do prelaza dolazi pri normalnim brzinama. U jednom trenutku možemo se kretati brzinom od hiljadu kilometara u sekundi, a već u narednom brzinom od hiljadu miliona kilometara u sekundi - bez ikakvog ubrzanja. A kako nema ubrzanja, mi ga i ne osećamo."
<BR>&nbsp;&nbsp;&nbsp;&nbsp;&nbsp;"Kako nema ubrzanja kada se brzina poveća milion puta u trenutku?"
<BR>&nbsp;&nbsp;&nbsp;&nbsp;&nbsp;"Zato što je prelaz matematički ekvivalent ubrzanja. Dok, međutim, tvoje telo reaguje na ubrzanje, ono ne reaguje na prelaz."
<BR>&nbsp;&nbsp;&nbsp;&nbsp;&nbsp;"Ali kako to znaš?"
<BR>&nbsp;&nbsp;&nbsp;&nbsp;&nbsp;"Tako što smo slali životinje kroz hipersvemir iz jedne tačke u drugu. One su u hipersvemiru samo delić mikrosekunde, ali ono što nas zabrinjava jeste prelaz iz svemira u hipersvemir, a imamo najmanje dva takva prelaza čak i pri najkraćem mogućem zadržavanju u hipersvemiru."
<BR>&nbsp;&nbsp;&nbsp;&nbsp;&nbsp;"I slali ste životinje?"
<BR>&nbsp;&nbsp;&nbsp;&nbsp;&nbsp;"Razume se. Kada su stigle u prijemnu tačku, nisu nam, jasno, mogle opisati kako im je bilo, ali prispele su u jednom komadu, sasvim neozleđene i mirne. Bilo je očigledno da im baš ništa nije bilo. Stvar smo proverili sa više desetina životinja raznih vrsta. Ispitali smo je čak i na majmunima - i svi su normalno preživeli, osim u jednom slučaju."
<BR>&nbsp;&nbsp;&nbsp;&nbsp;&nbsp;"Ah. A šta se dogodilo u tom slučaju?"
<BR>&nbsp;&nbsp;&nbsp;&nbsp;&nbsp;"Životinja je stigla mrtva, groteskno unakažena, ali do toga je došlo usled greške u programiranju. Stvar uopšte nije bila u prelazu. Nešto slično može se i nama dogoditi. Nije verovatno, ali može. Isto kao kada bi, prilikom ulaska u kuću, zapeo o prag, pao i pri tom slomio vrat. I takvih nesrećnih slučajeva je, doduše, bilo, ali ne očekujemo da se to dogodi svaki put kad ulazimo u kuću. Je li tako?"
<BR>&nbsp;&nbsp;&nbsp;&nbsp;&nbsp;"Mislim da nemam izbora", uzvrati Fišer smrknuto. "U redu."
<BR>&nbsp;&nbsp;&nbsp;&nbsp;&nbsp;Dva časa i dvadeset sedam minuta kasnije brod je bezbedno prešao u hipersvemir, pri čemu sam prelaz niko na brodu nije osetio, i otpočeo je prvi nadsvetlosni let brzinom znatno većom od svetlosne.
<BR>&nbsp;&nbsp;&nbsp;&nbsp;&nbsp;Prelaz se odigrao, po zemaljskom standardnom vremenu, u 9:20 petnaestog januara 2237.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
