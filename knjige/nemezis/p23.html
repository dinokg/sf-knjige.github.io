<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SKENIRANJE MOZGA
<P>&nbsp;&nbsp;&nbsp;&nbsp;&nbsp;45.
<BR>&nbsp;&nbsp;&nbsp;&nbsp;&nbsp;"Žao mi je", reče Siver Dženar, posmatrajući preko svog dugačog nosa majku i kćerku pogledom koji se dovoljno izvinjavao i bez reči. "Prvo sam Marleni rekao da ne radim ništa važno, a onda smo, skoro odmah zatim, uleteli u svojevrsnu energetsku minikrizu, pa sam zato morao da odložim ovaj naš susret. Kriza je sada za nama i, viđena iz ove perspektive, nije bila naročito ozbiljna. Je li mi oprošteno?"
<BR>&nbsp;&nbsp;&nbsp;&nbsp;&nbsp;"Naravno, Sivere", odgovori Evgenija Insinja. Bila je vidno uznemirena. "Ne mogu reći da su nam ova tri dana protekla baš u spokojstvu. Čini mi se da svaki čas zadržavanja ovde povećava opasnost za Marlenu."
<BR>&nbsp;&nbsp;&nbsp;&nbsp;&nbsp;"Čika Sivere", umeša se Marlena, "uopšte se ne bojim Eritra."
<BR>&nbsp;&nbsp;&nbsp;&nbsp;&nbsp;"Osim toga", nastavi Insinja, "mislim da nam na Rotoru Pit ne može nauditi. On to zna - jer, ne bi nas ni slao ovamo."
<BR>&nbsp;&nbsp;&nbsp;&nbsp;&nbsp;"A ja ću pokušati da vas obe zadovoljim", zaključi Dženar. "Šta god Pit mogao ili ne mogao posredno, on mnogo može posredno, te je stoga opasno, Evgenija, da dopustiš da te strah od Eritra navede da potceniš Pitovu rešenost i domišljatost. Pre svega, ukoliko se vratiš na Rotor, učinićeš to protiv njegovih zapovesti izdatih u vanrednom stanju i on ima puno pravo da te stavi u pritvor ili da te pošalje u izgnanstvo, na Novi Rotor, pa čak i da te vrati ovamo.
<BR>&nbsp;&nbsp;&nbsp;&nbsp;&nbsp;Što se Eritra tiče", nastavi on, "ne treba potcenjivati ni opasnost od kuge, iako nam se čini da je bolest uminula, bar u svom ranom virulentnom obliku. I ja sam u podjednakoj meri nevoljan da rizikujem Marlenu kao i ti, Evgenija."
<BR>&nbsp;&nbsp;&nbsp;&nbsp;&nbsp;Marlena na to ogorčeno prošaputa: "Nema nikakve opasnosti!"
<BR>&nbsp;&nbsp;&nbsp;&nbsp;&nbsp;"Sivere, mislim da ne treba da vodimo ovaj razgovor u njenom prisustvu", reče Insinja.
<BR>&nbsp;&nbsp;&nbsp;&nbsp;&nbsp;"Grešiš. Ja želim da bude u njenom prisustvu. Slutim da ona bolje od nas oboje zna šta treba da čini. Ona vodi računa o svom umu i naša je dužnost da se u to mešamo što je manje moguće."
<BR>&nbsp;&nbsp;&nbsp;&nbsp;&nbsp;Iz Insinjinog grla ote se neki neartikulisan zvuk, ali Dženar neumoljivo nastavi, sa prizvukom neprikosnovenosti u glasu: "Želim da ona učestvuje u razgovoru jer želim njen doprinos. Želim da čujem njen stav."
<BR>&nbsp;&nbsp;&nbsp;&nbsp;&nbsp;"Ali ti znaš kakvi su njeni stavovi", reče Insinja. "Ona hoće napolje, a ti kažeš da joj to moramo dopustiti jer je ona, nekako, magična."
<BR>&nbsp;&nbsp;&nbsp;&nbsp;&nbsp;"Niko magiju nije pomenuo, ni to da joj jednostavno treba otvoriti vrata. Predlažem vam jedan mali eksperiment, uz sve neophodne mere predostrožnosti."
<BR>&nbsp;&nbsp;&nbsp;&nbsp;&nbsp;"Kakav eksperiment?"
<BR>&nbsp;&nbsp;&nbsp;&nbsp;&nbsp;"Pre svega, želeo bih da se izvrši skeniranje Marleninog mozga." On se okrenu Marleni. "Shvataš li, Marlena, da je to neophodno? Imaš li kakvih prigovora?"
<BR>&nbsp;&nbsp;&nbsp;&nbsp;&nbsp;Marlena se lako namrgodi. "Već sam bila skenirana. Svi živi su skenirani. Ne daju ti da pođeš u prvi razred ako nisi skeniran. Svaki put kada ideš na sistematski pregled..."
<BR>&nbsp;&nbsp;&nbsp;&nbsp;&nbsp;"Znam", složi se Dženar nežno. "Nisam baš sasvim straćio ova tri dana. Evo, ovde..." - njegova ruka se spusti na kompjutersku tastaturu na levoj ivici stola, "ovde imam kompjuterizovane podatke o svim skeniranjima kroz koje si do sada prošla."
<BR>&nbsp;&nbsp;&nbsp;&nbsp;&nbsp;"Ali ne govoriš nam sve, čika Sivere", primeti Marlena mirno.
<BR>&nbsp;&nbsp;&nbsp;&nbsp;&nbsp;"Ah!" uzviknu pobedonosno Insinja. "Šta krije od nas, Marlena?"
<BR>&nbsp;&nbsp;&nbsp;&nbsp;&nbsp;"Malo je nervozan u vezi sa mnom. Ne veruje mi u potpunosti kada kažem da osećam da sam bezbedna. Nije siguran."
<BR>&nbsp;&nbsp;&nbsp;&nbsp;&nbsp;"Neće biti, Marlena", usprotivi se Dženar. "Prilično sam siguran u tvoju bezbednost."
<BR>&nbsp;&nbsp;&nbsp;&nbsp;&nbsp;No Marlenino lice se odjednom obasja. "Mislim da si baš zbog toga čekao tri dana, čika Sivere! Uveravao si samog sebe da si siguran, da ne bi preda mnom morao da glumiš. Ali ne valja. Još se vidi."
<BR>&nbsp;&nbsp;&nbsp;&nbsp;&nbsp;"Ako je tako, Marlena, onda je to samo zato što si suviše vredna, suviše značajna, tako da je i najmanji rizik preopasan."
<BR>&nbsp;&nbsp;&nbsp;&nbsp;&nbsp;"Ako smatraš da je i najmanji rizik preopasan", upade ljutito Insinja, "kako misliš da se ja osećam, kao majka? I tako, u vlastitoj nesigurnosti, pribavio si rezultate njenih skeniranja, narušivši privatnost njenih medicinskih nalaza."
<BR>&nbsp;&nbsp;&nbsp;&nbsp;&nbsp;"Morao sam. I našao sam ono što sam tražio. Podaci su nedovoljni."
<BR>&nbsp;&nbsp;&nbsp;&nbsp;&nbsp;"Kako to misliš, nedovoljni?"
<BR>&nbsp;&nbsp;&nbsp;&nbsp;&nbsp;"U prvim danima Kupole, u vreme kada je kuga najžešće harala, jedan od glavnih zadataka bio nam je da načinimo što delotvorniji moždani skener, kao i da napravimo efikasan kompjuterski program koji bi tumačio dobijene nalaze. Ništa od ovoga nije preneto na Rotor. Pitova silna želja da sakrije pojavu kuge nagnala ga je da se usprotivi iznenadnoj pojavi jednog usavršenog moždanog skenera na Rotoru. To bi, verovatno, prouzrokovalo nepotrebna i neugodna pitanja i govorkanja. Sve zajedno, smešno, po mom mišljenju, ali i u tome, kao i u drugim stvarima, Pit postupa po svome. Shodno tome, Marlena, ti na Rotoru nikada nisi bila skenirana na pravi način, pa želim da to učinimo sada, na našem instrumentu."
<BR>&nbsp;&nbsp;&nbsp;&nbsp;&nbsp;Marlena ustuknu. "Ne."
<BR>&nbsp;&nbsp;&nbsp;&nbsp;&nbsp;Nada prelete preko Insinjinog lica. "Zašto, Marlena?"
<BR>&nbsp;&nbsp;&nbsp;&nbsp;&nbsp;"Zato jer - kada je to izgovarao, čika Siver je odjednom postao još uznemireniji."
<BR>&nbsp;&nbsp;&nbsp;&nbsp;&nbsp;"Ne, to nije..." zausti Dženar, ali samo bespomoćno podiže ruke i pusti ih da mlitavo padnu niz telo. "Čemu toliki trud? Marlena, dušo, ako sam odjednom izgledao zabrinut, to je stoga što nam je potreban najdetaljniji mogući snimak tvog mozga, da bi nam poslužio kao standard mentalne ravnoteže. Onda, ukoliko na Eritru pretrpiš i najtananiju mentalnu promenu, skener će to detektovati mnogo pre no što bilo ko bude mogao to da zaključi tako što će te posmatrati ili razgovarati s tobom. Stoga, čim pomenem podrobno skeniranje mozga, odmah pomislim na mogućnost otkrivanja mentalnih promena koje se na drugi način ne mogu ustanoviti - i ta pomisao automatski izaziva u meni zabrinutost. To je ono što si osetila kod mene. Hajde, Marlena, reci, koliko nesigurnosti i zabrinutosti možeš da osetiš? Daj mi neku vrednost."
<BR>&nbsp;&nbsp;&nbsp;&nbsp;&nbsp;"Ne mnogo, ali, tu je", odgovori Marlena. "Nevolja je što ja samo mogu da zaključim da si zabrinut. Ne mogu znati zašto. Možda je to moždano skeniranje opasno."
<BR>&nbsp;&nbsp;&nbsp;&nbsp;&nbsp;"Kako može biti? Izvršeno je toliko puta - Marlena, ti znaš da ti Eritro neće naškoditi. Zar ne možeš, onda, isto tako znati da ti skener neće nauditi?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"A osećaš li opasnost pri pomisli na skener?"
<BR>&nbsp;&nbsp;&nbsp;&nbsp;&nbsp;"Ne", reče Marlena odlučno, posle kraće stanke.
<BR>&nbsp;&nbsp;&nbsp;&nbsp;&nbsp;"Ali kako možeš biti tako sigurna povodom Eritra, a da ne znaš ništa kada je skener u pitanju?"
<BR>&nbsp;&nbsp;&nbsp;&nbsp;&nbsp;"Ne znam. Znam da mi Eritro neće ništa, ali ne znam da li mi skener neće ništa. Ili, hoće."
<BR>&nbsp;&nbsp;&nbsp;&nbsp;&nbsp;Osmeh pređe preko Dženarovog lica. Nije bilo potrebno vladati posebnim sposobnostima pa primetiti izraz njegovog velikog olakšanja."
<BR>&nbsp;&nbsp;&nbsp;&nbsp;&nbsp;"Šta te to toliko raduje, čika Sivere?" upita Marlena.
<BR>&nbsp;&nbsp;&nbsp;&nbsp;&nbsp;"Da se predomišljaš", uzvrati Dženar, "oko intuitivnih osećanja - iz želje da budeš važna, iz opšte romantičnosti tvog karaktera ili iz nekakvog samoobmanjivanja - to bi činila u svakoj prilici. Ali to nije slučaj. Ti vršiš izbor. Neke stvari znaš, a neke ne znaš. To me još više nagoni da ti verujem kada tvrdiš da si sigurna da ti Eritro neće nauditi i ja se više uopšte ne bojim da će skeniranje tvog mozga otkriti bilo šta uznemirujuće."
<BR>&nbsp;&nbsp;&nbsp;&nbsp;&nbsp;Marlena se okrenu prema majci. "U pravu je, majko. Oseća se mnogo bolje, pa se tako i ja osećam mnogo bolje. To je tako očigledno. Zar ne vidiš i sama?"
<BR>&nbsp;&nbsp;&nbsp;&nbsp;&nbsp;"Nije bitno šta vidim", odgovori Insinja. "Ja se ne osećam nimalo bolje."
<BR>&nbsp;&nbsp;&nbsp;&nbsp;&nbsp;"Oh, majko..." promrmlja Marlena, a onda, obraćajući se glasno Dženaru, reče: "Idem na skeniranje."
<BR>
<BR>&nbsp;&nbsp;&nbsp;&nbsp;&nbsp;46.
<BR>&nbsp;&nbsp;&nbsp;&nbsp;&nbsp;"Ništa iznenađujuće", promrmlja Siver Dženar.
<BR>&nbsp;&nbsp;&nbsp;&nbsp;&nbsp;Posmatrao je kompjutersku grafiku, u zamršenim, gotovo cvetnim šarama, kako se pomalja i nestaje u lažnim bojama. Evgenija Insinja stajala je pored njega, zureći pomno u ekran, ali ne razumevajući ništa.
<BR>&nbsp;&nbsp;&nbsp;&nbsp;&nbsp;"Šta nije iznenađujuće, Sivere?" upita ona.
<BR>&nbsp;&nbsp;&nbsp;&nbsp;&nbsp;"Ne mogu ti tačno reći, jer još nisam pronikao u njihov žargon. Ili, ukoliko bi to objasnila Ranaj D'Obison, koja je naš lokalni guru na ovom polju, onda ni ti ni ja ne bismo razumeli. No, skrenula mi je pažnju na ovo..."
<BR>&nbsp;&nbsp;&nbsp;&nbsp;&nbsp;"Izgleda kao puževa kućica."
<BR>&nbsp;&nbsp;&nbsp;&nbsp;&nbsp;"Ističe se po boji. Ranaj kaže da je to pre mera složenosti nego neposredan pokazatelj fizičkog oblika. Ovaj deo je atipičan. Uglavnom se ne sreće u mozgovima."
<BR>&nbsp;&nbsp;&nbsp;&nbsp;&nbsp;Insinjine usne zadrhtaše. "Misliš li da je već..."
<BR>&nbsp;&nbsp;&nbsp;&nbsp;&nbsp;"Ne, naravno da ne. Rekao sam 'atipičan', ne 'abnormalan'. To, nadam se, ne moram da objašnjavam jednom astronomu. Moraš da prihvatiš činjenicu da je Marlenin mozak drugačiji. U svakom slučaju, drago mi je da je puževa kućica tu. Da joj je mozak sasvim uobičajen, morali bismo se zapitati zašto je ona to što jeste. Odakle joj toliki dar opažanja. Odnosno, da li ona lukavo folira, ili smo mi budale."
<BR>&nbsp;&nbsp;&nbsp;&nbsp;&nbsp;"Ali otkud znaš da to nije nešto... nešto..."
<BR>&nbsp;&nbsp;&nbsp;&nbsp;&nbsp;"Bolesno? Kako bi moglo biti? Imamo ovde sve njene skenerske snimke sakupljene kroz ceo život, od detinjstva. Ta atipičnost je svuda prisutna."
<BR>&nbsp;&nbsp;&nbsp;&nbsp;&nbsp;"To mi nikada nije saopšteno. Čak ni neku napomenu o tome nisam čula."
<BR>&nbsp;&nbsp;&nbsp;&nbsp;&nbsp;"Naravno da nisi. Prvobitni skeneri su bili mnogo primitivniji i to se nije pokazivalo. Bar ne u toj meri da ti se oko odmah za to zalepi. Ali sada kad raspolažemo ovim odličnim skenerom, kojim smo u stanju da jasno razabiremo pojedinosti, možemo da se vratimo na ranije snimke i da na njima uočimo istu stvar. Ranaj je to već učinila. Kažem ti, Evgenija, ova usavršena tehnika skeniranja mozga morala bi postati standard i na Rotoru. Pitovo osujećenje uvođenja ove sprave jedan je od najluđih poteza koje je napravio. Stvar, doduše, nije jevtina."
<BR>&nbsp;&nbsp;&nbsp;&nbsp;&nbsp;"Ja ću platiti", promrmlja Insinja.
<BR>&nbsp;&nbsp;&nbsp;&nbsp;&nbsp;"Ne budi šašava. Ovo ide iz budžeta Kupole. Na kraju, može se pokazati od pomoći u rešavanju zagonetke kuge. Bar ću to navesti kao razlog, ako bilo ko bude postavljao suvišna pitanja. Dobro, stvar je obavljena. Marlenin je mozak sada snimljen jasnije i detaljnije nego ikada. Ako mu se ma šta desi, to će se odmah pokazati."
<BR>&nbsp;&nbsp;&nbsp;&nbsp;&nbsp;"Nemaš predstavu koliko je sve to zastašujuće", reče Insinja.
<BR>&nbsp;&nbsp;&nbsp;&nbsp;&nbsp;"Pa, ne krivim te, znaš. Ali ona je toliko samouverena da mi ne preostaje drugo do da joj držim stranu. Uveren sam da taj postojan osećaj bezbednosti ima iza sebe neki smisao."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;Dženar pokaza na puževu kućicu. "Ti ovo nemaš, a nemam ni ja; prema tome, niko od nas nije u položaju da može reći odakle njoj taj osećaj bezbednosti. Ali ona to ima, pa je stoga moramo pustiti napolje, na površinu."
<BR>&nbsp;&nbsp;&nbsp;&nbsp;&nbsp;"Ali zašto moramo toliko da rizikujemo? Možeš li to ikako da mi objasniš?"
<BR>&nbsp;&nbsp;&nbsp;&nbsp;&nbsp;"Iz dva razloga. Prvo, ona deluje izuzetno odlučno - a pravo da ti kažem, imam utisak da će stići do svega čemu se ustremi, ranije ili kasnije. U ovom slučaju, bolje da sve primimo veselo i da je pustimo, budući da ionako ne bismo mogli još dugo da je zadržavamo. Drugo, možda ćemo na ovaj način saznati nešto više o samoj bolesti. Šta će to biti, ja ne znam, ali koliko god sitno to saznanje bilo, u borbi protiv kuge predstavljaće mnogo."
<BR>&nbsp;&nbsp;&nbsp;&nbsp;&nbsp;"Ali neće vredeti uma moje kćeri."
<BR>&nbsp;&nbsp;&nbsp;&nbsp;&nbsp;"On se neće ni dovoditi u pitanje. Što se toga tiče, ma koliko bilo moje poverenje u Marlenu i ma koliko verovao da nema opasnosti, potrudiću se da preduzmem sve mere predostrožnosti, tebe radi. Pre svega, nećemo je još neko vreme puštati na samu površinu. Mogao bih je, na primer, povesti u let nad Eritrom. Moći će da vidi jezera i doline, brda, kanjone. Možda čak stignemo do obale mora. Prizori su prepuni čudne lepote - video sam to jednom - ali sve je potpuno pusto. Nema nigde života koji bi mogla videti - tek prokariote u vodi, koje su, naravno, nevidljive. Moguće je da će je ta jednolična pustoš odbiti i da će potpuno izgubiti zanimanje za spoljnji svet.
<BR>&nbsp;&nbsp;&nbsp;&nbsp;&nbsp;A ako ipak bude želela da izađe napolje", završi on, "postaraćemo se da obuče E-odelo."
<BR>&nbsp;&nbsp;&nbsp;&nbsp;&nbsp;"Šta je E-odelo?"
<BR>&nbsp;&nbsp;&nbsp;&nbsp;&nbsp;"Naročito odelo za Eritro. Jednostavna stvar - slična skafandru - s tim što ne mora da održava vazdušni pritisak spram vakuuma. Reč je o nepropusnoj kombinaciji plastike i tekstila, koja, budući vrlo lagana, ne sputava pokrete. Kaciga sa svojom infracrvenom zaštitom predstavlja važniji deo koji sadrži veštačku zalihu vazduha i sistem za ventilaciju. Osoba u E-odelu nema tako praktično nikakve veze sa okolinom, sa Eritrom. A povrh svega, neko će uvek biti s njom."
<BR>&nbsp;&nbsp;&nbsp;&nbsp;&nbsp;"Ko? Ni u koga nemam toliko poverenja koliko u sebe samu."
<BR>&nbsp;&nbsp;&nbsp;&nbsp;&nbsp;Dženar se nasmeja. "Ne mogu da zamislim nekog nepodesnijeg od tebe za pratioca. Ti niti šta znaš o Eritru, a još ga se i đavolski plašiš. Ja se ne bih usudio da te pustim napolje. Naprotiv, jedina osoba kojoj možemo verovati nisi ti, nego ja."
<BR>&nbsp;&nbsp;&nbsp;&nbsp;&nbsp;"Ti?" Upiljila se u njega netremice, otvorenih ustiju.
<BR>&nbsp;&nbsp;&nbsp;&nbsp;&nbsp;"Zašto da ne? Niko ne poznaje Eritro bolje od mene. Ako je Marlena imuna na kugu, onda sam to i ja. Za ovih deset godina ništa mi se nije desilo. Štaviše, ja umem da upravljam letelicom, pa nam ni pilot neće biti potreban. Dalje, ako ja pođem s njom, moći ću pažljivo da je posmatram. Ako učini bilo šta abnormalno, ma koliko sitno, vratiću je u Kupolu i odmah skenirati. Brže od svetlosti."
<BR>&nbsp;&nbsp;&nbsp;&nbsp;&nbsp;"Dotle će, naravno, biti već kasno."
<BR>&nbsp;&nbsp;&nbsp;&nbsp;&nbsp;"Ne. Ne smeš posmatrati kugu kao nešto što odgovara načelu sve ili ništa. Bilo je lakših slučajeva, čak i sasvim lakih. Ljudi koji su pretrpeli lakše slučajeve nastavili su da, više-manje, normalno žive i rade. Ništa joj se neće dogoditi, siguran sam."
<BR>&nbsp;&nbsp;&nbsp;&nbsp;&nbsp;Insinja je sedela u svojoj fotelji, nema, osećajući se beskrajno malom i ranjivom.
<BR>&nbsp;&nbsp;&nbsp;&nbsp;&nbsp;Dženar je instinktivno zagrli: "Hajde, Evgenija, zaboravi na to, makar na nedelju dana. Obećavam ti da Marlena neće izaći napolje bar još toliko vremena - pa i duže, ako joj budem oslabio odlučnost pokazivanjem Eritra iz vazduha. Tokom leta biće zatvorena u vazduhoplovu gde će biti podjednako bezbedna kao i ovde. A u međuvremenu, reći ću ti šta ćeš da radiš. Ti si astronom, nije li tako?"
<BR>&nbsp;&nbsp;&nbsp;&nbsp;&nbsp;Pogledala ga je i promucala: "Znaš da jesam."
<BR>&nbsp;&nbsp;&nbsp;&nbsp;&nbsp;"To znači da nikada ne gledaš u zvezde. To astronomi nikad ne čine. Oni samo gledaju u instrumente. Nad Kupolom je sada noć; hajde da odemo na osmatračnicu i da osmatramo. Noć je savršeno vedra i ništa te ne može smiriti i uspokojiti kao posmatranje zvezda. Veruj mi."
<BR>
<BR>&nbsp;&nbsp;&nbsp;&nbsp;&nbsp;47.
<BR>&nbsp;&nbsp;&nbsp;&nbsp;&nbsp;Bio je potpuno u pravu. Astronomi nisu posmatrali zvezde jer za to nije bilo potrebe. Jednostavno su davali uputstva teleskopima, kamerama i spektroskopima preko kompjutera koji su ta uputstva primali u vidu programa.
<BR>&nbsp;&nbsp;&nbsp;&nbsp;&nbsp;Instrumenti su vršili analize i izlagali ih u vidu grafičkih simulacija. Astronom bi jednostavno postavljao pitanja, a zatim proučavao dobijene odgovore. Za sve to nije bilo neophodno posmatrati zvezde.
<BR>&nbsp;&nbsp;&nbsp;&nbsp;&nbsp;Pa kako onda, upita se Insinja, neko može da zaludno zuri u zvezde? Naročito jedan astronom? Već i sama pomisao na to unosi nemir. Bilo je posla koji je valjalo obaviti, pitanja na koja treba odgovoriti, tajni koje treba rešiti, tako da bi se, zacelo, posle izvesnog vremena, naučnik vratio u svoju opservatoriju i stavio u pogon uređaje, zabavljajući se u međuvremenu tako što bi čitao neki roman ili gledao holoviziju.
<BR>&nbsp;&nbsp;&nbsp;&nbsp;&nbsp;Počela je da priča o tome Siveru Dženaru, dok je ovaj sređivao kancelariju pre no što će je napustiti (bio je isti takav pedant i u mladosti, prisetila se Insinja. To ju je tada nerviralo, ali možda je ova osobina trebalo, naprotiv, da joj se dopadne. Siver je imao toliko vrlina, pomisli ona, dok je Krajl, s druge strane...)
<BR>&nbsp;&nbsp;&nbsp;&nbsp;&nbsp;Ona se nemilosrdno otrgnu od tih misli i pokuša da ih skrene u nekom drugom pravcu.
<BR>&nbsp;&nbsp;&nbsp;&nbsp;&nbsp;"U stvari, ni ja ne idem često na platformu za osmatranje", reče Dženar. "Uvek ima prečih stvari. A i kad pođem, gore se uvek osećam usamljeno. Drago mi je što ću sada imati društvo. Hajdemo!"
<BR>&nbsp;&nbsp;&nbsp;&nbsp;&nbsp;Poveo ju je ka malom liftu. Insinja se sada prvi put našla u liftu, od kako je pod Kupolom, i za trenutak joj se učini kao da je kod kuće, na Rotoru, s tim što nije osetila promenu pseudogravitaciji, niti se osetila blago pritisnuta uz jedan od zidova, usled efekta Koriolis, kao što bi to bilo na Rotoru.
<BR>&nbsp;&nbsp;&nbsp;&nbsp;&nbsp;"Evo nas", reče Dženar i propusti Insinju pred sebe. Ona kroči u praznu prostoriju pred njima, no, odmah ustuknu, koraknuvši nazad. "Jesmo li ovde izloženi?" upita ona.
<BR>&nbsp;&nbsp;&nbsp;&nbsp;&nbsp;"Izloženi?" zbunjeno ponovi Dženar. "Oh, misliš, u odnosu na Eritrovu atmosferu? Ne, nismo, nemoj se plašiti. Optočeni smo staklenom poluloptom obloženom dijamantima koja je nepropustiva. Jedan meteorit bi je, nesumnjivo, probio, ali nebo je sasvim lišeno meteorita. Ovakvo staklo imamo i na Rotoru, znaš, ali..." u glasu mu se pojavi prizvuk gordosti... "ne baš ovakvog kvaliteta i ovih razmera."
<BR>&nbsp;&nbsp;&nbsp;&nbsp;&nbsp;"Nije vam uopšte loše ovde dole", reče Insinja, pruživši ruku da ponovo dotakne staklo i uveri se u njegovo postojanje.
<BR>&nbsp;&nbsp;&nbsp;&nbsp;&nbsp;"Nije, zato što u protivnom niko ne bi hteo da dođe ovamo", uzvrati Dženar, a onda ponovo usredsredi pažnju na mehur. "I ovde povremeno pada kiša, ali onda je u svakom slučaju oblačno. A kada se razvedri, sve se brzo isuši. Nešto malo vlage zaostane, ali mehur biva čišćen po danu naročitom mešavinom deterdženata. Sedi, Evgenija."
<BR>&nbsp;&nbsp;&nbsp;&nbsp;&nbsp;Insinja se zavali u meko, udobno sedište koje se gotovo samo od sebe iskosi, tako da je ona došla u priliku da gleda pravo nagore. Čula je kako se iskošuje i drugo sedište pod Dženarovom težinom. Odmah potom ugasiše se male noćne svetiljke čija je rasveta bila dovoljna taman da se razabere položaj sedišta i stočića u prostoriji. U tami nenastanjenog sveta, vedro nebo nad njima, tamno kao crni somot, namah se osulo mnoštvom iskrica.
<BR>&nbsp;&nbsp;&nbsp;&nbsp;&nbsp;Insinji se ote uzdah. Znala je, iz teorije, kako nebo izgleda. Viđala ga je na kartama, simulacijama ili fotografijama - u svakom vidu i u svakom obliku, izuzev u stvarnosti. Zateče samu sebe kako ne pokušava da razabere zanimljive objekte, zagonetne pojave, tajne koje bi prionula da rešava. Pažnju joj nisu privlačila sama nebeska tela, već šare koje su pravila.
<BR>&nbsp;&nbsp;&nbsp;&nbsp;&nbsp;U maglovitoj praistoriji, prisetila se, upravo je proučavanje ovih šara, a ne samih zvezda, iznedrilo zamisao o sazvežđima, čime su udareni temelji astronomije.
<BR>&nbsp;&nbsp;&nbsp;&nbsp;&nbsp;Dženar je bio u pravu. Prekrio ju je, kao fina, meka, neosetna paučina.
<BR>&nbsp;&nbsp;&nbsp;&nbsp;&nbsp;Posle izvesnog vremena, Insinja se gotovo sneno oglasi: "Hvala ti, Dženare."
<BR>&nbsp;&nbsp;&nbsp;&nbsp;&nbsp;"Na čemu?"
<BR>&nbsp;&nbsp;&nbsp;&nbsp;&nbsp;"Što si se ponudio da pođeš napolje s mojom kćerkom. Rizikuješ svoj um zbog nje."
<BR>&nbsp;&nbsp;&nbsp;&nbsp;&nbsp;"Ne rizikujem. Ništa se neće dogoditi ni njoj ni meni. Osim toga, prema njoj imam neko... očinsko osećanje. Na kraju, ti i ja se toliko dugo znamo, i, ja sam uvek imao... visoko mišljenje o tebi."
<BR>&nbsp;&nbsp;&nbsp;&nbsp;&nbsp;"Znam", odvrati Insinja, osetivši se pomalo krivom. Uvek je znala šta Dženar oseća prema njoj; on to nikada nije uspevao da sakrije. To ju je isprva, pre no što je upoznala Krajla, ispunjavalo nevoljnošću, a kasnije ljutnjom.
<BR>&nbsp;&nbsp;&nbsp;&nbsp;&nbsp;"Ako sam ikada povredila tvoja osećanja, Sivere, iskreno mi je žao", reče ona.
<BR>&nbsp;&nbsp;&nbsp;&nbsp;&nbsp;"Nema potrebe za žaljenjem", odvrati Dženar nežno. Usledila je duga tišina dok je spokoj oko njih uzimao maha; Insinja se nadala da niko neće ući u osmatračnicu i poremetiti ovu čudnu čaroliju vedrine koja ju je tako potpuno obuzela.
<BR>&nbsp;&nbsp;&nbsp;&nbsp;&nbsp;"Mislim da znam", reče Dženar, "zašto ljudi izbegavaju da dolaze ovamo, na osmatračku platformu. Odnosno, zašto to ne čine na Rotoru. Jesi li primetila da je osmatračka platforma na Rotoru gotovo uvek pusta?"
<BR>&nbsp;&nbsp;&nbsp;&nbsp;&nbsp;"Marlena voli da odlazi tamo, s vremena na vreme. Često je pominjala kako je tamo gore potpuno sama. Tokom poslednjih godinu dana puno puta mi je napomenula kako uživa u posmatranju Eritra. Trebalo je tada da joj posvetim više pažnje, da je pažljivije slušam..."
<BR>&nbsp;&nbsp;&nbsp;&nbsp;&nbsp;"Marlena je izuzetak. Mislim da je ono tamo razlog što ljudi ne vole ovo mesto."
<BR>&nbsp;&nbsp;&nbsp;&nbsp;&nbsp;"Šta to?" upita Insinja.
<BR>&nbsp;&nbsp;&nbsp;&nbsp;&nbsp;"Ono." On upre prstom u jednu tačku na nebeskom svodu, ali u mraku ona ne uspe da razazna njegovu ruku. "Ona veoma sjajna zvezda, tamo; najsjajnija na nebu."
<BR>&nbsp;&nbsp;&nbsp;&nbsp;&nbsp;"Misliš, Sunce? Naše Sunce, Sunce Solarnog sistema?"
<BR>&nbsp;&nbsp;&nbsp;&nbsp;&nbsp;"Da, na njega mislim. Ono je uljez. Bez njega, nebo bi odavde izgledalo gotovo potpuno isto kao i nebo koje vidimo sa Zemlje. Alfa Kentaura, doduše, nije na svom mestu, i Sirijus je nešto pomereniji, ali to ne bismo ni primetili. Izostaviš li tih nekoliko stvari, nebo koje vidiš izgleda gotovo isto kao i nebo koje su, pre pet hiljada godina, posmatrali Sumeri. Osim Sunca, naravno."
<BR>&nbsp;&nbsp;&nbsp;&nbsp;&nbsp;"Misliš da je Sunce razlog što se ljudi klone osmatračnica?"
<BR>&nbsp;&nbsp;&nbsp;&nbsp;&nbsp;"Da. Možda ne svesno, ali mislim da ih prizor onespokojava. Verovatno im se čini da je Sunce daleko, daleko, nedostižno, deo neke druge, sasvim drugačije Vaseljene. A ipak je tu, na nebu, sjajno, privlači našu pažnju, ispunjava nas osećanjem krivice što smo od njega pobegli."
<BR>&nbsp;&nbsp;&nbsp;&nbsp;&nbsp;"Ali zašto onda na platformu ne odlaze mladi ljudi, ili deca? Oni ne znaju gotovo ništa o Suncu ili Sunčevom sistemu."
<BR>&nbsp;&nbsp;&nbsp;&nbsp;&nbsp;"Mi ostali dajemo im negativan primer. Kada nas starijih više ne bude bilo, kad nikome na Rotoru Sunčev sistem ne bude značio ništa više osim puke fraze, mislim da će nebo tada ponovo pripasti Rotoru. I ovo mesto biće puno ljudi - ako još bude postojalo."
<BR>&nbsp;&nbsp;&nbsp;&nbsp;&nbsp;"Misliš da neće postojati?"
<BR>&nbsp;&nbsp;&nbsp;&nbsp;&nbsp;"Ne možemo predskazivati budućnost, Evgenija."
<BR>&nbsp;&nbsp;&nbsp;&nbsp;&nbsp;"Čini mi se da ipak napredujemo."
<BR>&nbsp;&nbsp;&nbsp;&nbsp;&nbsp;"Da, tačno. Ali ta sjajna zvezda - taj uljez - ona je ono što me brine."
<BR>&nbsp;&nbsp;&nbsp;&nbsp;&nbsp;"Naše staro Sunce. Šta nam može? Ne može stići ovamo."
<BR>&nbsp;&nbsp;&nbsp;&nbsp;&nbsp;"Oh, naravno da može." Dženar je netremice posmatrao sjajnu tačku na zapadnoj strani neba. "Ljudi koje smo tamo ostavili, na Zemlji i na Naseobinama, jednom će otkriti Nemezis. Možda već i jesu. Možda su, kao i mi, ovladali hiperpogonom. Mislim, u stvari, da su to morali učiniti ubrzo po našem odlasku. Naš nestanak mora da ih je veoma podstakao da se daju na posao."
<BR>&nbsp;&nbsp;&nbsp;&nbsp;&nbsp;"Otišli smo pre četrnaest godina. Zašto već nisu pristigli?"
<BR>&nbsp;&nbsp;&nbsp;&nbsp;&nbsp;"Možda ih odbija pomisao na dvogodišnji let. Znaju, da je Rotor to pokušao, ali ne znaju da li je uspeo. Možda misle da su parčići olupine koja je nekada bila Rotor rasuti celim putem od Sunca dovde."
<BR>&nbsp;&nbsp;&nbsp;&nbsp;&nbsp;"Nama nije nedostajalo hrabrosti da pokušamo."
<BR>&nbsp;&nbsp;&nbsp;&nbsp;&nbsp;"I te kako nam je nedostajalo. Misliš li da bi se Rotor odlučio na taj korak da nije bilo Pita? Pit je predvodio nas ostale, a sumnjam da bilo gde na Naseobinama, odnosno na Zemlji postoji još jedan takav čovek. Ti znaš da ga ja ne volim. Ne odobravam njegove postupke, njegov moral, ili nedostatak morala, njegovu prevrtljivost, njegovu hladnu rešenost da devojčicu poput Marlene pošalje tamo gde joj je uništenje neizbežno. No, ako je meriti po postignutim rezultatima, on će verovatno ući u istoriju kao veliki čovek."
<BR>&nbsp;&nbsp;&nbsp;&nbsp;&nbsp;"Kao veliki vođa", dodade Insinja. "Ti si veliki čovek, Sivere. Razlika je jasna."
<BR>&nbsp;&nbsp;&nbsp;&nbsp;&nbsp;Ponovo usledi tišina, sve dok Dženar ne progovori, ovog puta sasvim tiho: "Čekam ih da dođu ovamo, za nama. To je moje najveće strahovanje, koje se samo pojačava kad posmatram uljeza kako me obasjava s neba. Četrnaest godina je prošlo od kako smo otišli iz Sunčevog sistema. Šta su učinili za ovih četrnaest godina? Jesi li se ikada upitala, Evgenija?"
<BR>&nbsp;&nbsp;&nbsp;&nbsp;&nbsp;"Nisam", odvrati Insinja, tek napola budna. "Moje brige su mnogo bliže."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
