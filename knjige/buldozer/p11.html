<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;I Govoraše Nisodemus njima: 'Sumnjate li vi da li ja mogu moć Naređenja skršiti?'
<BR>&nbsp;&nbsp;&nbsp;&nbsp;&nbsp;II Odgovarahu noumi: 'Hm.'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Potere, I-II
<BR>
<BR>&nbsp;&nbsp;&nbsp;&nbsp;&nbsp;Po dnu kamenoloma dotrča još mnogo nouma. Nisodemus je jurio na čelu te mase, koja se slila pred kapiju.
<BR>&nbsp;&nbsp;&nbsp;&nbsp;&nbsp;"Šta je bilo? Šta je bilo?"
<BR>&nbsp;&nbsp;&nbsp;&nbsp;&nbsp;"Video sam sve", reče jedan sredovečni noum. "Bio sam na straži i video sam kako Dorkas i neki mladići ulaze u kamion. Ubrzo posle toga, kamion se otkotrljao nizbrdo. Stao je nasred pruge, a onda... a onda..."
<BR>&nbsp;&nbsp;&nbsp;&nbsp;&nbsp;"Ja sam zabranio svako petljanje sa tim paklenim mašinama", reče Nisodemus. I rekao sam da više ne treba, hm, postavljati stražu, zar nisam? Brosobojažljivim noumima treba da bude dovoljno to što Arnold Bros (osn. 1905) stalno motri na sve!"
<BR>&nbsp;&nbsp;&nbsp;&nbsp;&nbsp;"Da... ovaj... Dorkas je rekao da po njegovom mišljenju neće smetati da mi Brosu malo, kao, pomognemo", reče taj noum nervozno. "Takođe je rekao..."
<BR>&nbsp;&nbsp;&nbsp;&nbsp;&nbsp;"Ja sam naredio!" kriknu Nisodemus. "Svi ćete vi mene slušati! Nisam li zaustavio kamion silom brosjom?"
<BR>&nbsp;&nbsp;&nbsp;&nbsp;&nbsp;"Nisi", reče Grima tiho. "Nisi. Dorkas ga je zaustavio. Namestio je eksere na drum."
<BR>&nbsp;&nbsp;&nbsp;&nbsp;&nbsp;Ogromna, užas-tišina. U čijem središtu Nisodemus polako pobele od besa.
<BR>&nbsp;&nbsp;&nbsp;&nbsp;&nbsp;"Lažovko!" povika on.
<BR>&nbsp;&nbsp;&nbsp;&nbsp;&nbsp;"Ne lažem", reče Grima pokorno. "Stvarno je to uradio. On je stvarno radio mnogo toga da bi nam pomogao, a mi mu nikad nismo rekli ni 'molim' ni 'hvala', a sad je mrtav."
<BR>&nbsp;&nbsp;&nbsp;&nbsp;&nbsp;Sirene su zavijale dole, kod glavnog puta; oko zaustavljenog voza bilo je mnogo uzbuđenja. Plave svetlosti su sevale.
<BR>&nbsp;&nbsp;&nbsp;&nbsp;&nbsp;Noumi se počeše nelagodno pomicati. Jedan od njih reče: "Pa, nije valjda stvarno mrtav, a? Ne stvarno. Valjda bi on u poslednjem trenutku iskočio. Tako pametna osoba."
<BR>&nbsp;&nbsp;&nbsp;&nbsp;&nbsp;Grima bespomoćno pogleda gomilu. Vide, u masi, i Nutine roditelje. Bio je to tih, strpljiv par. S njima gotovo da nijednu reč nije u životu razmenila. Sada su im lica bila siva, zborana od brige. Ona popusti.
<BR>&nbsp;&nbsp;&nbsp;&nbsp;&nbsp;"Da", reče. "Možda su iskočili."
<BR>&nbsp;&nbsp;&nbsp;&nbsp;&nbsp;"Sigurno jesu", progunđa drugi noum, trudeći se da izgleda veseo. "Dorkas nije od onih koji večito ginu. Neće taj poginuti sad kad nam je potreban."
<BR>&nbsp;&nbsp;&nbsp;&nbsp;&nbsp;Grima klimnu glavom.
<BR>&nbsp;&nbsp;&nbsp;&nbsp;&nbsp;"A sad", nastavi ona, "mislim da će čak i ljudi početi da se pitaju šta se ovde dešava. Uskoro će izračunati odakle je kamion došao, onda će se popeti ovamo, a ja mislim da će možda biti veoma ljuti."
<BR>&nbsp;&nbsp;&nbsp;&nbsp;&nbsp;Ali Nisodemus obliznu usne i reče: "Mi straha imati nećemo. Mi ćemo se sa njima suočiti, prkosno. Hm. Pokazaćemo svoj prezir prema njima. Ne treba nam Dorkas. Ne treba nama ništa osim vere u Arnolda Brosa našeg (osn. 1905). Ekseri! Pazi, molim te!"
<BR>&nbsp;&nbsp;&nbsp;&nbsp;&nbsp;"Ako sad odmah krenete", reče Grima, "verovatno ćete svi moći da stignete do ambara, iako je još dosta snega ostalo. Mislim da ovaj kamenolom, u najbližoj budućnosti, neće biti mnogo bezbedno mesto."
<BR>&nbsp;&nbsp;&nbsp;&nbsp;&nbsp;U načinu na koji je to govorila postojalo je nešto zbog čega se narod unervozio. Znali su da Grima obično viče ili se svađa, ali sad je govorila smireno. To uopšte nije ličilo na nju.
<BR>&nbsp;&nbsp;&nbsp;&nbsp;&nbsp;"Polazite", reče ona. "Morate krenuti odmah, sad. Ponesite najveće moguće količine hrane i drugih stvari. Hajde."
<BR>&nbsp;&nbsp;&nbsp;&nbsp;&nbsp;"Ne!" viknu Nisodemus. "Nemoj neko da mrdne! Mislite li vi da će nas Arnold Bros naš (osn. 1905) izneveriti? Hm, ja ću vas od ljudi odbraniti!"
<BR>&nbsp;&nbsp;&nbsp;&nbsp;&nbsp;Dole, jedan automobil sa sevajućim, plavim svetlima na krovu pođe iz gungule oko voza, pređe glavni drum i zaputi se polako uzbrdo, ka kamenolomu.
<BR>&nbsp;&nbsp;&nbsp;&nbsp;&nbsp;"Silu Arnolda Brosa (osn. 1905) prizvaću da smoždi ljudska bića!" povika Nisodemus.
<BR>&nbsp;&nbsp;&nbsp;&nbsp;&nbsp;Noumi su izgledali nesrećni. Arnold Bros u Radnji nije nikad nikoga smoždio. On je samo osnovao Radnju i postarao se da u njoj noumi žive udobnim, ne mnogo napornim životom; osim što je stavljao natpise, nije se nešto mnogo mešao u noumska posla. Sad, najednom, taj Bros ide iz jedne ljutnje u drugu i treba nekog da smoždi. Veoma zbunjujuće.
<BR>&nbsp;&nbsp;&nbsp;&nbsp;&nbsp;"Stajaću ovde i prkositi stravičnim slugama Naređenja!" vikao je Nisodemus. "Očitaću ja njima lekciju koju oni nikad neće zaboraviti."
<BR>&nbsp;&nbsp;&nbsp;&nbsp;&nbsp;Ostali noumi nisu ništa govorili. Ako Nisodemus hoće da stane pred automobil, oni nemaju ništa protiv.
<BR>&nbsp;&nbsp;&nbsp;&nbsp;&nbsp;"Svi ćemo u prkosu stati pred njih!" povika on.
<BR>&nbsp;&nbsp;&nbsp;&nbsp;&nbsp;"Ov-vaj... šta?" upita jedan noum.
<BR>&nbsp;&nbsp;&nbsp;&nbsp;&nbsp;"Braćo, stanimo ovde, odlučni, i pokažimo Naređenju da smo ujedinjeni u otporu! Hm. Ako stvarno verujete u Arnolda Brosa (osn. 1905), ništa vam se desiti neće!"
<BR>&nbsp;&nbsp;&nbsp;&nbsp;&nbsp;Sevajuće svetlo već se znatno primaklo. Uskoro će preći široki, betonski prostor ispred kapije kamenoloma i stati pred veliki lanac koji se srozao sa presečenog katanca.
<BR>&nbsp;&nbsp;&nbsp;&nbsp;&nbsp;Grima zausti da kaže: ne budite glupi, budale jedne, Arnold Bros (osn. 1905) ne želi da vi stajete pred kola. Posle će rodbina morati da vas sahranjuje u kovertama.
<BR>&nbsp;&nbsp;&nbsp;&nbsp;&nbsp;Zaustila je, pa ipak odlučila da to ne kaže. Već mesecima pojedini noumi govore celom noumstvu šta i kako treba raditi. Možda je vreme da to prestane.
<BR>&nbsp;&nbsp;&nbsp;&nbsp;&nbsp;Vide da se mnoga zabrinuta lica u masi okreću ka njoj. Neko reče: "Grima, šta ćemo?"
<BR>&nbsp;&nbsp;&nbsp;&nbsp;&nbsp;"Dabome", reče drugi noum, "ona je Vozač, takvi uvek znaju šta treba da se radi."
<BR>&nbsp;&nbsp;&nbsp;&nbsp;&nbsp;Osmehnula im se. To nije bio mnogo srećan osmeh.
<BR>&nbsp;&nbsp;&nbsp;&nbsp;&nbsp;"Uradite ono što vi mislite da je najbolje", reče.
<BR>&nbsp;&nbsp;&nbsp;&nbsp;&nbsp;Hor usisavanja daha.
<BR>&nbsp;&nbsp;&nbsp;&nbsp;&nbsp;"Pahhh, dobro", reče jedan noum, "dobro, ali, ovaj, Nisodemus kaže da mi ovu stvar možemo zaustaviti samom svojom verom da možemo. Je li to istina, ili šta?"
<BR>&nbsp;&nbsp;&nbsp;&nbsp;&nbsp;"Ne znam", reče Grima. "Ti možda možeš. Ja znam da ja ne mogu."
<BR>&nbsp;&nbsp;&nbsp;&nbsp;&nbsp;Okrenula se i pošla brzim hodom ka šupama.
<BR>&nbsp;&nbsp;&nbsp;&nbsp;&nbsp;"Čvrsto stanimo", zapovedi Nisodemus. Brižne rasprave iza sebe nije ni slušao. Možda više i nije bio sposoban da čuje ma šta, osim onih malih glasova u dubini svoje glave.
<BR>&nbsp;&nbsp;&nbsp;&nbsp;&nbsp;"Da uradimo ono što mi mislimo da je najbolje", progunđa jedan noum. "Al' nam je pomogla!"
<BR>&nbsp;&nbsp;&nbsp;&nbsp;&nbsp;Stajali su, stotine njih, gledajući kako se kola primiču. Nisodemus je stajao malo ispred svih, ruku pruženih i dignutih visoko.
<BR>&nbsp;&nbsp;&nbsp;&nbsp;&nbsp;Jedini zvuk bejaše krckanje guma po šljunku.
<BR>
<BR>&nbsp;&nbsp;&nbsp;&nbsp;&nbsp;Da je neka ptica pogledala dole, na kamenolom, u toku sledećih nekoliko sekundi, zaprepastila bi se.
<BR>&nbsp;&nbsp;&nbsp;&nbsp;&nbsp;Opet, verovatno i ne bi. Ptice su prilično glupa stvorenja; teško im je da shvate i obične pojave, a kamoli neobične. Ali da je to bila neka izuzetno bistra ptica - odbegla majna, možda, ili papagaj koga su vrlo jaki vetrovi oduvali nekoliko hiljada kilometara sa njegove uobičajene putanje letenja - pomislila bi:
<BR>&nbsp;&nbsp;&nbsp;&nbsp;&nbsp;Oh. Široka rupa u onom brdu, sa malim, starim, trulim barakama okolo, a oko svega toga, gle, ograda.
<BR>&nbsp;&nbsp;&nbsp;&nbsp;&nbsp;Auto sa plavim svetlom na vrhu upravo prolazi kroz kapiju.
<BR>&nbsp;&nbsp;&nbsp;&nbsp;&nbsp;Neke crne tačkice na zemlji, ispred auta. Jedna tačka stoji sasvim mirno, tačno na putu automobila, a sve ostale...
<BR>&nbsp;&nbsp;&nbsp;&nbsp;&nbsp;Napuštaju redove i beže. Beže kao da spasavaju gole živote.
<BR>
<BR>&nbsp;&nbsp;&nbsp;&nbsp;&nbsp;Nisodemusa više nikad nisu našli, iako je, mnogo kasnije, jedan odred nouma otpornih na gađenje krenuo da pretražuje blato i brazde od točkova.
<BR>&nbsp;&nbsp;&nbsp;&nbsp;&nbsp;Zato su se rodile priče da je on, možda, u poslednjem trenu skočio, dohvatio neki deo automobila i tu se zadržao. I da je tako čekao, suviše postiđen da bi se pojavio pred licem ostalih nouma, sve dok se kola nisu vratila svome polazištu, gde god to bilo; da je on tek tada iskočio i da sad proživljava ostatak svog života tiho, bez ikakvog nemira. Bio je to noum na svoj način dobar, govorili su. Nek priča o njemu ko šta hoće, on je verovao u određene stvari i radio tačno ono što je po njegovom ubeđenju bilo ispravno, pa bi zato bila pravda ako je pošteđen i ako još živi, negde na svetu.
<BR>&nbsp;&nbsp;&nbsp;&nbsp;&nbsp;Tako su govorili jedni drugima i to je zapisano u 'Knjigu nouma'.
<BR>&nbsp;&nbsp;&nbsp;&nbsp;&nbsp;A šta su ti isti noumi mislili u onim privatnim trenucima pred spavanje... pa, to je privatno.
<BR>
<BR>&nbsp;&nbsp;&nbsp;&nbsp;&nbsp;Ljudi su trupkali lagano oko voza i ostataka kamiona. Pristiglo je mnogo drugih vozila; dovezla su se brzinama koje su, za ljude, bile velike. Mnoga od njih imala su sevajuće, plave svetlosti na krovu.
<BR>&nbsp;&nbsp;&nbsp;&nbsp;&nbsp;Noumi su naučili da se brinu zbog stvari sa sevajućom, plavom svetlosti na krovu.
<BR>&nbsp;&nbsp;&nbsp;&nbsp;&nbsp;Bio je tu i lendrover koji je pripadao ljudima-kamenolomcima. Jedan od ljudi-kamenolomaca pokazivao je prstom razlupani kamion i dernjao se na ostale. Otvorio je i razbijeni motor i pokazivao mesto gde akumulatora nije bilo.
<BR>&nbsp;&nbsp;&nbsp;&nbsp;&nbsp;Pored druma vetar je šuštao u dugačkoj travi. Neki pramenovi trave pokretali su se i bez ikakvog vetra.
<BR>
<BR>&nbsp;&nbsp;&nbsp;&nbsp;&nbsp;Pokazalo se da je Dorkas u pravu. Ljudi, kad jednom dođu na neko mesto, hoće posle i da se vraćaju na njega. Kamenolom je bio njihovo vlasništvo. Sad su tri kamiona bila parkirana pored šupa. Sve je vrvelo od ljudi. Neki su popravljali ogradu. Drugi su skidali sanduke i burad sa kamiona. Jedan je čak bio u kancelariji upravnika; pokušavao ju je dovesti u red.
<BR>&nbsp;&nbsp;&nbsp;&nbsp;&nbsp;Noumi su se šćućurili gde je ko mogao; prestrašeno su osluškivali zvuke iznad sebe. Nije bilo mnogo prostora za sakrivanje dve hiljade nouma, iako su oni maleni.
<BR>&nbsp;&nbsp;&nbsp;&nbsp;&nbsp;Bejaše to veoma dug dan. U senkama ispod nekih šupa, u mraku iza nekih sanduka, čak i na prašnjavim gredama pod nekim limenim krovovima, noumi su ga provodili najbolje što su umeli.
<BR>&nbsp;&nbsp;&nbsp;&nbsp;&nbsp;Bilo je slučajeva spasavanja tako tesnog, da se tu ni dopisnica ne bi mogla provući. Stari Manbi Pos La Stičari i njegova porodica ostali su da žmirkaju na svetlosti kad je neki ljud pomerio dronjavu, staru, kartonsku kutiju iza koje su se skrivali. Spasilo ih je samo munjevito bekstvo iza jednog reda konzervi. Pomogla je, naravno, i okolnost da ljudi nikada ne gledaju stvarno pažljivo u ono što rade.
<BR>&nbsp;&nbsp;&nbsp;&nbsp;&nbsp;To, međutim, nije bio najgori deo.
<BR>&nbsp;&nbsp;&nbsp;&nbsp;&nbsp;Najgori deo bio je mnogo gori.
<BR>&nbsp;&nbsp;&nbsp;&nbsp;&nbsp;Sedeći u bučnoj tami, ne usuđujući se ni da progovore, noumi su osećali kako njihov svet nestaje. Ne zbog toga što ljudstvo mrzi noumstvo. Nego zato što ljudi noume čak i ne primećuju.
<BR>&nbsp;&nbsp;&nbsp;&nbsp;&nbsp;Dorkasov elektricitet, na primer. On je proveo mnogo vremena savijajući žice i nalazeći bezbedan način da krade struju iz stare osiguračke kutije. Jedan čovek je celu tu kutiju iščupao ne razmišljajući ništa, malo zavrteo tu i tamo odvrtkom i namestio novu, čija su vratanca imala i bravu. Onda je popravio telefon.
<BR>&nbsp;&nbsp;&nbsp;&nbsp;&nbsp;Radnjaškim noumima bio je potreban elektricitet. Nisu se mogli setiti nijednog doba bez struje. Struja je njima bila nešto prirodno, kao vazduh. A sad im je pripao svet beskonačnog mraka.
<BR>&nbsp;&nbsp;&nbsp;&nbsp;&nbsp;Užas se nastavio. Iznad njihovih glava grube tresle su se podne daske, ispuštajući kišu prašine i drvenih cepki. Metalna burad gruvala su kao gromovi. Tutnjava čekića nije ni prestajala. Ljudi su se vratili - rešeni da ostanu.
<BR>&nbsp;&nbsp;&nbsp;&nbsp;&nbsp;Na kraju su, ipak, otišli. Svetlost se ocedila iz zimskog neba, kao kad se hladi čelik; tad su ušli u vozila i odvezli se niz seoski put.
<BR>&nbsp;&nbsp;&nbsp;&nbsp;&nbsp;Pre odlaska uradili su nešto zbunjujuće. Noumi su morali da beže jedni preko drugih da bi se sklonili kad je jedna od podnih dasaka u kancelariji upravnika podignuta. Jedna ogromna ruka spustila je mali poslužavnik na tvrdo nabijenu zemlju ispod poda. Onda je daska vraćena, a tama ponovo zavladala.
<BR>&nbsp;&nbsp;&nbsp;&nbsp;&nbsp;Noumi su sedeli u mraku i čudili se zašto im ljudi, posle ovakvog dana, daju hranu.
<BR>&nbsp;&nbsp;&nbsp;&nbsp;&nbsp;Na poslužavniku je bila hrpa brašna. Nije to bila velika količina, u poređenju sa hranom u Radnji, ali noumima koji su proveli ceo jedan dan gladni i jadni mirisala je dobro.
<BR>&nbsp;&nbsp;&nbsp;&nbsp;&nbsp;Dvoje mladih dopuziše bliže. Miris... izuzetno izazovan.
<BR>&nbsp;&nbsp;&nbsp;&nbsp;&nbsp;Jedan od njih zahvati punu šaku brašna.
<BR>&nbsp;&nbsp;&nbsp;&nbsp;&nbsp;"Ne jedi to!"
<BR>&nbsp;&nbsp;&nbsp;&nbsp;&nbsp;Grima se probila napred kroz zbijena tela.
<BR>&nbsp;&nbsp;&nbsp;&nbsp;&nbsp;"Ali miriše tako..." zacvrkuta jedan noum.
<BR>&nbsp;&nbsp;&nbsp;&nbsp;&nbsp;"Jesi li ikad ranije osetio takav miris?" upita ona.
<BR>&nbsp;&nbsp;&nbsp;&nbsp;&nbsp;"Pa, nisam..."
<BR>&nbsp;&nbsp;&nbsp;&nbsp;&nbsp;"Onda ne znaš da li je to nešto dobro za jelo, zar ne? Čuj. Poznate su mi stvari ove vrste. Tamo gde smo... gde smo mi živeli, u rupi... bilo je i jedno mesto, pored druma, gde su ljudi dolazili da jedu. Ponekad smo pronalazili ovo, između kanti za smeće iza zgrade. To te ubije ako pojedeš!"
<BR>&nbsp;&nbsp;&nbsp;&nbsp;&nbsp;Noumi su piljili u bezazleni, mali poslužavnik. Hrana koja te ubije? To nije razumno.
<BR>&nbsp;&nbsp;&nbsp;&nbsp;&nbsp;"Sećam se da smo jednom u Radnji pojeli meso iz neke konzerve", reče jedan stari noum. "Svi smo gadno pokvarili stomake, sećam se." On pogleda Grimu punonadežno.
<BR>&nbsp;&nbsp;&nbsp;&nbsp;&nbsp;Odmahnula je glavom. "Ovo nije to", reče ona. "Mi smo pored ovoga nalazili mrtve pacove. I to umrle na način ne mnogo lep", dodala je, stresavši se pred tom uspomenom.
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;Noumi su se opet zapiljili u poslužavnik. Onda je nešto trupnulo iznad njih.
<BR>&nbsp;&nbsp;&nbsp;&nbsp;&nbsp;Jedan ljudski stvor ipak je ostao u kamenolomu.
<BR>
<BR>&nbsp;&nbsp;&nbsp;&nbsp;&nbsp;Sedeo je u staroj obrtnoj stolici u kancelariji upravnika i čitao novine.
<BR>&nbsp;&nbsp;&nbsp;&nbsp;&nbsp;Iz jedne rupe od čvora u drvetu, blizu poda, noumi su motrili pomno. Ogromne čizme, zatalasana prostranstva pantalona, planinski lanac kožne jakne i, daleko u visinama, sjaktanje električne svetlosti na ćelavoj glavi.
<BR>&nbsp;&nbsp;&nbsp;&nbsp;&nbsp;Posle dugog vremena stvor je ostavio novine na sto i dohvatio nešto pokraj njih. Noumi-motrioci videše paket sendviča - a svaki sendvič veći od nouma; i termos-bocu iz koje se pri otvaranju uzvila vodena para, a zatim miris supe.
<BR>&nbsp;&nbsp;&nbsp;&nbsp;&nbsp;Sišli su sa osmatračkog položaja i raportirali Grimi. Ona je sedela pored onog poslužavnika sa hranom. Po njenom naređenju, šestoro starijih i razumnijih nouma stražarilo je svuda uokolo, da deca ne dirnu hranu.
<BR>&nbsp;&nbsp;&nbsp;&nbsp;&nbsp;"Čovek ne radi ništa", rekoše joj. "Samo sedi. Videli smo da je nekoliko puta virnuo kroz prozor."
<BR>&nbsp;&nbsp;&nbsp;&nbsp;&nbsp;"Znači, ostaće celu noć", reče Grima. "Pretpostavljam da se ljudi pitaju ko im zadaje tolike nevolje."
<BR>&nbsp;&nbsp;&nbsp;&nbsp;&nbsp;"Šta da radimo?"
<BR>&nbsp;&nbsp;&nbsp;&nbsp;&nbsp;Grima je sedela, oslonjena donjom vilicom o šake.
<BR>&nbsp;&nbsp;&nbsp;&nbsp;&nbsp;"Postoje one velike, oronule šupe na drugoj strani kamenoloma", reče ona najzad. "Mogli bismo tamo."
<BR>&nbsp;&nbsp;&nbsp;&nbsp;&nbsp;"Dorkas kaže... Dorkas je govorio da je u starim šupama veoma opasno", reče jedan noum oprezno. "Zbog svakojakog starog otpada i drugih stvari. Vrlo opasno, rekao je on."
<BR>&nbsp;&nbsp;&nbsp;&nbsp;&nbsp;"Opasnije nego ovde?" upita Grima, sa tragom, ali samo tragom, njene negdašnje ironičnosti.
<BR>&nbsp;&nbsp;&nbsp;&nbsp;&nbsp;"To dobro kažeš."
<BR>&nbsp;&nbsp;&nbsp;&nbsp;&nbsp;"Molim, gospođo."
<BR>&nbsp;&nbsp;&nbsp;&nbsp;&nbsp;To je rekla jedna od mlađih noumkinja. One su gledale Grimu sa strahopoštovanjem, zato što je umela onako da viče na muškarce, ali i da čita bolje nego iko drugi. Ova je u naručju držala bebu. Pri završetku svake rečenice izvodila je po jedan mali naklon.
<BR>&nbsp;&nbsp;&nbsp;&nbsp;&nbsp;"Šta je, Sorit?" upita Grima.
<BR>&nbsp;&nbsp;&nbsp;&nbsp;&nbsp;"Molim, gospo, neka deca su veoma gladna, gospo. Ovde, dole, ne postoji ništa zdravo za jelo, znaš." Ona pogleda Grimu molećivo.
<BR>&nbsp;&nbsp;&nbsp;&nbsp;&nbsp;Grima klimnu glavom. Zalihe, ili ono što je od njih ostalo, bile su ispod drugih baraka. Glavnu zalihu krompira ljudi su pronašli; verovatno su zbog toga spustili otrov. Vatra se, u svakom slučaju, nije smela zapaliti; mesa nije bilo nikakvog. Niko, već danima, nije išao u lov kako valja, zato što ih je Nisodemus ubedio da će im Arnold Bros (osn. 1905) dati sve što im je potrebno.
<BR>&nbsp;&nbsp;&nbsp;&nbsp;&nbsp;"Mislim da treba poslati sve lovce bez kojih ovde možemo, čim se razdani", reče Grima.
<BR>&nbsp;&nbsp;&nbsp;&nbsp;&nbsp;Razmotrili su ovo. Zora je daleko. Noumu jedna noć traje koliko čoveku tri cela dana...
<BR>&nbsp;&nbsp;&nbsp;&nbsp;&nbsp;"Ima snega u izobilju", reče jedan noum. "To znači da vode imamo."
<BR>&nbsp;&nbsp;&nbsp;&nbsp;&nbsp;"Možda mi možemo bez hrane, ali deca neće moći", reče Grima.
<BR>&nbsp;&nbsp;&nbsp;&nbsp;&nbsp;"Neće moći ni starci", reče jedan noum. "Noćas će opet biti mraza. Nemamo struju, a vatru da zapalimo napolju ne smemo."
<BR>&nbsp;&nbsp;&nbsp;&nbsp;&nbsp;Sedeli su i zurili sumorno u zemlju.
<BR>&nbsp;&nbsp;&nbsp;&nbsp;&nbsp;Grima je mislila: ne zapodevaju nikakve međusobne svađice. Ne gunđaju. Stvari su postale toliko ozbiljne, da čak ni noumi ne žele da čantraju i jedni na druge svaljuju krivicu.
<BR>&nbsp;&nbsp;&nbsp;&nbsp;&nbsp;"U redu", reče ona, "a šta svi vi mislite da bi trebalo uraditi?"
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
