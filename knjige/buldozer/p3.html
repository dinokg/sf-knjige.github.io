<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;III Ali dođe natpis i narod reče: 'Šta ovo znači?'
<BR>&nbsp;&nbsp;&nbsp;&nbsp;&nbsp;IV A značenje ne bejaše dobro.
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Znaci, poglavlje 1, III-IV
<BR>
<BR>&nbsp;&nbsp;&nbsp;&nbsp;&nbsp;Gurder je prelazio četvoronoške, na šakama i kolenima, preko papira skinutog sa kapije.
<BR>&nbsp;&nbsp;&nbsp;&nbsp;&nbsp;"Naravno da mogu pročitati", reče on. "Za svaku reč znam šta znači."
<BR>&nbsp;&nbsp;&nbsp;&nbsp;&nbsp;"Pa onda?" upita Masklin.
<BR>&nbsp;&nbsp;&nbsp;&nbsp;&nbsp;Gurderu kao da je bilo neprijatno. "Pa, problem je šta rečenice znače", reče on. "Piše, ovde... gde ono beše... a-ha, ovde, kaže kamenolom će biti ponovo otvoren. Šta bi to značilo? Već je otvoren, to je svakoj budali jasno. Iz njega se vidi na kilometre daleko."
<BR>&nbsp;&nbsp;&nbsp;&nbsp;&nbsp;Drugi noumi okupljali su se oko njih. Da, iz rudnika se pruža pogled na mnogo kilometara okolnog terena. To i jeste ono strašno. Sa tri strane kamenolom ima pristojne visoke zidove, zapravo litice, ali sa četvrte... pa, posle nekog vremena navikneš se da ne gledaš tamo. Jer tamo je tako velika količina ničega, da se osećaš i manjim i ranjivijim nego što jesi.
<BR>&nbsp;&nbsp;&nbsp;&nbsp;&nbsp;Čak i ako značenje ovog lista hartije nije bilo jasno, izgled mu je svakako bio neprijatan.
<BR>&nbsp;&nbsp;&nbsp;&nbsp;&nbsp;"Kamenolom je rupa u zemlji", reče Dorkas. "Rupu ne možeš otvarati ako je nisi prvo zatrpao. To je razumno."
<BR>&nbsp;&nbsp;&nbsp;&nbsp;&nbsp;"Kamenolom je mesto iz koga uzimaš kamen", reče Grima. Ljudi to rade. Iskopaju rupu, a kamen upotrebljavaju za pravljenje, hm, drumova i takvih stvari."
<BR>&nbsp;&nbsp;&nbsp;&nbsp;&nbsp;"A to si ti, inače, pročitala?" upita Gurder kiselo. Naslućivao je da Grima nema dovoljno uvažavanja prema vlasti. Osim toga, strašno smeta što ona i pored svih nedostataka svog pola, čita bolje od njega.
<BR>&nbsp;&nbsp;&nbsp;&nbsp;&nbsp;"Jesam, inače", reče Grima, zabacivši glavu.
<BR>&nbsp;&nbsp;&nbsp;&nbsp;&nbsp;"Ali vidiš", poče joj Masklin objašnjavati strpljivo. "Ovde kamenja više nema, Grima. Upravo zato je ovo rupa."
<BR>&nbsp;&nbsp;&nbsp;&nbsp;&nbsp;"Dobro rečeno", reče Gurder strogo.
<BR>&nbsp;&nbsp;&nbsp;&nbsp;&nbsp;"Onda će on da poveća rupu!", dreknu Grima. "Pogledajte one litice tamo gore..." Oni svi poslušno pogledaše, "...od kamena su! A pogledajte ovde..." Sve glave se okrenuše da pogledaju mesto gde je njeno stopalo nestrpljivo tapkalo po hartiji. "...kaže da je to za produžetak auto-puta! To je drum! On će povećavati kamenolom! Naš kamenolom! To ovde piše da će on raditi!"
<BR>&nbsp;&nbsp;&nbsp;&nbsp;&nbsp;Zavladalo je dugotrajno ćutanje.
<BR>&nbsp;&nbsp;&nbsp;&nbsp;&nbsp;Onda Dorkas reče: "Ko 'on'?"
<BR>&nbsp;&nbsp;&nbsp;&nbsp;&nbsp;"Naređenje! Stavio je svoje ime iznad", reče Grima.
<BR>&nbsp;&nbsp;&nbsp;&nbsp;&nbsp;"Ona je u pravu, znate", reče Masklin. "Lepo piše: 'Naređenje. Kamenolom će biti ponovo otvoren'."
<BR>&nbsp;&nbsp;&nbsp;&nbsp;&nbsp;Noumi su se premeštali s noge na nogu. Naređenje. Ime koje ne zvuči mnogo dobro. Stvor koji se zove Naređenje mogao bi biti spreman zaista na sve.
<BR>&nbsp;&nbsp;&nbsp;&nbsp;&nbsp;Gurder ustade i otrese prašinu sa ogrtača.
<BR>&nbsp;&nbsp;&nbsp;&nbsp;&nbsp;"To je, na kraju svega, ipak samo jedno parče hartije", reče on zlovoljno.
<BR>&nbsp;&nbsp;&nbsp;&nbsp;&nbsp;"Ali i ljudski stvor je došao", reče Masklin. "Nikad ranije nisu dolazili ovamo."
<BR>&nbsp;&nbsp;&nbsp;&nbsp;&nbsp;"To ja ne znam", reče Dorkas. "Mislim, sve te zgrade kamenoloma. Stare radionice. Pa tolika vrata i kapije i tako dalje. Mislim, sve je to za ljude. Uvek sam se brinuo zbog toga. Ljudi su skloni da se vraćaju na mesta gde su već bili. Mnogo su nestašni u tom pogledu."
<BR>&nbsp;&nbsp;&nbsp;&nbsp;&nbsp;Nastala je nova masovna tišina, ona vrsta tišine u kojoj mnoštvo naroda razmišlja o sumornim stvarima.
<BR>&nbsp;&nbsp;&nbsp;&nbsp;&nbsp;"Hoćeš li ti da kažeš", upita jedan noum polako, "da smo ovoliko putovali i trudili se da napravimo sebi mesto gde se može živeti, samo da bi sad neko došao i sve nam oduzeo?"
<BR>&nbsp;&nbsp;&nbsp;&nbsp;&nbsp;"Pa, ja ne bih preporučio da se preterano uznemiravamo sada..." poče Gurder.
<BR>&nbsp;&nbsp;&nbsp;&nbsp;&nbsp;"Imamo mi ovde porodice", reče drugi noum. Masklin primeti da je to Angalo. Njega su u proleće oženili jednom mladom damom iz porodice Del Ikatesi i mladi par je već imao dvoje fine dečice, dva mlada noumčića koji su, iako samo dva meseca stari, već uveliko govorili.
<BR>&nbsp;&nbsp;&nbsp;&nbsp;&nbsp;"A spremamo se i da ponovimo pokušaj sađenja", reče drugi. "Neizmerno dugo smo se mučili da raščistimo onaj teren iza velikih šupa. Vi znate da je tako."
<BR>&nbsp;&nbsp;&nbsp;&nbsp;&nbsp;Gurder molećivo diže ruku.
<BR>&nbsp;&nbsp;&nbsp;&nbsp;&nbsp;"Ne znamo mi ništa", reče on. "Ne smemo se početi uznemiravati dok ne utvrdimo šta se dešava."
<BR>&nbsp;&nbsp;&nbsp;&nbsp;&nbsp;"A onda se možemo početi uznemiravati?" upita drugi noum mrko. Masklin prepoznade Nisodemusa, koji je bio Knjigopapirac i Gurderov pomoćnik. Nikad mu se nije sviđao taj mladi noum, niti se, koliko je Masklin mogao videti, mladome Nisodemusu ikad iko sviđao.
<BR>&nbsp;&nbsp;&nbsp;&nbsp;&nbsp;"Nikad mi, hm, nije prijao osećaj ovog mesta, ja sam, hm, znao da će biti nevolja..." žalio se Nisodemus.
<BR>&nbsp;&nbsp;&nbsp;&nbsp;&nbsp;"Ma, hajde, Nisodemuse", reče Gurder. "Nema razloga za takve reči. Zakazaćemo novi sastanak Saveta", dodade on. "Eto šta ćemo."
<BR>
<BR>&nbsp;&nbsp;&nbsp;&nbsp;&nbsp;Zgužvana novina ležala je pored druma. Ponekad ju je vetar nosio nasumično po livadi, dok je, samo nekoliko stopa dalje, saobraćaj tutnjao drumom.
<BR>&nbsp;&nbsp;&nbsp;&nbsp;&nbsp;Jedan jači nalet vetra poduhvatio ju je baš u trenutku kad je projurio jedan naročito veliki kamion, koji je za sobom vukao rep od uskovitlanog vazduha. Papir munjevito prelete preko druma, raširi se kao jedro i zaplovi na vetru.
<BR>&nbsp;&nbsp;&nbsp;&nbsp;&nbsp;Savet Kamenoloma bio je u zasedanju, u prostoru ispod podnih dasaka stare kamenolomske kancelarije.
<BR>&nbsp;&nbsp;&nbsp;&nbsp;&nbsp;Uguralo se i mnogo drugih nouma, a ostatak plemena vrzmao se po okolnim prostorima.
<BR>&nbsp;&nbsp;&nbsp;&nbsp;&nbsp;"Čujte", reče Angalo, "postoji veliki ambar gore na brdu, s druge strane njive sa krompirom. Ne bi škodilo da deo zaliha prebacimo tamo. Da bude spremno, znate. Za svaki slučaj. Pa, ako se išta desi, da mi imamo kuda."
<BR>&nbsp;&nbsp;&nbsp;&nbsp;&nbsp;"Ove kamenolomske zgrade, osim kantine i ove kancelarije, nemaju prostore ispod podova", reče Dorkas natmureno. "Nije kao u Radnji. Nema mnogo mesta za sakrivanje. Šupe su nam potrebne. Ako ljudi dođu u Kamenolom, mi moramo da se iselimo."
<BR>&nbsp;&nbsp;&nbsp;&nbsp;&nbsp;"Prema tome, ambar će biti dobra ideja, je l' tako. Tako je?" ponovi Angalo.
<BR>&nbsp;&nbsp;&nbsp;&nbsp;&nbsp;"Ima jedan čovek na traktoru koji ponekad dođe ovamo gore", reče Masklin.
<BR>&nbsp;&nbsp;&nbsp;&nbsp;&nbsp;"Mogli bismo se skloniti njemu s puta. Uostalom", nastavi Angalo, gledajući red lica oko sebe, "moguće je da će ljudi jednog dana opet otići. Možda samo pokupe taj svoj kamen, pa odu. Pa se mi vratimo. Mogli bismo svakog dana slati ponekog da ih uhodi."
<BR>&nbsp;&nbsp;&nbsp;&nbsp;&nbsp;"Meni se čini da si ti već neko vreme razmišljao o tom ambaru", reče Dorkas.
<BR>&nbsp;&nbsp;&nbsp;&nbsp;&nbsp;"Ja i Masklin pričali smo o njemu jednog dana kad smo bili u lovu tamo", reče Angalo. "Zar ne, Maskline?"
<BR>&nbsp;&nbsp;&nbsp;&nbsp;&nbsp;"Hmmm?" reče Masklin, koji se zagledao u daljinu.
<BR>&nbsp;&nbsp;&nbsp;&nbsp;&nbsp;"Sećaš se, popeli smo se tamo i ja sam rekao da bi nam to mesto moglo korisno poslužiti jednog dana, a ti si rekao 'da'."
<BR>&nbsp;&nbsp;&nbsp;&nbsp;&nbsp;"Hmmm", reče Masklin.
<BR>&nbsp;&nbsp;&nbsp;&nbsp;&nbsp;"Da, ali dolazi ono, ona stvar, zima", reče jedan noum. "Znate. Hladno. Sve svetluca."
<BR>&nbsp;&nbsp;&nbsp;&nbsp;&nbsp;"Crvendaći", ubaci drugi noum.
<BR>&nbsp;&nbsp;&nbsp;&nbsp;&nbsp;"Da", reče prvi noum neodlučno. "I crvendaći. Nije čas za selidbu, kad okolo vitlaju crvendaći."
<BR>&nbsp;&nbsp;&nbsp;&nbsp;&nbsp;"Šta nedostaje crvendaćima", reče Bakica Morki, koja je maločas bila zadremala. "Moj tata je govorio da se na crvendaću ima šta pojesti, ako ga u'vatiš." Gledala ih je sva ozarena i ponosita.
<BR>&nbsp;&nbsp;&nbsp;&nbsp;&nbsp;Ovaj komentar imao je jednako dejstvo na tok njihovih misli kao zid od cigle izgrađen popreko na drumu. Posle nekog vremena Gurder reče: "Ja ipak kažem da se ne bi trebalo preterano uzbuđivati u ovom trenutku. Sačekajmo i uzdajmo se da će nas voditi Arnold Bros (osn. 1905)."
<BR>&nbsp;&nbsp;&nbsp;&nbsp;&nbsp;Još ćutanja. Onda Angalo reče, vrlo tiho: "A to će nam pomoći znaš kol'ko."
<BR>&nbsp;&nbsp;&nbsp;&nbsp;&nbsp;Posle toga, novo ćutanje. Međutim, to je sad bilo zgusnuto, teško ćutanje koje je iz sekunde u sekundu postajalo zgusnutije i teže i sve više preteće, kao olujni oblak koji se povećava nad planinom, tako da tek prva munja može doneti olakšanje.
<BR>&nbsp;&nbsp;&nbsp;&nbsp;&nbsp;Sevnula je.
<BR>&nbsp;&nbsp;&nbsp;&nbsp;&nbsp;"Šta reče?" upita Gurder polako.
<BR>&nbsp;&nbsp;&nbsp;&nbsp;&nbsp;"Samo ono što svi misle", reče Angalo. Mnogi noumi usmeriše poglede ka svojim stopalima.
<BR>&nbsp;&nbsp;&nbsp;&nbsp;&nbsp;"A šta ti je to značilo?" upita Gurder.
<BR>&nbsp;&nbsp;&nbsp;&nbsp;&nbsp;"Pa, znači, gde je Arnold Bros (osn. 1905)?" upita Angalo. "Kako nam je on to pomogao da pobegnemo iz Radnje? Mislim, konkretno na koji način? Nije pomog'o uopšte, je l' tako." Angalov glas malo je podrhtavao, kao da se on i sam plaši što čuje samoga sebe kako govori na ovaj način. "Mi smo to postigli. Zato što smo učili o stvarima. Uradili smo sve sopstvenim snagama. Naučili smo da čitamo knjige, tvoje knjige, saznali smo mnogo toga, onda smo radili, sami..."
<BR>&nbsp;&nbsp;&nbsp;&nbsp;&nbsp;Gurder skoči na noge, beo od besa. Pokraj njega Nisodemus je prekrio usta šakom; izgledao je odveć šokiran da bi išta mogao reći.
<BR>&nbsp;&nbsp;&nbsp;&nbsp;&nbsp;"Gde su noumske zemlje, tu je Arnold Bros (osn. 1905)!" povika Gurder iz sveg glasa.
<BR>&nbsp;&nbsp;&nbsp;&nbsp;&nbsp;Angalo se zanjihao unazad; ali njegov otac je u Radnji bio jedan od najtvrđih nouma, pa se ni Angalo nije lako predavao.
<BR>&nbsp;&nbsp;&nbsp;&nbsp;&nbsp;"To si ovog trenutka smislio!" frknu on prezrivo. "Ne kažem da nije postojalo, hm, nešto u Radnji, ali to je bilo u Radnji, a sad smo ovde i imamo samo sebe! Problem je u tome što ste vi, Knjigopapirci, bili toliko moćni u Radnji, da sad ne možete podneti da siđete!"
<BR>&nbsp;&nbsp;&nbsp;&nbsp;&nbsp;Sad Masklin ustade.
<BR>&nbsp;&nbsp;&nbsp;&nbsp;&nbsp;"Samo malo, vas dvojica..." poče on.
<BR>&nbsp;&nbsp;&nbsp;&nbsp;&nbsp;"Znači, na to se svelo, a?" zarežao je Gurder, ne obazirući se na Masklina uopšte. "Prava de-šeširijevska posla! Oduvek ste suviše dizali nos! Nadmeni i prenadmeni! Poteramo kamionče malo levo-desno i odmah mislimo da sve znamo, a? Možda ćemo dobiti ono što smo zaslužili, a?"
<BR>&nbsp;&nbsp;&nbsp;&nbsp;&nbsp;"...nije ni vreme ni mesto za ovu vrstu..." nastavi Masklin.
<BR>&nbsp;&nbsp;&nbsp;&nbsp;&nbsp;"Prazna pretnja! Zašto se ne pomiriš sa istinom, budalo matora. Nema Brosa! Što ne upotrebiš mozak koji si od Brosa dobio, a?"
<BR>&nbsp;&nbsp;&nbsp;&nbsp;&nbsp;"Ako obojica ne zaćutite, lupiću vam glavu o glavu!"
<BR>&nbsp;&nbsp;&nbsp;&nbsp;&nbsp;To je uspelo.
<BR>&nbsp;&nbsp;&nbsp;&nbsp;&nbsp;"Dobro", reče Masklin, normalnijim tonom. "A sad, mislim da bi bilo vrlo dobro da krenemo i da svako nastavi sa... sa svim onim što je i dosad radio. Naime, ovako ne možemo donositi složene odluke. Potrebno je da svi malo porazmislimo."
<BR>&nbsp;&nbsp;&nbsp;&nbsp;&nbsp;Noumi su izišli u koloni, jedan po jedan, sa olakšanjem što je gotovo. Masklin začu da Gurder i Angalo nastavljaju svađu napolju.
<BR>&nbsp;&nbsp;&nbsp;&nbsp;&nbsp;"Vas dvojica ne", upozori on.
<BR>&nbsp;&nbsp;&nbsp;&nbsp;&nbsp;"Slušaj ti..." reče Gurder.
<BR>&nbsp;&nbsp;&nbsp;&nbsp;&nbsp;"Ne, vi slušajte, vas dvojica!" reče Masklin. "Evo gde smo, možda nam predstoji veliki problem, a vi počinjete svađu! Trebalo bi obojica da budete pametniji od toga! Zar vam nije jasno da ovako unosite nemir u narod?"
<BR>&nbsp;&nbsp;&nbsp;&nbsp;&nbsp;"Pa, da, ali važno je", progunđa Angalo.
<BR>&nbsp;&nbsp;&nbsp;&nbsp;&nbsp;"Ono što sad treba da radimo", reče Masklin oštro, "jeste da ponovo pogledamo taj ambar. Ne mogu reći da mi se svideo, ali mogao bi poslužiti kao rupa za bežaniju. Ako ništa drugo, zaposliće noume, tako da oni neće imati vremena da mnogo brinu. Šta kažete?"
<BR>&nbsp;&nbsp;&nbsp;&nbsp;&nbsp;"Pa valjda", reče Gurder, nimalo prijatnim tonom. "Ali..."
<BR>&nbsp;&nbsp;&nbsp;&nbsp;&nbsp;"Nikakvo ali", reče Masklin. "Poneli ste se kao idioti. Narod gleda u vas dvojicu, vi ste narodu uzor, čujete li?"
<BR>&nbsp;&nbsp;&nbsp;&nbsp;&nbsp;Pogledali su se besno, ali su obojica klimnuli glavom.
<BR>&nbsp;&nbsp;&nbsp;&nbsp;&nbsp;"E, onda u redu", reče Masklin. "Idemo sada sva trojica napolje, pa će narod videti da se više ne svađate i time će nervoze biti uklonjene. Onda možemo početi sa pravljenjem planova."
<BR>&nbsp;&nbsp;&nbsp;&nbsp;&nbsp;"Ali Arnold Bros (osn. 1905) jeste važan", reče Gurder.
<BR>&nbsp;&nbsp;&nbsp;&nbsp;&nbsp;"Usuđujem se reći", primeti Masklin. Upravo su izlazili na kamenolomsku svetlost dana. Vetar se smirivao i prepuštao nebo dubokom, hladnom plavetnilu.
<BR>&nbsp;&nbsp;&nbsp;&nbsp;&nbsp;"Nema se tu šta usuđivati", reče Gurder.
<BR>&nbsp;&nbsp;&nbsp;&nbsp;&nbsp;"Čuj", reče Masklin, "ja ne znam da li Arnold Bros postoji, ili je bio u Radnji, ili samo živi u našim glavama, ili već šta. Ono što znam jeste da nam on neće tek tako pasti s neba."
<BR>&nbsp;&nbsp;&nbsp;&nbsp;&nbsp;Čim je to rekao, sva trojica su podigli poglede. Pri tome su dvojica radnjaša malo i zadrhtala. Još i sad je bila potrebna izvesna hrabrost da gledaš beskonačno nebo, ako si pre toga bio naviknut na lepi, prijateljski izgled podnih dasaka; ali tradicija je zahtevala da pri svakom pominjanju Arnolda Brosa digneš pogled. Računovodstvo i Uprava bejahu, u Radnji, gore, na vrhu.
<BR>&nbsp;&nbsp;&nbsp;&nbsp;&nbsp;"Smešna stvar, da baš sad kažeš tako nešto", reče Angalo. "Eno nečeg, tamo gore."
<BR>&nbsp;&nbsp;&nbsp;&nbsp;&nbsp;Nešto belo, otprilike pravougaono, plovilo je blago kroz vazduh, postajući veće.
<BR>&nbsp;&nbsp;&nbsp;&nbsp;&nbsp;"Neka hartijica", reče Gurder. "To je vetar podig'o sa smetlišta."
<BR>&nbsp;&nbsp;&nbsp;&nbsp;&nbsp;Hartijica je nesumnjivo postajala sve manje 'ica'. Svakim sledećim njihanjem bila je sve bliže kamenolomu.
<BR>&nbsp;&nbsp;&nbsp;&nbsp;&nbsp;"Mislim", reče Masklin polako, dok je senka hatrije jurila ka njemu, po zemlji, "da bismo mogli malo da se sklo..."
<BR>&nbsp;&nbsp;&nbsp;&nbsp;&nbsp;Stvar pade na njega.
<BR>&nbsp;&nbsp;&nbsp;&nbsp;&nbsp;Bio je to, naravno, samo papir. Ali noumi su maleni, a ovaj papir je padao iz velike visine, pa je nakupio dovoljno zamaha da obori Masklina na leđa.
<BR>&nbsp;&nbsp;&nbsp;&nbsp;&nbsp;Iznenađenje kudikamo veće predstavljale su reči koje je video dok je padao. Glasile su: 'Arnold Bros'.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
