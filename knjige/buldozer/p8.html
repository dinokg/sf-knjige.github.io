<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;II I reče Nisodemus: 'Izdani ste, narode Radnje;
<BR>&nbsp;&nbsp;&nbsp;&nbsp;&nbsp;III Na prevaru vas odvedoše u ovo Napolje, gde su Kiša i Hladno i Susnežica i Ljudski rod i Naređenje, a biće još gore;
<BR>&nbsp;&nbsp;&nbsp;&nbsp;&nbsp;IV Jer Susnežice će biti i Snega i Glad će zemljom harati;
<BR>&nbsp;&nbsp;&nbsp;&nbsp;&nbsp;V Pa će Crvendaći nagrnuti;
<BR>&nbsp;&nbsp;&nbsp;&nbsp;&nbsp;VI Hm.
<BR>&nbsp;&nbsp;&nbsp;&nbsp;&nbsp;VII A oni koji vas ovde dovedoše, gde su sada?
<BR>&nbsp;&nbsp;&nbsp;&nbsp;&nbsp;VIII Govorahu: Idemo u potragu za Unukom 39. Ali gle, samo patnje stižu odasvud, pomoć ne. Izdani ste i u ruke Zime bačeni.
<BR>&nbsp;&nbsp;&nbsp;&nbsp;&nbsp;IX Vreme je da odbacimo Spoljašnjost...'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Žalbe, II-IX
<BR>
<BR>&nbsp;&nbsp;&nbsp;&nbsp;&nbsp;"Da. Dobro. Samo, to je teško uraditi, zar ne?" upita jedan noum sa nelagodnošću. "Mislim, jesmo Napolju."
<BR>&nbsp;&nbsp;&nbsp;&nbsp;&nbsp;"Ali ja imam plan", reče Nisodemus.
<BR>&nbsp;&nbsp;&nbsp;&nbsp;&nbsp;"Aaaa", rekoše noumi uglas. Planovi su bili prava stvar. Plan se traži. Kad imaš plan, znaš na čemu si.
<BR>&nbsp;&nbsp;&nbsp;&nbsp;&nbsp;Grima i Dorkas, koji su stigli među poslednjima, počeše postrance da se provlače kroz gomilu. Stari inženjer hteo je da se progura u prvi red, ali ga je Grima zadržala.
<BR>&nbsp;&nbsp;&nbsp;&nbsp;&nbsp;"Pogledaj ko se sve popeo", prošaputa ona.
<BR>&nbsp;&nbsp;&nbsp;&nbsp;&nbsp;Iza Nisodemusa stajao je priličan broj nouma. Dorkas je prepoznao da su mnogi od njih Knjigopapirci, ali bilo je i nouma iz nekih drugih velikih 'odeljenskih' porodica. Dok je Nisodemus govorio, nisu gledali njega, nego okupljenu gomilu. Očima su preletali tamo-amo, kao da nešto traže.
<BR>&nbsp;&nbsp;&nbsp;&nbsp;&nbsp;"Ne dopada mi se izgled ovoga", reče Grima tiho. "Velike porodice nikad se nisu mnogo dobro slagale sa Knjigopapircima; kako to da su sad tamo?"
<BR>&nbsp;&nbsp;&nbsp;&nbsp;&nbsp;"Neki od tih drugara baš nisu dobro izrađeni", reče Dorkas.
<BR>&nbsp;&nbsp;&nbsp;&nbsp;&nbsp;Pojedini Knjigopapirci nikada se nisu pomirili sa idejom da obični, svakidašnji noumi uče da čitaju. Govorili su da čitanje navodi narod na svakojake misli, što nije dobro ako misli nisu dobre. Osim toga, nekima od velikih porodica nije se naročito sviđalo pravo svakog nouma da ide kud hoće, a da prethodno ne pita nikog.
<BR>&nbsp;&nbsp;&nbsp;&nbsp;&nbsp;Svi su tamo gore, pomisli on. Noumi koji posle Vožnje nisu uspešni kao pre. Svi su oni izgubili poneki deo vlasti.
<BR>&nbsp;&nbsp;&nbsp;&nbsp;&nbsp;Nisodemus je objašnjavao svoj plan.
<BR>&nbsp;&nbsp;&nbsp;&nbsp;&nbsp;Dorkas je slušao, postepeno sve više otvarajući usta.
<BR>&nbsp;&nbsp;&nbsp;&nbsp;&nbsp;Plan je bio na svoj način veličanstven. Kao mašina čiji je svaki deo savršeno napravljen, ali koju je onda sklopio jednoruki noum u mraku. Plan je bio prepun dobrih ideja koje niko ne bi mogao osporiti; ali postavljenih na glavu. Na nesreću, i tako izvrnute, one su ostajale neosporno dobre, zato što se tu negde, među njima, nalazilo nešto u osnovi pametno...
<BR>&nbsp;&nbsp;&nbsp;&nbsp;&nbsp;Nisodemus je želeo ponovnu izgradnju Radnje.
<BR>&nbsp;&nbsp;&nbsp;&nbsp;&nbsp;Noumi su stajali, diveći se užasnuto, dok je Knjigopapirac objašnjavao: da, Iguman Gurder bio je u pravu. Odlazeći iz Radnje, svi oni su poneli Arnolda Brosa (osn. 1905) u svojim glavama. Ako budu u stanju da pokažu Brosu da im je stvarno stalo do Radnje, on će doći, prekinuće sve ove probleme i stvoriće novu Radnju ovde, u ovoj zelenoj, neprijatnoj zemlji.
<BR>&nbsp;&nbsp;&nbsp;&nbsp;&nbsp;Tako je, bar, govor odzvanjao u Dorkasovoj glavi. On je odavno zaključio da ako trošiš sve svoje vreme slušajući šta narod govori, nikad nećeš shvatiti šta ko stvarno misli.
<BR>&nbsp;&nbsp;&nbsp;&nbsp;&nbsp;Ali to ne znači da Radnju treba celu sad zidati iz početka, govorio je Nisodemus, čije su oči sijale kao dva crna klikera. Ovaj kamenolom može se popraviti na druge načine. Narod treba opet da se podeli na Odeljenja, kako je red, a ne da živi ko gde hoće po celom kamenolomu. Treba postaviti nekoliko natpisa. Vratiti se dobrim, starim običajima. Neka Arnold Bros (osn. 1905) oseti da je kod kuće. Izgradićemo Radnju u svojoj glavi.
<BR>&nbsp;&nbsp;&nbsp;&nbsp;&nbsp;Noumima se ludilo ne događa često. Dorkas se neodređeno sećao jednog starog nouma koji je svojevremeno za sebe zaključio da je čajnik; ali taj se posle nekoliko dana predomislio.
<BR>&nbsp;&nbsp;&nbsp;&nbsp;&nbsp;Nisodemus se, međutim, nesumnjivo previše nadisao svežeg vazduha.
<BR>&nbsp;&nbsp;&nbsp;&nbsp;&nbsp;Jasno se videlo da još poneki noum tako misli.
<BR>&nbsp;&nbsp;&nbsp;&nbsp;&nbsp;"Ne vidim baš", reče jedan od njih, "kako će Arnold Bros (osn. 1905) zaustaviti ove ljude. Bez uvrede."
<BR>&nbsp;&nbsp;&nbsp;&nbsp;&nbsp;"Da li su se ljudi mešali u noumska posla kad smo bili u Radnji?" upita Nisodemus.
<BR>&nbsp;&nbsp;&nbsp;&nbsp;&nbsp;"Pa, nisu, zato što..."
<BR>&nbsp;&nbsp;&nbsp;&nbsp;&nbsp;"Onda imaj poverenja u Arnolda Brosa (osn. 1905)!"
<BR>&nbsp;&nbsp;&nbsp;&nbsp;&nbsp;"Ali to nije zaštitilo Radnju od uništenja, a?" upita jedan glas. "Kad je došlo stani-pani, poklonili ste svoje poverenje Masklinu i Gurderu i Kamionu. I sebi samima! Nisodemus vam stalno govori koliko ste pametni. Onda pokušajte da budete pametni!"
<BR>&nbsp;&nbsp;&nbsp;&nbsp;&nbsp;Dorkas uvide da to govori Grima. Nikad nije video nikog toliko ljutog.
<BR>&nbsp;&nbsp;&nbsp;&nbsp;&nbsp;Progurala se kroz noume, koji su je gledali sa zebnjom, i najzad se našla licem u lice sa Nisodemusom; ili, bar, licem u prsa, pošto se Nisodemus popeo na nešto, a ona ne. On je bio jedan od onih nouma koji vole da stoje na nečemu.
<BR>&nbsp;&nbsp;&nbsp;&nbsp;&nbsp;"I šta će onda stvarno biti?" povika ona. "Vi izgradite Radnju - i šta onda? Ljudi su dolazili u Radnju, znaš!"
<BR>&nbsp;&nbsp;&nbsp;&nbsp;&nbsp;Nisodemusova usta neko vreme su se otvarala i zatvarala. Onda on reče: "Jesu, ali su poštovali Pravila! Da! Hm! To su radili! I tad je bilo bolje!"
<BR>&nbsp;&nbsp;&nbsp;&nbsp;&nbsp;Gledala ga je besno.
<BR>&nbsp;&nbsp;&nbsp;&nbsp;&nbsp;"Ne misliš valjda da će ovaj narod to prihvatiti, a?" upita ona.
<BR>&nbsp;&nbsp;&nbsp;&nbsp;&nbsp;Ćutanje.
<BR>&nbsp;&nbsp;&nbsp;&nbsp;&nbsp;"Moraš priznati", reče jedan stariji noum, vrlo sporo, "stvari jesu bile bolje, tada."
<BR>&nbsp;&nbsp;&nbsp;&nbsp;&nbsp;Noumi su se premeštali s noge na nogu.
<BR>&nbsp;&nbsp;&nbsp;&nbsp;&nbsp;Ništa drugo nisi mogao da čuješ.
<BR>&nbsp;&nbsp;&nbsp;&nbsp;&nbsp;Samo narod koji se premešta s noge na nogu.
<BR>
<BR>&nbsp;&nbsp;&nbsp;&nbsp;&nbsp;"Naprosto su prihvatili!" reče Grima. "Tek tako! Niko više ne pita za Savet! Svi rade što im on kaže!"
<BR>&nbsp;&nbsp;&nbsp;&nbsp;&nbsp;Sad je bila u Dorkasovom radnom prostoru, ispod klupe, u staroj kamenolomskoj garaži. 'Moje malo svetilište'; tako je uvek nazivao to mesto. 'Moj kutak'. Delići žice i lima bili su razbacani svud unaokolo. Zid beše pokriven škrabocijama načinjenim parčencetom grafita iz olovke.
<BR>&nbsp;&nbsp;&nbsp;&nbsp;&nbsp;Dorkas je sedeo i besciljno vrteo po prstima komadić žice.
<BR>&nbsp;&nbsp;&nbsp;&nbsp;&nbsp;"Suviše si oštra sa narodom", reče on tiho. "Ne treba onako da vičeš na njih. Dosta su propatili. Zbune se sasvim kad vičeš na njih. Taj Savet bio je dobar kad su vremena bila dobra..." Slegnuo je ramenima. "Ali bez Masklina, Gurdera i Angaloa, nekako kao da ne vredi truda."
<BR>&nbsp;&nbsp;&nbsp;&nbsp;&nbsp;"Ali posle svega što se desilo!" Mahnula je rukama. "Postupati tako glupavo, samo zato što je on ponudio..."
<BR>&nbsp;&nbsp;&nbsp;&nbsp;&nbsp;"Malčice udobnosti", reče Dorkas i odmahnu glavom. Stvari te vrste ne možeš objasniti osobama kao što je Grima. Fina cura, pametna glava, ali zamišlja da se zbog nekih stvari svi ostali noumi uzbuđuju jednako kao ona. A sve što narod zaista želi, pomisli Dorkas, jeste da bude ostavljen na miru. Svet je dovoljno težak i sam po sebi, bez upornih pokušaja nekih nouma da ga popravljaju.
<BR>&nbsp;&nbsp;&nbsp;&nbsp;&nbsp;Masklin je to razumeo. Znao je da ćeš noume najbolje naterati da učine ono što ti želiš - tako što ćeš ih navesti da veruju da je to njihova ideja. Ako postoji išta što noumu zaista ide uz nos, to je nečiji ovakav pristup: 'Evo stvarno pametne ideje. Zašto ste vi drugi suviše glupi da to shvatite?'
<BR>&nbsp;&nbsp;&nbsp;&nbsp;&nbsp;Narod nije glup. Narod je samo narod.
<BR>&nbsp;&nbsp;&nbsp;&nbsp;&nbsp;"Hajmo", reče Dorkas umorno. "Da vidimo kako natpisi napreduju."
<BR>&nbsp;&nbsp;&nbsp;&nbsp;&nbsp;U jednoj od velikih šupa čitav pod bio je iskorišćen za pisanje natpisa. Tačnije, Natpisa. Još jedna od Nisodemusovih nadarenosti bilo je pridavanje velikog slova pojedinim rečima. Mogao si da čuješ kako to radi.
<BR>&nbsp;&nbsp;&nbsp;&nbsp;&nbsp;Dorkas je, međutim, morao priznati da su Natpisi bili prilično dobra ideja. Osećao je krivicu zbog ove misli.
<BR>&nbsp;&nbsp;&nbsp;&nbsp;&nbsp;Tako je razmišljao kad ga je Nisodemus pozvao i zapitao ima li u kamenolomu ikakve boje. Ali sad se Kamenolom zvao drugačije: Nova Radnja.
<BR>&nbsp;&nbsp;&nbsp;&nbsp;&nbsp;"Hm", reče Dorkas. "Ima nekoliko starih konzervi sa bojom. To su uglavnom bela i crvena. Ispod jedne od klupa. Možda bismo mogli, nekom dobrom polugom, da dignemo poklopce."
<BR>&nbsp;&nbsp;&nbsp;&nbsp;&nbsp;"Uradite to. Veoma je važno. Hm. Moramo praviti Natpise", reče Knjigopapirac.
<BR>&nbsp;&nbsp;&nbsp;&nbsp;&nbsp;"Natpise. Dobro", reče Dorkas. "Da bude malo veselije u ovom našem ovde, a?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Izvini, izvini, samo sam mislio..."
<BR>&nbsp;&nbsp;&nbsp;&nbsp;&nbsp;"Natpise za kapiju!"
<BR>&nbsp;&nbsp;&nbsp;&nbsp;&nbsp;Dorkas se počeška po donjoj vilici. "Kapiju?" upita on.
<BR>&nbsp;&nbsp;&nbsp;&nbsp;&nbsp;"Ljudi rade ono što im Natpisi kažu", reče Nisodemus, smirujući se. "To znamo iz Radnje, zar ne?"
<BR>&nbsp;&nbsp;&nbsp;&nbsp;&nbsp;"Ispunjavali su većinu", saglasio se Dorkas. Pse i invalidska kolica morate nositi, to ga je uvek zbunjivalo. Mnogi ljudi nisu nosili ni pse, ni invalidska kolica.
<BR>&nbsp;&nbsp;&nbsp;&nbsp;&nbsp;"Natpisi i znaci nateruju ljude da nešto čine", reče Nisodemus, "ili da prestanu da čine. Zato, napred, na posao, dobri Dorkase. Natpisi. Hm. Oni koji kažu ne."
<BR>&nbsp;&nbsp;&nbsp;&nbsp;&nbsp;Dorkas je o ovome mnogo razmišljao dok su se ekipe nouma znojile pokušavajući da odignu poklopce sa konzervi istrakanih bojom. Imali su i sad knjižicu 'Znakovi pokraj puta', sačuvanu iz Kamiona, a u njoj mnogo natpisa. Osim toga, Dorkas je pamtio neke natpise iz Radnje.
<BR>&nbsp;&nbsp;&nbsp;&nbsp;&nbsp;Onda - malo sreće. Noumi normalno ostaju u ravni poda, ali je Dorkas povremeno slao svoje mlade pomoćnike na veliki radni sto u kancelariji upravnika, to jest upravnika, zato što je tamo bilo korisnih komada hartije. Sad je morao smisliti tekst Natpisa.
<BR>&nbsp;&nbsp;&nbsp;&nbsp;&nbsp;Sako i Nuti vratiše se sa vestima.
<BR>&nbsp;&nbsp;&nbsp;&nbsp;&nbsp;Pronašli su nove tekstove. Jedna velika ploča na zidu bila je sva pokrivena natpisima, grubo pribodenim.
<BR>&nbsp;&nbsp;&nbsp;&nbsp;&nbsp;"Gomile natpisa", reče Sako, dolazeći do daha. "I to znaš kakvih? Pročitao sam šta kažu. Zdravlje i Bezbednost na radu. A drugi kaže: Poslušajte ove natpise, oni su tu za vašu bezbednost."
<BR>&nbsp;&nbsp;&nbsp;&nbsp;&nbsp;"To piše?" upita Dorkas.
<BR>&nbsp;&nbsp;&nbsp;&nbsp;&nbsp;"Za vašu bezbednost", ponovi Sako.
<BR>&nbsp;&nbsp;&nbsp;&nbsp;&nbsp;"Možete li ih skinuti?"
<BR>&nbsp;&nbsp;&nbsp;&nbsp;&nbsp;"Postoji čiviluk odmah pored te table", reče Nuti, sva oduševljena. "Tvrdim da bismo mogli nabaciti kuku preko čiviluka, povući ukoso prema prozoru i..."
<BR>&nbsp;&nbsp;&nbsp;&nbsp;&nbsp;"Da, da, vas dvoje to dobro radite", reče Dorkas. Nuti se umela pentrati kao veverica. "Mislim da će Nisodemus biti vrlo zadovoljan", dodade on.
<BR>&nbsp;&nbsp;&nbsp;&nbsp;&nbsp;I bio je, naročito onim delom za vašu bezbednost. To je jasan znak, protumačio je on, da je Arnold Bros (osn. 1905) na njihovoj strani.
<BR>&nbsp;&nbsp;&nbsp;&nbsp;&nbsp;Svaka raspoloživa daska, svaka zarđala tabla lima korisno su upotrebljeni. Noumi su radosno navalili na posao. Prijalo im je da nešto rade.
<BR>&nbsp;&nbsp;&nbsp;&nbsp;&nbsp;Sledećeg jutra sunce je obasjalo razne natpise okačene, ne uvek ravno, na olupanu kapiju kamenoloma.
<BR>&nbsp;&nbsp;&nbsp;&nbsp;&nbsp;Zadatak su obavili vrlo temeljito. Natpisi su glasili: Zarbanjen ulaz. Opasnost - ne zažrdavaj se ispod tereta. Pomoćin izlaz. Pazi - mine. Svi Kamioni na Merenje. Opasnost - klizavo. Za tvoreno. Litf ne radi. Pazi kanmenje. Polpavljen drum.
<BR>&nbsp;&nbsp;&nbsp;&nbsp;&nbsp;I još jedan natpis; Dorkas ga je pronašao u jednoj knjizi i mnogo se njime ponosio. Neeksplodirana bonba.
<BR>&nbsp;&nbsp;&nbsp;&nbsp;&nbsp;Za svaki slučaj, ne obaveštavajući Nisodemusa, naredio je noumima da dovuku jedan lanac i katanac koji je još odavno našao u nekoj masnoj, staroj kutiji za alat u Džekubovoj baraci. Katanac su morala nositi četvorica nouma; bio je veliki maltene koliko ceo Dorkas.
<BR>&nbsp;&nbsp;&nbsp;&nbsp;&nbsp;Lanac je bio masivan. Neki noumi zatekoše Dorkasa kako ga mukotrpno tegli po dnu kamenoloma, alku po alku. Nije bio voljan da im kaže gde ga je našao.
<BR>&nbsp;&nbsp;&nbsp;&nbsp;&nbsp;Kamion se pojavio oko podne. Noumi koji su čekali u živici pokraj puta videli su da vozač izlazi, čita natpise i...
<BR>&nbsp;&nbsp;&nbsp;&nbsp;&nbsp;Ne, to nije bilo u redu. Ljudi ne mogu da čine takve stvari. Ovo nije moglo biti istina. Ipak, dvadesetoro nouma virilo je iz rastinja i svi su videli da se to dogodilo.
<BR>&nbsp;&nbsp;&nbsp;&nbsp;&nbsp;Ljudski stvor postupio je suprotno natpisima.
<BR>&nbsp;&nbsp;&nbsp;&nbsp;&nbsp;Ne samo to. Počupao je neke natpise sa kapije i pobacao ih.
<BR>&nbsp;&nbsp;&nbsp;&nbsp;&nbsp;Gledali su zapanjeno. Čak je i Neeksplodirana bonba bačena u žbunje; kovitlala se tako da je umalo oborila Sakoa sa njegove osmatračnice.
<BR>&nbsp;&nbsp;&nbsp;&nbsp;&nbsp;Novi lanac je, međutim, zadao ljudskom stvoru izvesne probleme. Stvor je zveketao njime, virio kroz žičanu mrežu kapije, trupkao nogama i posle nekog vremena seo u kamion i odvezao se.
<BR>&nbsp;&nbsp;&nbsp;&nbsp;&nbsp;Noumi u žbunju propratili su to klicanjem, ali ne mnogo srećnim.
<BR>&nbsp;&nbsp;&nbsp;&nbsp;&nbsp;Ako ljudi ne rade ono što se od njih očekuje, onda ništa na svetu nije kako treba.
<BR>&nbsp;&nbsp;&nbsp;&nbsp;&nbsp;"Mislim da je to to", reče Dorkas kad su se vratili. "Ne sviđa mi se ta ideja ništa više nego drugima, ali moramo se seliti. Znam ljude. Onaj lanac ih neće zaustaviti ako su stvarno rešili da uđu."
<BR>&nbsp;&nbsp;&nbsp;&nbsp;&nbsp;"Potpuno zabranjujem da ma ko iziđe!" reče Nisodemus.
<BR>&nbsp;&nbsp;&nbsp;&nbsp;&nbsp;"Ali, vidiš, metal može biti presečen..." poče Dorkas razumnim tonom.
<BR>&nbsp;&nbsp;&nbsp;&nbsp;&nbsp;"Tišina!" povika Nisodemus. "Ti si kriv za to, budalo matora! Hm! Ti si natakario lanac na kapiju!"
<BR>&nbsp;&nbsp;&nbsp;&nbsp;&nbsp;"Pa, to je bilo, vidiš, da... Šta?" upita Dorkas.
<BR>&nbsp;&nbsp;&nbsp;&nbsp;&nbsp;"Da nisi dodao lanac, znaci bi zaustavili čoveka", reče Nisodemus. "Ne možeš očekivati da će nam Arnold Bros (osn. 1905) pomoći ako mi u njega nemamo poverenja!"
<BR>&nbsp;&nbsp;&nbsp;&nbsp;&nbsp;"Hm", reče Dorkas. Za sebe je pomislio: ludak. Poludeli noum. Opasan ludak. Ovde nije reč o čajnicima. Malo-pomalo, unatraške, on se udalji od Nisodemusa i sa zadovoljstvom iziđe na oštro hladni vazduh.
<BR>&nbsp;&nbsp;&nbsp;&nbsp;&nbsp;Sve je krenulo naopako, razmišljao je on. Mene su ostavili da budem na vlasti, a sad sve ide naopako. Nemamo nikakve valjane planove, Masklin se nije vratio, sve ide po zlu.
<BR>&nbsp;&nbsp;&nbsp;&nbsp;&nbsp;Ako ljudi dođu u kamenolom, naći će nas.
<BR>&nbsp;&nbsp;&nbsp;&nbsp;&nbsp;Nešto hladno pade mu na glavu. On to otrese razdražljivim pokretom.
<BR>&nbsp;&nbsp;&nbsp;&nbsp;&nbsp;Porazgovaraću sa nekima od mlađih nouma, pomisli on. Možda prelazak u ambar nije tako loša ideja; tamo bismo mogli žmuriti. Ili već nešto smisliti.
<BR>&nbsp;&nbsp;&nbsp;&nbsp;&nbsp;Nešto drugo, hladno i mekano, leže mu na vrat.
<BR>&nbsp;&nbsp;&nbsp;&nbsp;&nbsp;Oh, zašto je narod tako zapetljan?
<BR>&nbsp;&nbsp;&nbsp;&nbsp;&nbsp;On diže pogled i shvati da ne vidi drugu stranu kamenoloma. Vazduh je bio pun nekih belih mrlja koje su postajale sve gušće.
<BR>&nbsp;&nbsp;&nbsp;&nbsp;&nbsp;Zurio je užasnuto.
<BR>&nbsp;&nbsp;&nbsp;&nbsp;&nbsp;Sneg.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
