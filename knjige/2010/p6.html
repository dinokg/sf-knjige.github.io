<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. PROFIL MISIJE
<P>&nbsp;&nbsp;&nbsp;&nbsp;&nbsp;Engleska verzija.
<BR>&nbsp;&nbsp;&nbsp;&nbsp;&nbsp;Primalac: Kapetan Tanja Orlov, zapovednik svemirske letelice 'Kosmonaut Aleksej Leonov' (UNCOS registracija 08/342).
<BR>&nbsp;&nbsp;&nbsp;&nbsp;&nbsp;Pošiljalac: Nacionalno astronautičko veće, Pensilvanijska avenija, Vašington
<BR>&nbsp;&nbsp;&nbsp;&nbsp;&nbsp;Komisija za svemir, Akademija nauka SSSR-a, Koroljevljev prospekt, Moskva.
<BR>
<BR>&nbsp;&nbsp;&nbsp;&nbsp;&nbsp;Zadaci misije
<BR>&nbsp;&nbsp;&nbsp;&nbsp;&nbsp;Evo zadataka vaše misije, izloženih po prvenstvu:
<BR>&nbsp;&nbsp;&nbsp;&nbsp;&nbsp;1. Stići do Jupiterovog sistema i ostvariti susret sa svemirskim brodom Sjedinjenih Američkih Država 'Otkriće' (UNCOS 01/283).
<BR>&nbsp;&nbsp;&nbsp;&nbsp;&nbsp;2. Preći na ovu letelicu i pribaviti svaku moguću informaciju koja se odnosi na prethodnu misiju.
<BR>&nbsp;&nbsp;&nbsp;&nbsp;&nbsp;3. Ponovo staviti u pogon sisteme na svemirskoj letelici 'Otkriće' i, ukoliko to dozvoljavaju zalihe goriva, upraviti je na putanju ka Zemlji.
<BR>&nbsp;&nbsp;&nbsp;&nbsp;&nbsp;4. Pronaći vanzemaljski artefakt sa kojim se susrelo 'Otkriće' i ispitati ga u najvećoj mogućoj meri daljinskim senzorima.
<BR>&nbsp;&nbsp;&nbsp;&nbsp;&nbsp;5. Izgleda prihvatljivo i kontrola misije se sa tim slaže da se preduzme susret sa dotičnim objektom radi podrobnijeg ispitivanja.
<BR>&nbsp;&nbsp;&nbsp;&nbsp;&nbsp;6. Izvršiti osmatranje Jupitera i njegovih satelita u obimu koji je u saglasnosti sa izvršenjem prethodnih zadataka.
<BR>&nbsp;&nbsp;&nbsp;&nbsp;&nbsp;Uzima se u obzir da iskrsavanje nepredviđenih okolnosti može dovesti do promene redosleda prvenstava, pa čak i onemogućiti ostvarenje nekog od postavljenih zadataka. Mora se jasno imati u vidu da je izričita svrha susreta sa svemirskim brodom 'Otkriće' pribavljanje podataka o artefaktu; ovo mora imati prvenstvo u odnosu na sve ostale zadatke, uključujući tu i pokušaje spasavanja.
<BR>
<BR>&nbsp;&nbsp;&nbsp;&nbsp;&nbsp;Posada
<BR>&nbsp;&nbsp;&nbsp;&nbsp;&nbsp;Posada svemirskog broda 'Aleksej Leonov' sastojaće se od sledećih članova:
<BR>&nbsp;&nbsp;&nbsp;&nbsp;&nbsp;Kapetan Tanja Orlov (inženjering - pogon)
<BR>&nbsp;&nbsp;&nbsp;&nbsp;&nbsp;Dr Vasilij Orlov (navigacija - astronomija)
<BR>&nbsp;&nbsp;&nbsp;&nbsp;&nbsp;Dr Maksim Brajlovski (inženjering - konstrukcije)
<BR>&nbsp;&nbsp;&nbsp;&nbsp;&nbsp;Dr Aleksandar Kovaljev (inženjering - kontrolni sistemi)
<BR>&nbsp;&nbsp;&nbsp;&nbsp;&nbsp;Hirurg-zapovednik Katerina Rudenko (medicina - održavanje života)
<BR>&nbsp;&nbsp;&nbsp;&nbsp;&nbsp;Dr Irina Jakunjin (medicina - ishrana)
<BR>&nbsp;&nbsp;&nbsp;&nbsp;&nbsp;Pored navedenih, Nacionalno astronautičko veće Sjedinjenih Američkih Država upućuje sledeća tri stručnjaka:
<BR>
<BR>&nbsp;&nbsp;&nbsp;&nbsp;&nbsp;Dr Hejvud Flojd odloži memorandum i ponovo se zavali u stolicu. Sve je bilo sređeno; pređena je ona tačka posle koje više nema povratka. Čak i kada bi to sada želeo, časovnik se više nikako nije mogao vratiti unazad.
<BR>&nbsp;&nbsp;&nbsp;&nbsp;&nbsp;On baci pogled prema Kerolajn koja je sa dvogodišnjim Krisom sedela na ivici bazena. Dečak se lagodnije osećao u vodi nego na suvom i mogao je da ispod površine ostane toliko dugo da je to neretko užasavalo posetioce. A iako još nije bio sasvim vičan govoru ljudi, već je sasvim tečno umeo da priča na delfinskom.
<BR>&nbsp;&nbsp;&nbsp;&nbsp;&nbsp;Jedan od Kristoferovih prijatelja upravo je uplivao iz Tihog okeana i stao da istura leđa kako bi ga potapšali po njima. I ti si lutalica, pomisli Flojd, u ogromnom i besputnom okeanu; ali kako mali izgleda tvoj sićušni Pacifik spram ogromnosti sa kojom sam sada ja suočen.
<BR>&nbsp;&nbsp;&nbsp;&nbsp;&nbsp;Kerolajn postade svesna njegovog pogleda i pridiže se. Uzvratila mu je pogled, tužno, ali ne i prekorno; sve je to sagorelo u poslednjih nekoliko dana. Dok se približavala, uspelo joj je čak da se čežnjivo osmehne.
<BR>&nbsp;&nbsp;&nbsp;&nbsp;&nbsp;"Našla sam onu pesmu za kojom sam tragala", reče ona "Počinje ovako:
<BR>
<BR>&nbsp;&nbsp;&nbsp;&nbsp;&nbsp;Šta je žena da je ostaviš,
<BR>&nbsp;&nbsp;&nbsp;&nbsp;&nbsp;i kućno ognjište i Zemlju crnicu,
<BR>&nbsp;&nbsp;&nbsp;&nbsp;&nbsp;samo da pođeš sa onim sedim starcem
<BR>&nbsp;&nbsp;&nbsp;&nbsp;&nbsp;što udovice stvara?"
<BR>
<BR>&nbsp;&nbsp;&nbsp;&nbsp;&nbsp;"Izvini - ne razumem potpuno. Ko je taj što stvara udovice?"
<BR>&nbsp;&nbsp;&nbsp;&nbsp;&nbsp;"Ne ko - već šta. More. Pesma je tugovanka jedne Vikinžanke. Napisao ju je Radjard Kipling pre sto godina."
<BR>&nbsp;&nbsp;&nbsp;&nbsp;&nbsp;Flojd uze ženu za ruku; nije mu uzvratila stisak, ali je nije ni povukla.
<BR>&nbsp;&nbsp;&nbsp;&nbsp;&nbsp;"U stvari, uopšte se ne osećam kao Viking. Nije mi stalo ni do kakvog plena, a pustolovine su poslednja stvar koju želim."
<BR>&nbsp;&nbsp;&nbsp;&nbsp;&nbsp;"Pa, zašto, onda - ali ne, neću još jednu razmiricu. No, oboma bi nam pomoglo kad bi tačno znao šta su ti prave pobude."
<BR>&nbsp;&nbsp;&nbsp;&nbsp;&nbsp;"Voleo bih kad bih ti mogao pružiti bar jedan dobar i jak razlog. Ali na um mi pada samo čitavo mnoštvo malih. Svi oni, međutim, doprinose uobličavanju konačnog odgovora protiv koga ne mogu ništa - veruj mi."
<BR>&nbsp;&nbsp;&nbsp;&nbsp;&nbsp;"Ja ti verujem. Ali jesi li siguran da ne obmanjuješ samoga sebe?"
<BR>&nbsp;&nbsp;&nbsp;&nbsp;&nbsp;"Ako i obmanjujem, onda to isto čini i mnoštvo drugih ljudi. Uključujući, dozvoli da te podsetim, i predsednika Sjedinjenih Država."
<BR>&nbsp;&nbsp;&nbsp;&nbsp;&nbsp;"Teško da to mogu zaboraviti. Ali pretpostavimo - samo pretpostavimo - da te on nije pozvao. Da li bi se dobrovoljno javio?"
<BR>&nbsp;&nbsp;&nbsp;&nbsp;&nbsp;"Mogu ti iskreno odgovoriti: ne bih. Nikada mi ne bi palo na pamet. Poziv predsednika Mordekaja predstavljao je najveći šok u mom životu. Ali kad bolje razmislim o svemu, uviđam da je potpuno u pravu. Ti znaš da ja ne patim od lažne skromnosti. Najpozvaniji sam čovek za ovaj posao - razume se, pošto svemirski lekari budu dali svoj pristanak. A bar bi tebi trebalo da bude poznato da sam još u prilično dobroj formi."
<BR>&nbsp;&nbsp;&nbsp;&nbsp;&nbsp;Opaska je izazvala smešak, baš kao što je očekivao.
<BR>&nbsp;&nbsp;&nbsp;&nbsp;&nbsp;"Ponekad se pitam da li bi to sam predložio."
<BR>&nbsp;&nbsp;&nbsp;&nbsp;&nbsp;I sam je, doduše, došao na tu pomisao; ali ovde je mogao pošteno da odgovori.
<BR>&nbsp;&nbsp;&nbsp;&nbsp;&nbsp;"Nikad to ne bih učinio bez prethodnog dogovora sa tobom."
<BR>&nbsp;&nbsp;&nbsp;&nbsp;&nbsp;"Milo mi je što do toga nije došlo. Ne znam kako bih postupila."
<BR>&nbsp;&nbsp;&nbsp;&nbsp;&nbsp;"Još mogu da odustanem."
<BR>&nbsp;&nbsp;&nbsp;&nbsp;&nbsp;"Govoriš koješta i znaš to vrlo dobro. Sve i kad bi to učinio, ne bi prestao da me mrziš do kraja života - a ni samome sebi ne bi nikad oprostio. Kod tebe je veoma snažno osećanje dužnosti. Možda je to jedan od razloga što sam se udala za tebe."
<BR>&nbsp;&nbsp;&nbsp;&nbsp;&nbsp;Dužnost! Da, bila je to ključna reč - i na koliko se samo stvari odnosila. Dužnost ga je obavezivala prema samome sebi, prema porodici, prema univerzitetu, prema prethodnom poslu (iako ga je napustio pod neprijatnim okolnostima), prema svojoj Zemlji - i, najzad, prema ljudskoj rasi. Bilo je teško ustanoviti šta tu ima prvenstvo; a ponekad su neke od tih dužnosti bile u međusobnoj oprečnosti.
<BR>&nbsp;&nbsp;&nbsp;&nbsp;&nbsp;Postojali su savršeno logični razlozi da pođe u misiju - ali i podjednako logični razlozi, kako su to već mnoge njegove kolege istakle, da odustane od nje. No, možda je, u krajnjoj liniji, odluku donelo njegovo srce, a ne um. A čak su ga i tu osećanja nagonila u dva suprotna smera. Radoznalost, griža savesti, rešenost da se okonča posao nesrećno prekinut napola - sve se to urotilo i stalo da ga nagoni da se uputi ka Jupiteru i onome, ma šta to bilo, što ga je tamo čekalo. S druge strane, strah - bio je dovoljno pošten da to prizna - udružen sa ljubavlju prema porodici vezivao ga je za Zemlju. No, prave sumnje nisu se javile nijednog časa; on je doneo odluku gotovo trenutno i potom je pobijao sve Kerolajnine argumente što je blaže mogao.
<BR>&nbsp;&nbsp;&nbsp;&nbsp;&nbsp;Postojala je još jedna utešna pomisao, koju se on još nije odvažio da podeli sa svojom suprugom. Iako će biti odsutan dve i po godine, samo pedeset dana kraj Jupitera neće biti provedeno u bezvremenoj hibernaciji. Kada se bude vratio, razlika između njihovih doba smanjiće se za više od dve godine.
<BR>&nbsp;&nbsp;&nbsp;&nbsp;&nbsp;On će žrtvovati sadašnjost kako bi oboje mogli da podele dužu budućnost.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
