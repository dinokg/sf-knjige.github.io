<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42. DUH U MAŠINI
<P>&nbsp;&nbsp;&nbsp;&nbsp;&nbsp;"Žao mi je, Hejvude - ali ne verujem u duhove. Mora da postoji neko racionalno objašnjenje. Nema ničega što ljudski um ne bi mogao da rastumači."
<BR>&nbsp;&nbsp;&nbsp;&nbsp;&nbsp;Slažem se, Tanja. Ali dopusti da te podsetim na znamenitu Haldejnovu misao: 'Vaseljena nije samo neobičnija nego što to mi zamišljamo - već je i neobičnija no što smo mi to u stanju da zamislimo."
<BR>&nbsp;&nbsp;&nbsp;&nbsp;&nbsp;"A Haldejn je", umeša se Karnou jednom od svojih duhovitih dosetki, "bio dobar komunista."
<BR>&nbsp;&nbsp;&nbsp;&nbsp;&nbsp;"Možda, ali ova misao može poslužiti kao potpora svoj sili mističkih besmislica. Halovo ponašanje mora da predstavlja ishod nekakvog programiranja. Ta... ličnost koju je stvorio mora biti nekakav artefakt. Zar ne, Čandra?"
<BR>&nbsp;&nbsp;&nbsp;&nbsp;&nbsp;Bilo je to ravno mahanju crvenom maramom pred očima bika; Tanja očigledno nije imala kud. No, Čandrina reakcija bila je iznenađujuće blaga, čak i kada je on bio u pitanju. Izgledao je zabrinut, kao da je uistinu pomišljao na mogućnost novog kvara računara.
<BR>&nbsp;&nbsp;&nbsp;&nbsp;&nbsp;"Sigurno je postojao nekakav spoljnji ulaz, kapetane Orlova. Hal nikako nije mogao da sazda jednu takvu samosvojnu audiovizuelnu opsenu ni iz čega. Ako je izveštaj dr Flojda tačan, neko je morao imati kontrolu. I to neposredno, razume se, budući da nije postojao vremenski razmak u razgovoru."
<BR>&nbsp;&nbsp;&nbsp;&nbsp;&nbsp;"U tom slučaju, ja sam najsumnjiviji", primeti Maks. "Jer još sam jedino ja bio budan."
<BR>&nbsp;&nbsp;&nbsp;&nbsp;&nbsp;"Ne budi smešan, Makse", umeša se Nikolaj. "Sa audio stranom bilo bi lako, ali ni na koji način ne bi bilo moguće vaspostaviti onu prikazu bez veoma složenih uređaja. Laserskih snopova, elektrostatičkog polja... ne znam. Možda bi kakav mađioničar to mogao da izvede, ali bila bi mu potrebna grdna pomagala."
<BR>&nbsp;&nbsp;&nbsp;&nbsp;&nbsp;"Samo trenutak!" reče Ženja poletno. "Ako se sve stvarno dogodilo, Hal će se toga sigurno setiti i možete ga upitati..."
<BR>&nbsp;&nbsp;&nbsp;&nbsp;&nbsp;Glas joj je zamukao i ona se osvrnula po smrknutim izrazima lica unaokolo. Flojd je prvi pohitao da je izbavi iz nelagodne situacije.
<BR>&nbsp;&nbsp;&nbsp;&nbsp;&nbsp;"Pokušali smo to, Ženja; on se uopšte ne seća ničega. Ali, kako sam već skrenuo pažnju drugima, to ništa ne dokazuje. Čandra je pokazao kako se Halova memorija može selektivno brisati - a pomoćni moduli za sintezu govora nemaju nikakve veze sa glavnim kolom. Njima se može operisati, a da Hal o tome ništa ne zna..."
<BR>&nbsp;&nbsp;&nbsp;&nbsp;&nbsp;On zastade da bi udahnuo vazduh, a onda uputi svoj preventivni udarac.
<BR>&nbsp;&nbsp;&nbsp;&nbsp;&nbsp;"Priznajem da nije preostalo mnogo alternativa. Ili mi se čitava stvar samo pričinila, ili se stvarno dogodila. Ja znam da posredi nije bio san, ali ne mogu biti siguran da u pitanju nije bila neka vrsta halucinacije. No, Katerina je videla medicinske izveštaje o meni i zna da danas ne bih bio ovde da sam se ranije suočavao sa ovakvim problemima. Međutim, time se još ne isključuje načelna mogućnosot - i ja neću zameriti nikome ako bude držao da je to najverovatnija hipoteza. Ja bih verovatno tako postupio da je reč o nekom drugom.
<BR>&nbsp;&nbsp;&nbsp;&nbsp;&nbsp;Jedini način na koji mogu dokazati da to nije bio san jeste da pružim neki dokaz. Dopustite mi stoga da vas podsetim na druge neobične stvari koje su se zbile u poslednje vreme. Poznato nam je da je Dejv Boumen ušao u Starijeg bra... 'Zagadku'. Nešto je odatle izišlo i uputilo se ka Zemlji. Vasilij je to video - ja nisam! Potom je usledila tajanstvena eksplozija vaše bombe na orbiti..."
<BR>&nbsp;&nbsp;&nbsp;&nbsp;&nbsp;"Vaše."
<BR>&nbsp;&nbsp;&nbsp;&nbsp;&nbsp;"Izvini - vatikanske. Takođe izgleda prilično neobično da je ubrzo potom gospođa Boumen umrla veoma spokojna, bez ikakvog očiglednog medicinskog razloga. Ne tvrdim da tu postoji neka veza, ali - znate već kako kaže izreka: jednom je slučajnost, dva puta je podudarnost, a tri puta je već zavera."
<BR>&nbsp;&nbsp;&nbsp;&nbsp;&nbsp;"A postoji i još nešto", umeša se Maks glasom koji je najednom postao uzbuđen. "Uhvatio sam to na jednoj od redovnih emisija vesti - kao neupadljivu informaciju. Bivša devojka zapovednika Boumena izjavila je da je dobila poruku od njega."
<BR>&nbsp;&nbsp;&nbsp;&nbsp;&nbsp;"Tako je - i ja sam video isti izveštaj", potvrdi Saša.
<BR>&nbsp;&nbsp;&nbsp;&nbsp;&nbsp;"I uopšte ga niste pominjali?" upita Flojd sa nevericom, nagnavši Maksa i Sašu da se osete pomalo nelagodno.
<BR>&nbsp;&nbsp;&nbsp;&nbsp;&nbsp;"Stvar je bila izložena kao šala", reče Maks snebivljivo. "O celoj stvari je izvestio njen muž. Potom je ona sve porekla - čini mi se."
<BR>&nbsp;&nbsp;&nbsp;&nbsp;&nbsp;"Komentator je rekao da je sve bilo sračunato da se izazove publicitet - baš kao i u slučaju cele one gungule oko NLO-a otprilike u isto vreme. Tokom prve nedelje bilo ih je na desetine, a onda su izveštaji prestali da pristižu."
<BR>&nbsp;&nbsp;&nbsp;&nbsp;&nbsp;"Možda su neki bili autentični. Ako nije obrisano, možeš li da iskopaš to iz brodskih arhiva ili da zatražiš od kontrole misije da nam uputi snimak?"
<BR>&nbsp;&nbsp;&nbsp;&nbsp;&nbsp;"Ni stotinu takvih priča ne bi me ubedilo", reče prezrivo Tanja. "Ono što nam je potrebno jeste čvrst dokaz."
<BR>&nbsp;&nbsp;&nbsp;&nbsp;&nbsp;"Na primer?"
<BR>&nbsp;&nbsp;&nbsp;&nbsp;&nbsp;"Oh - nešto što Hal nikako nije mogao znati i što mu niko od nas nije mogao reći. Neku fizičku - ovaj, manifes... manifestaciju."
<BR>&nbsp;&nbsp;&nbsp;&nbsp;&nbsp;"Dobro, staromodno čudo?"
<BR>&nbsp;&nbsp;&nbsp;&nbsp;&nbsp;"Da, to bi mi odgovaralo. U međuvremenu, ništa neću reći kontroli misije. Savetujem ti da i ti tako postupiš, Hejvude."
<BR>&nbsp;&nbsp;&nbsp;&nbsp;&nbsp;Flojd je umeo da razabere neposredno naređenje kada bi ga čuo i stoga oporo klimnu glavom.
<BR>&nbsp;&nbsp;&nbsp;&nbsp;&nbsp;"Sasvim se slažem. Ali imao bih jedan predlog."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Trebalo bi da počnemo da pripremamo alternativne planove. Pretpostavimo da je upozorenje istinito - a ja sam ubeđen u to da jeste."
<BR>&nbsp;&nbsp;&nbsp;&nbsp;&nbsp;"Šta možemo da preduzmemo? Baš ništa. Razume se, možemo napustiti prostor oko Jupitera kad god to zaželimo - ali ne možemo da uđemo na orbitu za povratak sve dok se ne otvori lansirni prozor."
<BR>&nbsp;&nbsp;&nbsp;&nbsp;&nbsp;"To je jedanaest dana posle krajnjeg roka!"
<BR>&nbsp;&nbsp;&nbsp;&nbsp;&nbsp;"Tako je. Ja bih bila srećna da pođem ranije; ali nemamo goriva za orbitu koja bi zahtevala veći utrošak energije..." Tanjin glas zamuknu u neodlučnost koja za nju nije bila osobena. "Mislila sam da to kasnije objavim, ali pošto smo već kod toga..."
<BR>&nbsp;&nbsp;&nbsp;&nbsp;&nbsp;Prisutni su istovremeno udahnuli vazduh, a potom je zavladao muk.
<BR>&nbsp;&nbsp;&nbsp;&nbsp;&nbsp;"Volela bih da polazak odložim za još pet dana, kako bi nam orbita bila što bliža idealnoj Hohmanovoj i omogućila nam da raspolažemo većim zalihama goriva."
<BR>&nbsp;&nbsp;&nbsp;&nbsp;&nbsp;Objava nije bila neočekivana, ali je ipak dočekana horom gunđanja i negodovanja.
<BR>&nbsp;&nbsp;&nbsp;&nbsp;&nbsp;"Kako će se to odraziti na vreme dolaska?" upita Katerina pomalo zloslutnim tonom. Dve dične dame za trenutak se osmotriše kao dva ravnopravna protivnika koja uvažavaju jedan drugog, ali ipak ne žele ni za pedalj da odstupe.
<BR>&nbsp;&nbsp;&nbsp;&nbsp;&nbsp;"Stići ćemo deset dana kasnije", odvrati Tanja konačno.
<BR>&nbsp;&nbsp;&nbsp;&nbsp;&nbsp;"Bolje ikad nego nikad", primeti Maks vedro, pokušavajući da malo ublaži napetost, ali bez mnogo uspeha.
<BR>&nbsp;&nbsp;&nbsp;&nbsp;&nbsp;Flojd je to jedva zapazio, budući da se zadubio u vlastite misli. Trajanje putovanja nije ništa značilo njemu i njegovoj dvojici kolega koji će to vreme provesti u snu bez snova. Ali to ipak nije bilo potpuno nevažno.
<BR>&nbsp;&nbsp;&nbsp;&nbsp;&nbsp;Bio je uveren - a svest o tome ispunjavala ga je bespomoćnim očajanjem - da ako ne krenu pre tog tajanstvenog krajnjeg roka, neće krenuti uopšte.
<BR>
<BR>&nbsp;&nbsp;&nbsp;&nbsp;&nbsp;"...Situacija je neverovatna, Dimitrij, i veoma zastrašujuća. Ti si jedina osoba na Zemlji koja zna o ovome - ali Tanja i ja ćemo uskoro morati da se uhvatimo ukoštac sa kontrolom misije.
<BR>&nbsp;&nbsp;&nbsp;&nbsp;&nbsp;Čak su i neki tvoji materijalistički Zemljaci spremni da prihvate - bar kao radnu hipotezu - mogućnost da je neki entitet... ovaj, zaposeo Hala. Saša je negde iskopao jednu zgodnu frazu: 'Duh u mašini'.
<BR>&nbsp;&nbsp;&nbsp;&nbsp;&nbsp;Ima mnoštvo teorija: Vasilij istupa sa ponekom novom svakog dana. Većina ih predstavlja varijacije onog starog naučnofantastičnog klišea: organizovano energetsko polje. Ali koja je vrsta energije u pitanju? Ne može biti električna, budući da bi je u tom slučaju naši uređaji lako otkrili. Isto važi i za zračenje - bar kada su u pitanju nama poznate vrste. Vaslij je stvarno otišao predaleko kada je stao da priča o stojnim talasima neutrina i secištima sa svemirom viših dimenzija. Tanja uporno govori da su sve to mističke besmislice - to joj je omiljena fraza; rasprave o ovome dovele su ih do ruba svađe. Štaviše, sinoć smo ih čuli kako viču jedno na drugo, što nije dobro po opšti moral.
<BR>&nbsp;&nbsp;&nbsp;&nbsp;&nbsp;Bojim se da smo svi napeti i uzbuđeni. Ono upozorenje i pomeranje datuma polaska samo su pojačali osećanje osujećenosti izazvano potpunim neuspehom da bilo šta uradimo sa Starijim bratom. Bilo bi od pomoći - možda - kada bismo mogli da opštimo sa Boumenom. Pitam se gde li se deo? Možda se posle onog prvog susreta naprosto više ne zanima za nas. Šta bi samo mogao da nam kaže kada bi to hteo! Do vraga i čjort vazmi! Do đavola - opet govorim onaj Sašin omraženi engloruski. Promenimo temu.
<BR>&nbsp;&nbsp;&nbsp;&nbsp;&nbsp;Ne mogu ti nikako dovoljno zahvaliti na svemu što si učini za mene, kao i na izveštavanju o situaciji kod kuće. Sada se u pogledu toga već osećam bolje - možda je najbolji lek za svaki nerešiv problem početi brinuti o nečem još ozbiljnijem.
<BR>&nbsp;&nbsp;&nbsp;&nbsp;&nbsp;Prvi put se pitam da li će bilo ko od nas ponovo videti Zemlju."
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
