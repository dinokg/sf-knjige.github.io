<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. PREKRCAVANJE
<P>&nbsp;&nbsp;&nbsp;&nbsp;&nbsp;Čak i kad su okolnosti najpovoljnije, nije lako ukrcati se na jednu olupinu svemirskog broda koja vam u tom poduhvatu samo odmaže. Štaviše, takav čin može da bude samo opasan.
<BR>&nbsp;&nbsp;&nbsp;&nbsp;&nbsp;Volter Karnou bio je svestan toga jedino u smislu apstraktnog načela; no, stvar je prvi put iskusio tek onog časa kada je ugledao kako se 'Otkriće', dugačko sto metara, okreće oko svoje kraće ose, dok se 'Leonov' držao na bezbednoj razdaljini. Pre više godina trenje je zakočilo vrtenje karusela 'Otkrića', a angularni momenat onda je prešao na preostalu brodsku konstrukciju. Sada se, slično palici mažoretkinje hitnutoj uvis, napušteni brod okretao dok je išao svojom orbitom.
<BR>&nbsp;&nbsp;&nbsp;&nbsp;&nbsp;Prvi problem bio je zaustaviti to okretanje zbog koga je bilo nemoguće ne samo uspostaviti kontrolu nad 'Okrićem' nego mu i prići. Dok je sa Maksom Brajlovskim oblačio skafander u vazdušnoj komori, Karnou je iskusio veoma redak osećaj nevičnosti i podređenosti; ovo nije bio posao u kome se on osećao stručan. Pokušao je da to smrknuto objasni, rekavši: "Ja sam svemirski inženjer, a ne svemirski majmun"; ali stvar je valjalo obaviti. Jedino je on raspolagao umećem koje je moglo izbaviti 'Otkriće' izvan Iovog domašaja. Maksu i njegovim kolegama, koji bi radili sa nepoznatim vodovnim dijagramima i opremom, bilo bi potrebno previše vremena. Dok bi njima uspelo da povrate energiju na brod i ovladaju njegovim kontrolama, on bi već uveliko potonuo u sumporna plamena grotla ispod.
<BR>&nbsp;&nbsp;&nbsp;&nbsp;&nbsp;"Ne bojiš se, zar ne?" upita ga Maks pre no što će staviti gornji deo skafandera.
<BR>&nbsp;&nbsp;&nbsp;&nbsp;&nbsp;"Ne toliko da bih napunio gaće u skafandru. Inače, prilično."
<BR>&nbsp;&nbsp;&nbsp;&nbsp;&nbsp;Maks se zakikota.
<BR>&nbsp;&nbsp;&nbsp;&nbsp;&nbsp;"Mislim da je to upravo primereno za ovaj posao. Ali ne sekiraj se - ja ću te prebaciti tamo u jednom komadu pomoću moje... kako je ono zovete?"
<BR>&nbsp;&nbsp;&nbsp;&nbsp;&nbsp;"Drške od metle. Smatralo se, naime, da veštice jašu na njima."
<BR>&nbsp;&nbsp;&nbsp;&nbsp;&nbsp;"Ah, da. Jesi li ih ikad probao?"
<BR>&nbsp;&nbsp;&nbsp;&nbsp;&nbsp;"Jesam jednom, ali mi je pobegla. Svima je ta predstava izgledala veoma smešna."
<BR>&nbsp;&nbsp;&nbsp;&nbsp;&nbsp;Postoje neka zanimanja u sklopu kojih su se javile jedinstvene i osobene alatke - kuka lučkih radnika, grnčarski točak, zidarska mistrija, čekić geologa. Ljudi koji su najveći deo vremena provodili na izgradnji konstrukcija u bestežinskom stanju izumeli su dršku od metle.
<BR>&nbsp;&nbsp;&nbsp;&nbsp;&nbsp;Posredi je bila veoma jednostavna naprava - šuplja cev dugačka samo metar, sa osloncem za noge na jednom kraju i spojnom omčom na drugom. Na dodir dugmeta ona bi se teleskopski razvila do dužine koja je pet ili šest puta veća od normalne, a unutrašnji sistem za apsorbovanje udaraca omogućavao je umešnom operatoru da izvodi najneverovatnije manevre. Oslonac za noge mogao je prema potrebi da postane kandža ili kuka; bilo je i mnogih dodatnih usavršavanja, ali to je predstavljalo osnovnu zamisao. Izgledalo je krajnje lako koristiti se njome - ali nije bilo tako.
<BR>&nbsp;&nbsp;&nbsp;&nbsp;&nbsp;Pumpe u vazdušnoj komori okončale su recikliranje i zasvetleo je znak za izlaz; spoljnja vrata su se otvorila i oni lagano izlebdeše u prazninu.
<BR>&nbsp;&nbsp;&nbsp;&nbsp;&nbsp;'Otkriće' se okretalo poput kraka vetrenjače na razdaljini od oko dve stotine metara, prateći ih na orbiti oko Ioa koji je ispunjavao pola neba. Jupiter je bio nevidljiv, s druge strane satelita. Tako je hotimice postupljeno: koristili su Io kao štitnik od energija koje su bile zapretane u odlivnoj cevi što je povezivala dva sveta. No, čak i ovako, nivo zračenja bio je opasno visok; imali su na raspolaganju manje od petnaest minuta pre no što su morali poći u sklonište.
<BR>&nbsp;&nbsp;&nbsp;&nbsp;&nbsp;Skoro istog trena kada se obreo u svemiru Karnou se suočio sa neočekivanim problemom vezanim za skafander.
<BR>&nbsp;&nbsp;&nbsp;&nbsp;&nbsp;"Dobro mi je stajao kada sam krenuo sa Zemlje", požali se on. "Ali sada čangrljam u njemu kao zrno graška u mahuni."
<BR>&nbsp;&nbsp;&nbsp;&nbsp;&nbsp;"To je savršeno normalno, Voltere", primeti hirurg-zapovednik Rudenko, umešavši se u radio-vezu. "U hibernaciji ste izgubili deset kilograma, što vam je baš dobro došlo. A i već ste tri povratili."
<BR>&nbsp;&nbsp;&nbsp;&nbsp;&nbsp;Pre no što je Karnou stigao da smisli neki odgovor, osetio je kako je nešto blago, ali čvrsto stalo da ga odvlači od 'Leonova'.
<BR>&nbsp;&nbsp;&nbsp;&nbsp;&nbsp;"Samo se opusti, Voltere", reče Brajlovski. "Nemoj da stavljaš u pogon potisnike čak ni ako počneš da se vrtiš. Prepusti meni da obavim celu stvar."
<BR>&nbsp;&nbsp;&nbsp;&nbsp;&nbsp;Karnou je mogao da vidi slabašne izduvke iz leđnog ranca svog mlađeg saputnika, dok su ih sićušni mlaznici vodili ka 'Otkriću'. Sa svakim oblačićem pare osetio bi se blag trzaj vučnog užeta i on bi tada stao da se kreće ka Brajlovskom; ali nikada ne bi uspeo da ga stigne pre narednog izduvka. Počeo je da se u priličnoj meri oseća kao jo-jo - na Zemlji bi se upravo sada nalazio u fazi periodičnog povratka - koji poskakuje gore-dole na vrpci.
<BR>&nbsp;&nbsp;&nbsp;&nbsp;&nbsp;Postojao je samo jedan bezbedan način da se pristupi olupini, a to je bilo duž ose oko koje se lagano okretala. Središte rotiranja 'Otkrića' nalazilo se približno po sredini broda, blizu glavnog antenskog kompleksa, i Brajlovski se uputio pravo prema tom području, vukući za sobom svog zabrinutog saputnika. Kako će nas obojicu blagovremeno zaustaviti? - upita se Karnou.
<BR>&nbsp;&nbsp;&nbsp;&nbsp;&nbsp;'Otkriće' je sada bilo ogroman, vitak teg koji je lagano mlatio po celom nebu pred njim. Iako mu je bilo potrebno nekoliko minuta da načini jedan krug, daleki krajevi kretali su se upečatljivom brzinom. Karnou je pokušao da ne obraća pažnju na njih, već da se usredsredi na središte koje se približavalo - i koje je bilo nepomično.
<BR>&nbsp;&nbsp;&nbsp;&nbsp;&nbsp;"Idem tamo", reče Brajlovski. "Ne pokušavaj da mi pomogneš i nemoj se iznenaditi ma šta se dogodilo."
<BR>&nbsp;&nbsp;&nbsp;&nbsp;&nbsp;Šta li mu sad to znači? - upita se Karnou, nastojeći da predstojeća zbivanja primi sa što je moguće manje iznenađenosti.
<BR>&nbsp;&nbsp;&nbsp;&nbsp;&nbsp;Sve se zbilo za ciglih pet sekundi. Brajlovski je stavio u pogon svoju dršku od metle, tako da se ona teleskopski razvila do pune dužine od četiri metra, i ostvario vezu sa brodom što se približavao. Drška od metle stade da se smanjuje, dok je njena unutrašnja opruga apsorbovala zamašan momenat Brajlovskog; ali ipak nije uspela, kao što je Karnou i očekivao, da ga dovede u stanje mirovanja pokraj postolja antene. Drška se odmah ponovo raširi, preokrenuvši Rusovu brzinu, tako da je on sada bio odbačen od 'Otkrića' podjednako hitro kao što mu se maločas približavao. Sevnuo je pokraj Karnoua, zaputivši se ponovo u svemir, na razdaljini od svega nekoliko centimetara. Zbunjeni Amerikanac imao je taman toliko vremena da spazi veliki osmeh na licu Brajlovskog pre no što je ovaj projurio kraj njega.
<BR>&nbsp;&nbsp;&nbsp;&nbsp;&nbsp;Sekundu kasnije osetio se trzaj na užetu koje ih je povezivalo, kao i brza plima usporenja, pošto je došlo do deobe momenta. Njihove suprotne brzine glatko su se potrle i najednom su se našli doslovce u stanju mirovanja u odnosu na 'Otkriće'. Karnouu je naprosto preostalo da se maši najbližeg držača i da ih obojicu privuče.
<BR>&nbsp;&nbsp;&nbsp;&nbsp;&nbsp;"Jesi li ikada probao ruski rulet?" upita ga on, povrativši dah.
<BR>&nbsp;&nbsp;&nbsp;&nbsp;&nbsp;"Nisam - šta je to?"
<BR>&nbsp;&nbsp;&nbsp;&nbsp;&nbsp;"Moram te to jednom naučiti. Za lečenje dosade podjednako je valjano kao i ovo."
<BR>&nbsp;&nbsp;&nbsp;&nbsp;&nbsp;"Nadam se, Voltere, da Maksu ne predlažete ništa opasno?" primeti dr Rudenko glasom kao da je uistinu zapanjena, tako da je Karnou odlučio da će najbolje biti ništa ne odgovoriti; Rusi ponekad stvarno nisu imali smisla za njegov osoben humor. "Zamalo da mene pređete", promrmlja on sasvim tiho, tako da ga ostali na vezi nisu mogli čuti.
<BR>&nbsp;&nbsp;&nbsp;&nbsp;&nbsp;Pošto je sada čvrsto prianjao uz trup broda što se vrteo poput kraka vetrenjače, više nije bio svestan tog rotiranja - naročito kada bi upro pogled u metalne ploče tik uz oči. Sada je valjalo domoći se lestvi što su išle u daljinu, pružajući se duž uskog valjka koji je sačinjavao vitku okosnicu 'Otkrića'. Komandni modul u obliku lopte na dalekom kraju izgledalo je da je udaljen nekoliko svetlosnih godina, iako je savršeno dobro znao da razdaljina iznosi samo pedeset metara.
<BR>&nbsp;&nbsp;&nbsp;&nbsp;&nbsp;"Idem ja prvi", reče Brajlovski, namotavajući olabavljeno uže kojim su bili povezani. "Upamti - od sada nas stalno čeka nizbrdo. Ali to nije problem - možeš se držati jednom rukom. Čak i na dnu sila teže iznosi svega jednu desetinu Zemljine. A to je - kako vi ono kažete? - trućarija."
<BR>&nbsp;&nbsp;&nbsp;&nbsp;&nbsp;"Tričarija. Ako nemaš ništa protiv, ja bih išao nogama nadole. Nikad nisam voleo da se spuštam niz stepenice pogrešno okrenut - čak ni pri tričavoj sili teže."
<BR>&nbsp;&nbsp;&nbsp;&nbsp;&nbsp;Bilo je od suštinske važnosti, Karnou je to odlično znao, zadržati ovaj pomalo šaljiv ton; bez njega, naprosto bi bio poražen tajanstvenošću i opasnošću situacije. Tu, na gotovo milijardu kilometara od matičnog sveta, predstojao mu je ulaz u najznamenitiju olupinu iz svekolike istorije svemirskih istraživanja; jedan medijski izveštač nazvao je jednom 'Otkriće' 'Marijom Čeleste' svemira, što nije bila rđava analogija. No, postojalo je i mnogo toga što je ovu situaciju činilo jedinstvenom; čak i kada bi pokušao da prenebregne utvarni lunarni predeo što je ispunjavao pola neba, nešto ga je ipak stalno podsećalo na to. Svaki put kada bi dodirnuo prečagu lestvi, raspršio bi rukavicom sloj sumpornog praha koji bi se digao u vidu retke magle.
<BR>&nbsp;&nbsp;&nbsp;&nbsp;&nbsp;Brajlovski je, razume se, bio sasvim u pravu; lako se moglo izići na kraj sa rotacionom gravitacijom izazvanom vrtenjem broda s kraja na kraj. Kada se navikao na nju, Karnou je čak pozdravio osećaj pravca koji mu je ona pružila.
<BR>&nbsp;&nbsp;&nbsp;&nbsp;&nbsp;A onda, gotovo najednom, obreli su se kraj velike kugle 'Otkrića', sa modulom za kontrolu i održavanje života, koja je izgubila svoju prvobitnu boju. Samo nekoliko metara odatle nalazio se pomoćni ulaz - isti onaj, shvatio je Karnou, kroz koji je Boumen ušao da bi se poslednji put uhvatio ukoštac sa Halom.
<BR>&nbsp;&nbsp;&nbsp;&nbsp;&nbsp;"Nadam se da možemo unutra", promrmlja Brajlovski. "Baš bi bilo šteta da smo prevalili sav ovaj put, a onda ustanovili da su vrata zaključana."
<BR>&nbsp;&nbsp;&nbsp;&nbsp;&nbsp;Raščistio je sloj sumpora koji je prekrivao pločicu sa displejom na kome se očitavalo stanje u vazdušnoj komori.
<BR>&nbsp;&nbsp;&nbsp;&nbsp;&nbsp;"Izvan pogona, razume se. Da proverim kontrole?"
<BR>&nbsp;&nbsp;&nbsp;&nbsp;&nbsp;"Neće biti nikakve štete od toga - ali i nikakve koristi."
<BR>&nbsp;&nbsp;&nbsp;&nbsp;&nbsp;"U pravu si. Dobro, pokrećem onda ručne..."
<BR>&nbsp;&nbsp;&nbsp;&nbsp;&nbsp;Bilo je očaravajuće posmatrati kako se u zaobljenom zidu pojavljuje uski urez, da bi iz njega suknuo oblačić pare koji se odmah razišao svemirom, noseći sa sobom i jedan komadić papira. Da to nije bila neka poruka od velike važnosti? Nikada to neće saznati; brzo je nestao, vrteći se s kraja na kraj. Dok je iščezavao spram zvezda, izgledalo je da nimalo ne gubi na početnom okretanju.
<BR>&nbsp;&nbsp;&nbsp;&nbsp;&nbsp;Brajlovski je nastavio, kako se činilo, još veoma dugo da barata oko ručnih kontrola pre no što je tamna, neprimamljiva pećina vazdušne komore bila potpuno otvorena. Karnou se ponadao da će bar rezervna rasveta još raditi. Ali nisu imali sreće.
<BR>&nbsp;&nbsp;&nbsp;&nbsp;&nbsp;"Sad si ti glavni, Voltere. Dobro došao na američku teritoriju."
<BR>&nbsp;&nbsp;&nbsp;&nbsp;&nbsp;Ta teritorija svakako nije izgledala odveć privlačno dok se on uvlačio unutra, šarajući snopom svetiljke sa skafandra po mračnoj komori. Koliko je Karnou mogao da proceni na prvi pogled, sve je bilo u redu. A šta si i očekivao? - upita se on napola ljutito.
<BR>&nbsp;&nbsp;&nbsp;&nbsp;&nbsp;Na ručno zatvaranje vrata otišlo je još više vremena nego prilikom otvaranja, ali nije bilo alternative sve dok u brodu ponovo ne bude uspostavljen energetski sistem. Neposredno pre no što je otvor bio potpuno zatvoren, Karnou se odvažio da baci pogled na suludu panoramu što se pružala napolju.
<BR>&nbsp;&nbsp;&nbsp;&nbsp;&nbsp;Svetlucavo plavo jezero otvorilo se blizu polutara; bio je uveren da se nije nalazilo na tom mestu pre nekoliko časova. Duž njegovih ivica poigravali su blistavi žuti odsevi - osobena boja za vreli natrijum; a cela noćna strana bila je optočena koprenom utvarnih pražnjenja plazme iz jedne od Iovih gotovo neprekidnih aurora.
<BR>&nbsp;&nbsp;&nbsp;&nbsp;&nbsp;Bila je to građa potonjih noćnih mora - a kao da već to nije bilo dovoljno, javilo se još nešto što je bilo dostojno kakvog sumanutog nadrealističkog slikara. Zarivajući se u crno nebo, jedan ogromni, zakrivljeni rog kao da je nicao pravo iz ognjenih grotla raspaljenog meseca: rog kakav se jamačno prikazivao poraženom toreadoru u završnom trenutku suočenja sa istinom.
<BR>&nbsp;&nbsp;&nbsp;&nbsp;&nbsp;Jupiterov srp dizao se da pozdravi 'Otkriće' i 'Leonova' dok su hitali ka njemu svojom zajedničkom orbitom.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
