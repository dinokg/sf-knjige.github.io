<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. KUĆA DELFINA
<P>&nbsp;&nbsp;&nbsp;&nbsp;&nbsp;Delfini bi uplivali u trpezariju svake večeri, neposredno pre zalaska sunca. Samo jednom od kada je Flojd stanovao u rektorskoj rezidenciji oni se nisu pojavili. Bilo je to 2005, onog dana kada je grunuo cunami - koji je, srećom, već utrošio najveći deo siline pre no što je stigao do Hiloa. Naredni put kad mu prijatelji budu izostali Flojd će odmah potrpati porodicu u kola i krenuti u brda, negde put Mauna Kee.
<BR>&nbsp;&nbsp;&nbsp;&nbsp;&nbsp;Ma koliko su inače bili ljupki, morao je priznati da mu njihova razigranost ponekad smeta. Imućni pomorski geolog koji je projektovao kuću uopšte nije mario ako bi se nakvasio, zato što je obično nosio samo kupaće gaćice - ili čak ni to. Ali, jednom nezaboravnom zgodom, dogodilo se da se tu iskupilo čitavo univerzitetsko veće; članovi, svi redom odeveni u svečana večernja odela, pijuckali su koktele, čekajući na dolazak jednog uvaženog gosta sa kontinenta. Delfini su, međutim, ispravno zaključili da će im te večeri biti oduzeta glavna uloga. Kada je posetilac najzad stigao, bio je nemalo iznenađen ugledavši skroz mokar odbor za doček u kupaćim kostimima koji su im rđavo stajali - a i za bife se docnije ispostavilo da je bio preslan.
<BR>&nbsp;&nbsp;&nbsp;&nbsp;&nbsp;Flojd se često pitao šta bi Merion mislila o ovom neobičnom i divnom domu na rubu Tihog okeana. Ona nikada nije volela more, ali more je na kraju odnelo pobedu. Iako je taj prizor polako bledeo, on se još mogao setiti bleštavog ekrana na kome je prvi put pročitao reči: DR FLOJD - HITNO I LIČNO. A onda je usledilo nizanje redova fluorescentnog teksta, tvoreći poruku koja mu se trajno uvreživala u mozak: ŽAO NAM JE ŠTO VAS MORAMO IZVESTITI - LONDON - AVION IZ VAŠINGTONA NA LETU 452 PAO KRAJ NJU FAUNDLENDA - SPASILAČKA EKIPA NIJE NAŠLA PREŽIVELE.
<BR>&nbsp;&nbsp;&nbsp;&nbsp;&nbsp;Da sudbina nije uplela prste, i on je trebalo da se nalazi u tom avionu. Nekoliko prvih dana gotovo je žalio što su ga poslovi sa Evropskom upravom za svemir zadržali u Parizu; rasprava oko korisnog terata na 'Solarisu' spasla mu je život.
<BR>&nbsp;&nbsp;&nbsp;&nbsp;&nbsp;A sada, imao je novi posao i novi dom - kao i novu suprugu. Sudbina je i tu odigrala ironičnu ulogu. Optuživanja i istrage oko misije na Jupiter uništili su njegovu karijeru u Vašingtonu, ali čovek njegovih sposobnosti nikada nije dugo mogao ostati bez posla. Oduvek ga je privlačio opušteniji tempo univerzitetskog života, a kada je to došlo u spregu sa jednim od najlepših delova sveta, ishod se pokazao neodoljiv. Upoznao se sa ženom koja će postati njegova druga supruga samo mesec dana pošto je počeo da radi, dok je posmatrao plamene vodoskoke Kilauee sa ovećom skupinom turista.
<BR>&nbsp;&nbsp;&nbsp;&nbsp;&nbsp;Sa Kerolajn je našao zadovoljstvo koje je u podjednakoj meri važno kao i sreća, a znatno dugotrajnije. Pokazala se dobrom maćehom Merioninim dvema kćerima, a i rodila mu je Kristofera. Uprkos razlici od dvadeset godina među njima, ona je pronikla u njegova raspoloženja i umela da mu donosi izbavljenje iz povremenih potištenosti. Zahvaljujući njoj, on se sada mogao sećati Merion bez bola, premda ne i bez čežnjive tuge koja će ostati sa njim do kraja života.
<BR>&nbsp;&nbsp;&nbsp;&nbsp;&nbsp;Kerolajn je bacala ribe najvećem delfinu - krupnom mužjaku koga su zvali Ožiljko - kada blago golicanje na Flojdovom ručnom zglobu obznani pozivni signal. Potapšao je tanku metalnu traku da bi prekinuo bešumni alarm i preduhitrio zvučni, a zatim prišao najbližem od komunikatora, kojih je bilo posvuda po sobi.
<BR>&nbsp;&nbsp;&nbsp;&nbsp;&nbsp;"Rektor ovde. Ko govori?"
<BR>&nbsp;&nbsp;&nbsp;&nbsp;&nbsp;"Hejvude? Ja sam, Viktor. Kako si?"
<BR>&nbsp;&nbsp;&nbsp;&nbsp;&nbsp;U deliću sekunde, čitav kaleidoskop osećanja prostruja kroz Flojdov um. Najpre ga je obuzela srdžba: njegov naslednik - i, bio je siguran u to, glavni podstrekač njegovog smenjivanja - nijednom nije pokušao da stupi s njim u vezu još od onog časa kad je otišao iz Vašingtona. Potom je usledila radoznalost: o čemu bi to njih dvojica imala da razgovaraju? Onda je red došao na tvrdoglavu rešenost da bude što je moguće manje od pomoći, pa postiđenost zbog ovog detinjastog stava i, konačno, plima uzbuđenja. Viktor Milson mogao ga je zvati samo iz jednog razloga.
<BR>&nbsp;&nbsp;&nbsp;&nbsp;&nbsp;Što je mogao neutralnijim glasom Flojd uzvrati:
<BR>&nbsp;&nbsp;&nbsp;&nbsp;&nbsp;"Ne mogu da se požalim, Viktore. U čemu je problem?"
<BR>&nbsp;&nbsp;&nbsp;&nbsp;&nbsp;"Je li ovo obezbeđena linija?"
<BR>&nbsp;&nbsp;&nbsp;&nbsp;&nbsp;"Nije, Bogu hvala. Više mi nisu potrebne."
<BR>&nbsp;&nbsp;&nbsp;&nbsp;&nbsp;"Hm. Dobro. Objasniću ti onda stvar ovako. Sećaš se poslednjeg projekta kojim si upravljao?"
<BR>&nbsp;&nbsp;&nbsp;&nbsp;&nbsp;"Teško da ga mogu zaboraviti, naročito s obzirom na okolnost da me je pododbor za astronautiku pozvao na dodatne razgovore pre samo mesec dana."
<BR>&nbsp;&nbsp;&nbsp;&nbsp;&nbsp;"Razume se, razume se. Svakako moram naći vremena da pročitam tvoj iskaz. Ali toliko sam zauzet najnovijim obrtom na tom polju da prosto nemam ni trenutka. A s tim u vezi te i zovem."
<BR>&nbsp;&nbsp;&nbsp;&nbsp;&nbsp;"Mislio sam da tu sve teče kako je predviđeno."
<BR>&nbsp;&nbsp;&nbsp;&nbsp;&nbsp;"Tako je - nažalost. Ništa ne možemo preduzeti čime bismo ubrzali stvari; čak bi i najviši stepen prvenstva uštedeo svega nekoliko nedelja. A sve to znači da ćemo zakasniti."
<BR>&nbsp;&nbsp;&nbsp;&nbsp;&nbsp;"Ne razumem", uzvrati Flojd bezazlenim glasom. "Mi, doduše, ne želimo da traćimo vreme, ali ne postoje nikakvi rokovi."
<BR>&nbsp;&nbsp;&nbsp;&nbsp;&nbsp;"Postoje - i to čak dva."
<BR>&nbsp;&nbsp;&nbsp;&nbsp;&nbsp;"Zbunjuješ me."
<BR>&nbsp;&nbsp;&nbsp;&nbsp;&nbsp;Ako je Viktor i zapazio ironiju u glasu, prešao je preko toga.
<BR>&nbsp;&nbsp;&nbsp;&nbsp;&nbsp;"Tako je, postoje dva roka - jedan iza koga stoji čovek, a drugi prirodni. Ispostavilo se da nećemo biti prvi koji će se vratiti na... ovaj, poprište događaja. Naši stari takmaci prestići će nas bar za godinu dana."
<BR>&nbsp;&nbsp;&nbsp;&nbsp;&nbsp;"Rđavo."
<BR>&nbsp;&nbsp;&nbsp;&nbsp;&nbsp;"To još nije najgore. Čak i da nema konkurencije, i dalje bismo zakasnili. U času kada najzad stignemo, tamo ništa ne bismo zatekli."
<BR>&nbsp;&nbsp;&nbsp;&nbsp;&nbsp;"Pa to je smešno. Uveren sam da bih već čuo da je kongres opozvao zakon gravitacije."
<BR>&nbsp;&nbsp;&nbsp;&nbsp;&nbsp;"Ozbiljno govorim. Okolnosti nisu postojane - ne mogu se sada upuštati u pojedinosti. Hoćeš li biti kod kuće tokom večeri?"
<BR>&nbsp;&nbsp;&nbsp;&nbsp;&nbsp;"Hoću", uzvrati Flojd, zadovoljno zaključivši da je trenutno u Vašingtonu već davno minula ponoć.
<BR>&nbsp;&nbsp;&nbsp;&nbsp;&nbsp;"Dobro. Kroz jedan sat biće ti uručen paket. Pozovi me čim budeš stigao da proučiš stvar."
<BR>&nbsp;&nbsp;&nbsp;&nbsp;&nbsp;"Zar tada neće biti prilično kasno?"
<BR>&nbsp;&nbsp;&nbsp;&nbsp;&nbsp;"Da, biće. Ali već smo straćili premnogo vremena. Ne želim više da ga gubim."
<BR>&nbsp;&nbsp;&nbsp;&nbsp;&nbsp;Milson je dobro predvideo. Tačno sat kasnije jedan pukovnik vazduhoplovnih snaga, ništa manje, uruči mu veliki zapečaćeni koverat; strpljivo je čavrljao sa Kerolajn dok je Flojd čitao primljeni materijal.
<BR>&nbsp;&nbsp;&nbsp;&nbsp;&nbsp;"Bojim se da ću to morati da ponesem natrag kad završite", reče pismonoša visokog čina, izvinjavajući se.
<BR>&nbsp;&nbsp;&nbsp;&nbsp;&nbsp;"Milo mi je što to čujem", uzvrati Flojd, zavaljen u svojoj omiljenoj visećoj ležaljki gde je često čitao.
<BR>&nbsp;&nbsp;&nbsp;&nbsp;&nbsp;Postojala su dva dokumenta, od kojih je prvi bio sasvim kratak. Na njemu je stajala oznaka STROGO POVERLJIVO, premda je ovo STROGO bilo naknadno precrtano, a ispravka ozvaničena trima potpisima, koji su bili potpuno nečitki. Očigledno odlomak iz nekog znatno obimnijeg izveštaja, dokument je zamašno bio podvrgnut cenzurisanju, pun praznih mesta, tako da ga je bilo veoma nezgodno čitati. Srećom, zaključci su se mogli sažeti u jednu rečenicu: Rusi će stići do 'Otkrića' znatno pre no što to pođe za rukom njegovim pravim vlasnicima. Kako je Flojd to već znao, brzo je prešao na drugi dokument, ali je prethodno sa zadovoljstvom zapazio da su ovog puta napisali ispravan naziv. Kao i obično, Dimitrij je bio besprekorno tačan. Naredni pohod sa ljudskom posadom na Jupiter koristiće kao prevozno sredstvo svemirski brod 'Kosmonaut Aleksej Leonov'.
<BR>&nbsp;&nbsp;&nbsp;&nbsp;&nbsp;Drugi dokument bio je znatno duži i označen samo kao poverljiv; u stvari, bio je u obliku složenog teksta za časopis 'Science', koji je čekao poslednje odobrenje da bude objavljen. Njegov bodar naslov je glasio: 'Svemirska letelica Otkriće: nepravilno orbitalno ponašanje'.
<BR>&nbsp;&nbsp;&nbsp;&nbsp;&nbsp;Sledilo je deset strana matematičkih proračuna i astronomskih tabela. Flojd ih je letimično pregledao, razdvajajući reči od muzike i pokušavajući da uoči bilo kakav znak izvinjenja ili bar nelagodnosti. Kad je završio, nije mogao da obuzda smešak oporog divljenja. Niko odavde nije mogao da nasluti da su stanice za praćenje i računari efemerida zatečeni iznenađeni, kao i da je u toku mahnito prikrivanje pravog stanja stvari. Glave će nesumnjivo leteti i on je znao da će Viktor Milson uživati u njihovom skidanju - ako i sam ne bude među prvima koji će stradati. Premda, pravde radi, Viktor se na sav glas žalio kada je kongres smanjio sredstva za mrežu pratećih stanica. Možda će mu to pomoći da se ovog puta spase.
<BR>&nbsp;&nbsp;&nbsp;&nbsp;&nbsp;"Hvala, pukovniče", reče Flojd kada je okončao letimično pročitavanje dokumenta. "Baš kao u stara vremena: poverljiva dokumenta. Ta mi stvar nimalo ne nedostaje."
<BR>&nbsp;&nbsp;&nbsp;&nbsp;&nbsp;Pukovnik brižljivo vrati koverat u tašnu i uključi automatsku bravu.
<BR>&nbsp;&nbsp;&nbsp;&nbsp;&nbsp;"Dr Milson bi voleo da ga pozovete čim budete mogli."
<BR>&nbsp;&nbsp;&nbsp;&nbsp;&nbsp;"Znam. Ali nemam obezbeđenu liniju; uskoro mi dolaze neki važni posetioci i ne vidim nikakvog razloga da sada jurim u vašu kancelariju dole u Hilo da bih potvrdio da sam pročitao dva dokumenta. Recite mu da sam ih pomno proučio i da sa zanimanjem čekam dalja obaveštenja."
<BR>&nbsp;&nbsp;&nbsp;&nbsp;&nbsp;Za trenutak je izgledalo kao da će se pukovnik upustiti u raspravu. Ali onda zaključi da je bolje odustati od toga, ukočeno se pozdravi i mrzovoljno se otisnu u noć.
<BR>&nbsp;&nbsp;&nbsp;&nbsp;&nbsp;"Dobro, da čujem šta se to događa", reče Kerolajn. "Koliko znam, noćas ne očekujemo posetioce, kako važne, tako i one druge."
<BR>&nbsp;&nbsp;&nbsp;&nbsp;&nbsp;"Ne volim da upravljaju mnome, a ponajmanje da to čini Viktor Milson."
<BR>&nbsp;&nbsp;&nbsp;&nbsp;&nbsp;"Ali on će te poznavi čim mu pukovnik podnese izveštaj."
<BR>&nbsp;&nbsp;&nbsp;&nbsp;&nbsp;"Onda moramo isključiti video i nastojati da oponašamo zvuke kao da se ovde okupilo neko društvo. Ali, iskreno govoreći, u ovom času odista nemam šta da kažem."
<BR>&nbsp;&nbsp;&nbsp;&nbsp;&nbsp;"A o čemu to, ako mi je dopušteno da pitam."
<BR>&nbsp;&nbsp;&nbsp;&nbsp;&nbsp;"Oprosti, dušo. Izgleda da je 'Otkriće' počelo da se poigrava sa nama. Smatrali smo da je brod na postojanoj orbiti, ali možda ga čeka pad."
<BR>&nbsp;&nbsp;&nbsp;&nbsp;&nbsp;"Na Jupiter?"
<BR>&nbsp;&nbsp;&nbsp;&nbsp;&nbsp;"Oh, ne - to je sasvim nemoguće. Boumen ga je ostavio parkiranog na unutrašnjoj Lagranžovoj tački, na liniji između Jupitera i Ioa. Trebalo je da tu postojano ostane, premda bi se, zbog poremećaja što ih stvaraju spoljnji meseci, neznatno kretao napred-nazad.
<BR>&nbsp;&nbsp;&nbsp;&nbsp;&nbsp;Ono, međutim, što se sada zbiva veoma je čudno i mi još nemamo celovito objašnjenje. 'Otkriće' se sve brže kreće prema Iou - premda ponekad ubrzava, a ponekad se čak vraća nazad. Ako nastavi tako, do pada će doći kroz dve ili tri godine."
<BR>&nbsp;&nbsp;&nbsp;&nbsp;&nbsp;"Mislila sam da se tako nešto ne može dogoditi u astronomiji. Zar se za nebeski mehanizam ne smatra da predstavlja oličenje egzaktne nauke? Tako su bar oduvek govorili nama, ubogim, nazadnim biolozima."
<BR>&nbsp;&nbsp;&nbsp;&nbsp;&nbsp;"Posredi je uistinu egzaktna nauka, pod uslovom da se imaju u vidu svi činioci. Ali nešto veoma neobično zbiva se oko Ioa. Na stranu njegovi vulkani; tu su još zastrašujuća električna pražnjenja - a i Jupiterovo magnetno polje načini po jedan krug svakih deset časova. Gravitacija, dakle, nije jedina sila koja dejstvuje na 'Otkriće'; trebalo je da povedemo računa o tome ranije - znatno ranije."
<BR>&nbsp;&nbsp;&nbsp;&nbsp;&nbsp;"Dobro, ali to više nije tvoj problem. Trebalo bi da budeš zadovoljan što je do toga svega došlo."
<BR>&nbsp;&nbsp;&nbsp;&nbsp;&nbsp;'Tvoj problem' - isti izraz je upotrebio i Dimitrij. A Dimitrij - stari, lukavi lisac - poznavao ga je znatno duže nego Kerolajn.
<BR>&nbsp;&nbsp;&nbsp;&nbsp;&nbsp;Možda stvarno nije njegov problem, ali odgovornost je i dalje ležala na njemu. Iako je i mnoštvo drugih bilo umešano u celu stvar, u krajnjoj liniji on je bio taj koji je odobrio planove za misiju na Jupiter, a i nadzirao njihovo sprovođenje u delo.
<BR>&nbsp;&nbsp;&nbsp;&nbsp;&nbsp;Čak i u ono vreme morile su ga sumnje; njegovi nazori kao naučnika kosili su se sa dužnostima koje su ga obavezivale kao birokratu. Mogao je da kaže šta stvarno misli i da se suprotstavi kratkovidoj politici stare administracije - premda je još bilo neizvesno u kojoj je meri ta politika uistinu doprinela nesreći.
<BR>&nbsp;&nbsp;&nbsp;&nbsp;&nbsp;Možda je bilo najbolje da okonča to poglavlje svog života i da sve misli i energiju usredsredi na svoju novu karijeru. Ali, duboko u srcu, znao je da je to nemoguće; čak i da Dimitrij nije oživeo stare krivice, one bi same izronile na površinu.
<BR>&nbsp;&nbsp;&nbsp;&nbsp;&nbsp;Četiri čoveka su poginula, a jedan je nestao tamo, među Jupiterovim mesecima. Ruke su mu bile umrljane krvlju, a on nije znao kako da je spere sa sebe.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
