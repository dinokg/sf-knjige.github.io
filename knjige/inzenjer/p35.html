<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. ZAŠTITNIK
<P>&nbsp;&nbsp;&nbsp;&nbsp;&nbsp;Luis nije samo poskočio; on je vrisnuo u kacigi.
<BR>&nbsp;&nbsp;&nbsp;&nbsp;&nbsp;U Tilinom glasu osećao se smeh i čuli su se nejasni suglasnici, što nije mogla da izbegne: usne i desni spojili su se u tvrdi kljun. "Uopšte nisam želela da se ponovo borim protiv jednog Piersonovog lutkara! Hmii, smatraš li da si opasan? Taj lutkar me je gotovo uhvatio."
<BR>&nbsp;&nbsp;&nbsp;&nbsp;&nbsp;Nekako je uspela da oživi njihove mrtve slušalice. Da li je mogla i da im uđe u trag na isti način? Onda su otpisani. Znači, treba pretpostaviti da to nije mogla učiniti.
<BR>&nbsp;&nbsp;&nbsp;&nbsp;&nbsp;"Sa broda nije bilo signala. Veze prekinute. Morala sam da saznam šta se događa. Tako sam smislila način kako da se prikačim na prenosne diskove. Mogu vam reći da nije bilo lako. Kao prvo, morala sam da pretpostavim da je lutkar doneo prenosne diskove sa svoje matične planete, zatim sam morala da ustanovim kako rade i načinim jedan... a kada sam se prikačila i prebacila, lutkar je upravo posezao ka prekidaču za aktiviranje polja stazisa! Morala sam tanj brzo da pogodim gde se nalazi disk za transmutovanje! Uspela sam da iziđem, ali vaš brod mora da je u stazisu i niko vam ne hita u pomoć. Krećem sada po vas", reče Tila, a Luis oseti žaljenje u njenom glasu.
<BR>&nbsp;&nbsp;&nbsp;&nbsp;&nbsp;Sada im je preostalo samo da čekaju. Poslednji se nalazio van domašaja sa svom opremom na Igli. Ostalo im je samo ono što su poneli sa sobom.
<BR>&nbsp;&nbsp;&nbsp;&nbsp;&nbsp;Zvučalo je kao da će joj biti potrebno nešto vremena, ako nije lagala. Luis se podiže pomoću pojasa za letenje.
<BR>&nbsp;&nbsp;&nbsp;&nbsp;&nbsp;Milju, dve milje, a krov je još bio daleko iznad njega. Jezerca, potoci, blago ustalasana brda: hiljadu kvadratnih milja bašte pretvoreno u divljinu. Drveće u obliku zvona sa čipkastim lišćem obrazovalo je džunglu koja se širila sa leve strane. Stotine kvadratnih milja žutih žbunova u smeru okretanja sa desne strane još su se delimično pružali u nizovima u kojima su bili posađeni.
<BR>&nbsp;&nbsp;&nbsp;&nbsp;&nbsp;On pronađe jedan veliki ulaz u smeru okretanja i bar tri manja, uključujući tu i tunel u smeru suprotnom od smera okretanja, onaj koji ih je doveo dovde.
<BR>&nbsp;&nbsp;&nbsp;&nbsp;&nbsp;Luis se spusti blizu površine. Moraće da se brane sa sve četiri strane. Kada bi mogao da nađe neki prostor u obliku činije... tamo, izvan središta, potok koga okružuju niska brda. Zašto ne bi izabrali sredinu potoka? Razledao ga je odozgo sa osećanjem da mu izmiče nešto presudno...
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Luis jurnu nazad ka mestu gde se Hmii zaklonio. On prodrma Hmiijevu ruku i upre prstom.
<BR>&nbsp;&nbsp;&nbsp;&nbsp;&nbsp;Hmii klimnu. On požuri ka hodniku kroz koji su ušli vukući svoj skafander poput balona. Luis se podiže pomoću pojasa za letenje i mahnu Harkabiparolin da ga sledi.
<BR>&nbsp;&nbsp;&nbsp;&nbsp;&nbsp;Ivica klanca niskih brda i jezero iza njih. Moglo bi poslužiti za zgodnu zasedu. Luis se spusti na prevoj. Pruži se potrbuške na mestu sa koga je mogao da pazi na ulaz. Na trenutak se okrenu da snažno zabaci kalem sa superprovodnom žicom prema jezeru i ostade da osmatra kako bi se uverio da je nit dodirnula vodu.
<BR>&nbsp;&nbsp;&nbsp;&nbsp;&nbsp;Postojao je samo jedan put sa Igle. Jedini prenosni disk koji je Tila mogla da dosegne vodio je do sonde na padini Mons Olimpusa. Tilin put bio je put kojim su oni išli i vodio je ovamo.
<BR>&nbsp;&nbsp;&nbsp;&nbsp;&nbsp;Nekoliko gutljaja šećernog sirupa; nekoliko gutljaja vode. Pokušaj opuštanja. Luis nije mogao da vidi Hmiija; nije imao pojma kuda je kzin otišao. Harkabiparolin ga je posmatrala. Luis pokaza na hodnik, zatim joj mahnu da ode. Shvatila je. Skliznula je oko okuke brda. Luis je ostao sam.
<BR>&nbsp;&nbsp;&nbsp;&nbsp;&nbsp;Ova brda bila su tanj ravna. Do struka visoke krošnje tamnog, glatkog, zelenog lišća mogle bi da sakriju nepomičnog čoveka, ali bi sputale kretanje.
<BR>&nbsp;&nbsp;&nbsp;&nbsp;&nbsp;Vreme je prolazilo. Luis upotrebi sanitarijske pogodnosti u svom skafandru, osećajući se bespomoćno i užurbano. Nazad na svoje mesto. Budi spreman. S njenim poznavanjem unutrašnjeg transportnog sistema središta za opravke, stići će brzo. Za nekoliko časova od sada ili sada...
<BR>&nbsp;&nbsp;&nbsp;&nbsp;&nbsp;Sada! Tila je stigla poput teledirigovane rakete, krećući se nešto malo ispod krova hodnika. Luis je opazi i istog časa se okrenu da opali. Stajala je uspravno na disku prečnika šest stopa čvrsto se držeći za vertikalni stub sa ručkama i kontrolama.
<BR>&nbsp;&nbsp;&nbsp;&nbsp;&nbsp;Luis opali. Hmii takođe opali sa mesta gde se krio. Dve niti rubinske svetlosti dodirnuše istu metu. Tila je do tada već bila čučnula, zaklonjena iza diska. Videla je sve što je želela da vidi, odredila njihove položaje tačno u inč.
<BR>&nbsp;&nbsp;&nbsp;&nbsp;&nbsp;Ali leteći disk buktao je rubinskim plamenom i padao. Luis poslednji put ugleda Tilu pre no što se spustila iza čudnog, čipkastog drveća.
<BR>&nbsp;&nbsp;&nbsp;&nbsp;&nbsp;Raširila je malu parajedrilicu.
<BR>&nbsp;&nbsp;&nbsp;&nbsp;&nbsp;Znači, treba pretpostaviti da je živa i nepovređena i da se brzo udaljava. Luis se najkraćim putem uputi preko prevoja brda i stade da osmatra drugu stranu. Moglo je da uspe, a njegov rep od superprovodne niti još se nalazio u jezercu.
<BR>&nbsp;&nbsp;&nbsp;&nbsp;&nbsp;Gde se nalazila?
<BR>&nbsp;&nbsp;&nbsp;&nbsp;&nbsp;Nešto poskoči sa prevoja narednog brda. Zelena svetlost pogodi ga u letu; zadržala se sve vreme dok ta stvar nije sagorela i umrtvila se. Hmiijev skafander odslužio je svoje. Ali skupina projektila veličine šake polete prema osnovi zelenog laserskog snopa. Šest belih bleskova koji su doprli iza uzvišice i rasprskavanje munje koja je udarila u blizini, uveriše ga da je Hmii uspeo da baterije lutkara preobrati u bombe.
<BR>&nbsp;&nbsp;&nbsp;&nbsp;&nbsp;Tila je bila blizu i koristila je laser. A u slučaju da kruži oko jezerca upravo s druge strane prevoja... Luis se bolje smesti na svom položaju.
<BR>&nbsp;&nbsp;&nbsp;&nbsp;&nbsp;Hmiijev sagoreli skafander padao je suviše sporo. Jedan zaštitnik će znati da je prazan. Cthulhu i Alah! Kako iko može da se bori protiv srećnog zaštitnika?
<BR>&nbsp;&nbsp;&nbsp;&nbsp;&nbsp;Tila se naglo pojavi malo niže na strani brda nego što je to Luis očekivao, probode Luisa kopljem zelene svetlosti i nestade pre no što je Luis mogao i palac da pomeri. Luis trepnu. Štitnik od buktinje u njegovoj kacigi spasao mu je oči. Ali bez obzira na to da li su u pitanju bili nagoni ili ne, Tila je pokušala da ubije Luisa Vua.
<BR>&nbsp;&nbsp;&nbsp;&nbsp;&nbsp;Ona se ponovo iznenada pojavi na drugom mestu. Zelena svetlost zamre na crnoj tkanini. Ovog puta Luis uzvrati paljbom. Nje nestade; nije znao da li ju je pogodio. Za trenutak je ugledao savtljiv kožni oklop pomalo velik za nju i veoma naduvene zglavke: zglobovi i zglavci prstiju veličine oraha, kolena i laktovi poput krastavih dinja. Nije nosila drugi oklop do svoje kože.
<BR>&nbsp;&nbsp;&nbsp;&nbsp;&nbsp;Luis se otkotrlja u stranu niz brdo. Stade brzo da puzi. Puzanje je bilo teško. Gde će se sledeći put pojaviti? Nikada nije igrao ovu igru. Za dve stotine godina života nikada nije bio vojnik.
<BR>&nbsp;&nbsp;&nbsp;&nbsp;&nbsp;Oblačići pare uzdigoše se iznad jezerceta.
<BR>&nbsp;&nbsp;&nbsp;&nbsp;&nbsp;S njegove leve strane Harkabiparolin iznenada ustade i opali. Gde je bila Tila? Njen laser nije odgovorio. Harkabiparolin je stajala poput neke crne mete; zatim se pognula i stračala niz brdo. Polegla je i stala da puzi levo i nagore.
<BR>&nbsp;&nbsp;&nbsp;&nbsp;&nbsp;Kamen stiže s njene leve strane. Kako li je Tila mogla tamo dospeti tako brzo? Pogodio je Harkabiparolin u ruku dovoljno jako da joj slomi kost i rascepa rukav. Žena Graditelja gradova stajala je jaučući, a Luis je čekao da je vidi dokrajčenu. Tanj. Ali sledeći snop...
<BR>&nbsp;&nbsp;&nbsp;&nbsp;&nbsp;Nije se pojavio nikakav snop. Nije više trebalo da posmatra; trebalo je da dela. Video je odakle je došao kamen. Između dva brda nalazio se usek i on stade da puzi što se brže usuđivao kako bi između sebe i Tile postavio obronak brda. Zatim okolo... Tanj, gde se sada nalazi Hmii? Luis se odvaži da baci pogled preko prevoja.
<BR>&nbsp;&nbsp;&nbsp;&nbsp;&nbsp;Harkabiparolin je prestala da vrišti. Ona šmrknu. Zatim ispusti pojas za letenje i zdera crnu tkaninu jednom rukom. Druga ruka joj je bespomoćno visila, slomljena. Onda poče da skida ogrtač.
<BR>&nbsp;&nbsp;&nbsp;&nbsp;&nbsp;Tila je bila tamo. Gde je mogla da pređe? Nije više obraćala pažnju na Harkabiparolin.
<BR>&nbsp;&nbsp;&nbsp;&nbsp;&nbsp;Harkabiparolin nije mogla da skine kacigu. Stala je da se kotrlja niz brdo naprežući se da je strgne jednom rukom; zatim je počela da udara kamenom po ploči vizira.
<BR>&nbsp;&nbsp;&nbsp;&nbsp;&nbsp;Proteklo je suviše vremena. Tila je sada mogla da bude već bilo gde. Luis se ponovo pokrenu ka useku koji je nekada izdubio jedan sada isušeni potok. Ako pokuša da krene prema vrhu brda sigurno će ga opaziti.
<BR>&nbsp;&nbsp;&nbsp;&nbsp;&nbsp;Da li je ona stvarno bila u stanju da pogodi svaki njegov pokret? Zaštitnik! Gde li se sada nalazila?
<BR>&nbsp;&nbsp;&nbsp;&nbsp;&nbsp;Iza mene? Luis oseti žmarce na vratu. Okrenu se, bez ikakvog povoda i opali na Tilu, u času kada mu neka mala, metalna naprava suknu put rebara. Projektil mu raspara skafander i meso pogodivši metu. Levom rukom on obuhvati poderotinu dok je rubinskim snopom šarao po mestu gde se Tila poslednji put nalazila. Zatim se ona ponovo neočekivano pojavi, pa nestade pre no što ju je snop mogao doseći, a jedna gusta metalna kugla rasprsnu krhotine sa njegove kacige.
<BR>&nbsp;&nbsp;&nbsp;&nbsp;&nbsp;On se otkotrlja niz brdo, držeći skafander zatvoren levom rukom. Kroz kacigu punu zvezdica on ugleda Tilu kako mu prilazi nalik na nekog velikog crnog slepog miša i on upravi na nju rubinski snop pre no što je mogla da ga izbegne.
<BR>&nbsp;&nbsp;&nbsp;&nbsp;&nbsp;Tanj, ona nije ni pokušavala da ga izbegne! A i zašto bi? Harkabiparolinin ogrtač od crne superprovodne tkanine sada je nosila Tila Braun. Držao je snop uperen na nju obema rukama. Demon u oklopu ustremio se na njega sa crnom tkaninom koja se raspadala oko nje poput mokrog papira.
<BR>&nbsp;&nbsp;&nbsp;&nbsp;&nbsp;Raspadala. Zašto? I kakav je to bio miris?
<BR>&nbsp;&nbsp;&nbsp;&nbsp;&nbsp;Ona skrenu i baci laser kao da je projektil, postrance na Hmiija. Dezintegrator i reflektorski laser odleteše iz Hmiijeve šake. Slomili su se u međusobnom sudaru.
<BR>&nbsp;&nbsp;&nbsp;&nbsp;&nbsp;Miris drveta života bio je u Luisovom nosu i mozgu. To nije bilo nalik na napon. Struja je bila dovoljna sama po sebi, jedno iskustvo koje nije zahtevalo ništa više da bi bilo savršeno. Miris drveta života predstavljao je ekstazu, ali i podsticao jarosnu glad. Luis je sada znao koja je biljka bila drvo života. Imala je glatke tamnozelene listove i korenje kao slatki krompir, nalazila se svuda oko njega, a ukus - nešto u njegovom mozgu upamtilo je ukus raja.
<BR>&nbsp;&nbsp;&nbsp;&nbsp;&nbsp;Nalazila se svuda oko njega, a on nije mogao da jede. Nije mogao da jede. Nije mogao da jede zbog kacige, ali je ipak odvojio šake od spona koje su je oslobađale, jer nije mogao da jede dok ljudski varijetet Paka zaštitnika ubija Hmiija.
<BR>&nbsp;&nbsp;&nbsp;&nbsp;&nbsp;Čvrsto je uhvatio laser obema šakama kao da je mogao da mu se istrgne. Kzin i zaštitnik bili su nerazmrsivo zapleteni dok su se kotrljali nizbrdo, ostavljajući za sobom komade crne tkanine. Stao je da ih prati jednom niti rubinske svetlosti. Prvo pucaj, onda nišani. Ti nisi stvano gladan. To bi te ubilo. Suviše si star da postaneš zaštitnik, to bi te ubilo.
<BR>&nbsp;&nbsp;&nbsp;&nbsp;&nbsp;Tanj, taj miris! Vrtelo mu se u glavi od njega. Morao je stravično da se napregne kako bi mu odoleo. Bilo je isto tako strašno kao kada ne bi ponovo podesio draud svako veče proteklih osamnaest godina svog života. Nepodnošljivo! Luis je postojano držao snop i čekao.
<BR>&nbsp;&nbsp;&nbsp;&nbsp;&nbsp;Tila zamahnu nogom prema Hmiijevoj utrobi i promaši. Za trenutak noga joj ostade ispružena napred. Crvena nit je dodirnu i Tilina golenjača buknu jarkom crvenom svetlošću.
<BR>&nbsp;&nbsp;&nbsp;&nbsp;&nbsp;Ponovo se ustremila, ali se munjevito povukla u času kada je on opalio. Deo Hmiijevo golog ružičastog repa zaplamte i otpade, grčeći se poput ranjenog crva. Hmii kao da to nije ni primetio. Ali Tila je znala gde se nalazi snop. Pokušavala je da baci Hmiija na njega. Luis pomeri palicu crvene svetlosti na mesto gde nije bilo ničeg i stade da čeka.
<BR>&nbsp;&nbsp;&nbsp;&nbsp;&nbsp;Hmii je bio izranavljen; krvario je na više mesta; ali nalazio se povrh zaštitnika koristeći svoju masu. Luis primeti u blizini jedan kamen oštrih ivica, poput brižljivo isklesane kamene sekire koji bi mogao da smrska Hmiijevu lobanju. On povuče okidač i nanišani u kamen. Tilina šaka sevnu ka njemu i planu.
<BR>&nbsp;&nbsp;&nbsp;&nbsp;&nbsp;Iznenađenje, Tila!
<BR>&nbsp;&nbsp;&nbsp;&nbsp;&nbsp;Tanj, taj miris! Ubiću te zbog mirisa drveta života!
<BR>&nbsp;&nbsp;&nbsp;&nbsp;&nbsp;Izgubila je jednu šaku i nogu ispod kolena: to bi trebalo da omete Tilu, ali koliko je štete nanela Hmiiju? Mora da su se zamorili, jer je Luis na čas video Tilin kljun u Hmiijevom zadebljalom vratu. Hmii se izvi i na trenutak nije bilo ničeg iza Tiline nepravilne lobanje sem plavog neba. Luis skrenu svetlost ka njenom mozgu.
<BR>&nbsp;&nbsp;&nbsp;&nbsp;&nbsp;I Luis i Hmii morali su zajedno da se upru kako bi rastvorili Tiline čeljusti na mestu gde su se zarile u Hmiijevo grlo. "Dopustila je nagonima da se bore za nju", reče Hmii dahćući. "A ne umu. Bio si u pravu, borila se da izgubi. Samo mi je Kdapt mogao pomoći da se borila da pobedi."
<BR>&nbsp;&nbsp;&nbsp;&nbsp;&nbsp;To je bio kraj, sem krvi koja je natapala Hmiijevo krzno; sem Luisovih podbijenih i verovatno slomljenih rebara kao i bola koji ga je terao da se savija u stranu; sem mirisa, mirisa drveta života koji nije prestajao da ga zapahnjuje. Sem Harkabiparolin koja je sada stajala u vodi jezerca do kolena, ludačkog pogleda i s penom na ustima dok se borila da skine kacigu.
<BR>&nbsp;&nbsp;&nbsp;&nbsp;&nbsp;Uhvatiše je za ruku i odvedoše odatle. Opirala se. I Luis se opirao: opirao se da nastavi da se udaljava od redova i redova drveta života.
<BR>&nbsp;&nbsp;&nbsp;&nbsp;&nbsp;Hmii se zaustavi u prolazu. Oslobodio je Luisovu kacigu i skinuo je. "Udahni, Luise. Vetar duva ka poljima."
<BR>&nbsp;&nbsp;&nbsp;&nbsp;&nbsp;Luis šmrknu. Mirisa je nestalo. Skinuše i Harkabiparolininu kacigu kako bi ispustili miris iz njenog skafandera. Kao da to nije imalo nikakvog uticaja. Pogled joj je i dalje bio ludački usredsređen u jednu tačku. Lius joj otre penu sa usta.
<BR>&nbsp;&nbsp;&nbsp;&nbsp;&nbsp;Kzin upita: "Možeš li odoleti? Možeš li je zadržati da se ne vrati? I sebe?"
<BR>&nbsp;&nbsp;&nbsp;&nbsp;&nbsp;"Da. Niko sem preobraćenog strujomana ne bi to mogao da učini."
<BR>&nbsp;&nbsp;&nbsp;&nbsp;&nbsp;"Uurrr?"
<BR>&nbsp;&nbsp;&nbsp;&nbsp;&nbsp;"Nikada to nećeš saznati."
<BR>&nbsp;&nbsp;&nbsp;&nbsp;&nbsp;"I neću. Daj mi tvoj pojas za letenje."
<BR>&nbsp;&nbsp;&nbsp;&nbsp;&nbsp;Kaiševi su bili kratki. Mora da su stezali Hmiija usecajući mu se u rane. Hmiija nije bilo svega nekoliko minuta. Vratio se sa Harkabiparolininim pojasom za letenje, svojim dezintegratorom i dva reflektorska lasera.
<BR>&nbsp;&nbsp;&nbsp;&nbsp;&nbsp;Harkabiparolin je sada bila mirnija, verovatno usled iscrpljenosti. Luis se borio protiv užasne potištenosti. Jedva da je u čuo kada mu je Hmii rekao: "Izgleda da smo dobili bitku i izgubili rat. Šta ćemo sada? Tvojoj ženskoj i meni potrebna je nega. Možda možemo da stignemo do lendera."
<BR>&nbsp;&nbsp;&nbsp;&nbsp;&nbsp;"Ići ćemo preko Igle. Kako to misliš, izgubili rat?"
<BR>&nbsp;&nbsp;&nbsp;&nbsp;&nbsp;"Čuo si Tilu. Igla je u stazisu i mi smo ostavljeni bez ičega. Kako da saznamo čemu služi bilo koje od ovih postrojenja bez uređaja sa Igle?"
<BR>&nbsp;&nbsp;&nbsp;&nbsp;&nbsp;"Pobedili smo." Luis se dovoljno jadno osećao i bez kzinovog pesimizma. "Tila nije nepogrešiva. Mrtva je, zar ne? Kako je mogla da zna da li je Poslednji posegnuo ka prekidaču za stazis? Zašto bi to učinio?"
<BR>&nbsp;&nbsp;&nbsp;&nbsp;&nbsp;"Sa jednim zaštitnikom na brodu od koga ga deli samo zid?"
<BR>&nbsp;&nbsp;&nbsp;&nbsp;&nbsp;"Zar nije imao i kzina kao zarobljenika u istoj toj prostoriji? Taj zid je trup Opštih Proizvoda. Rekao bih da je Poslednji posegnuo da isključi prenosne diskove. Bio je malo prespor."
<BR>&nbsp;&nbsp;&nbsp;&nbsp;&nbsp;Hmii razmisli o ovome. "Imamo dezintegrator."
<BR>&nbsp;&nbsp;&nbsp;&nbsp;&nbsp;"I samo dva pojasa za letenje. Da vidimo koliko smo udaljeni od Igle? Oko dve hiljade milja, gotovo onoliko koliko smo prešli kada smo dolazili ovamo. Tanj.
<BR>&nbsp;&nbsp;&nbsp;&nbsp;&nbsp;"Kako ljudi leče slomljenu ruku?"
<BR>&nbsp;&nbsp;&nbsp;&nbsp;&nbsp;"Pričvrste je udlagom." Luis ustade. Nije bilo lako kretati se. On pronađe podužu aluminijumsku šipku i morao je da se podseti za šta mu je ona bila potrebna. Nisu imali ništa za uvezivanje sem superprovodne tkanine. Harkabiparolina ruka je zloslutno naticala. Luis joj poveza ruku. Upotrebio je crni konac da zašije mesta gde je Hmii bio najdublje zasečen.
<BR>&nbsp;&nbsp;&nbsp;&nbsp;&nbsp;Bez nege mogli su oboje umreti, a negu nije mogao da im pruži. I Luis je lako mogao sesti i umreti, s obzirom na to kako se osećao. Nastavi da se krećeš. Tanj, ništa te manje neće boleti ako prestaneš da se krećeš. Moraćeš ovo jednom prebroditi. Zašto ne sada?
<BR>&nbsp;&nbsp;&nbsp;&nbsp;&nbsp;"Moram da namestim nosiljku između pojaseva za letenje. Šta možemo da upotrebimo? Superprovodnik nije dovoljno jak."
<BR>&nbsp;&nbsp;&nbsp;&nbsp;&nbsp;"Moramo nešto pronaći, Luise, ali teško sam ranjen da bih pošao u potragu."
<BR>&nbsp;&nbsp;&nbsp;&nbsp;&nbsp;"Nema ni potrebe. Pomozi mi da skinemo skafander sa Harkabiparolin."
<BR>&nbsp;&nbsp;&nbsp;&nbsp;&nbsp;Upotrebio je laser. Odstranio je prednji deo skafandera. Isekao je u trake savitljivu materiju od koje je bio napravljen. Probušio je rupe duž ivica onoga što je preostalo i kroz njih udenuo trake od gumirane materije. Druge krajeve pričvrstio je za kaiševe svoga pojasa za letenje.
<BR>&nbsp;&nbsp;&nbsp;&nbsp;&nbsp;Skafander je postao nosiljka sasvim po meri Harkabiparolin. Vratiše je u njega. Sada je bila mirna, ali nije htela da progovori.
<BR>&nbsp;&nbsp;&nbsp;&nbsp;&nbsp;Hmii reče: "Pametno."
<BR>&nbsp;&nbsp;&nbsp;&nbsp;&nbsp;"Hvala. Možeš li da letiš?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Pokušaj. Ako budeš morao da ispadneš, a kasnije se budeš bolje osećao, ostaće ti pojas za letenje. Možda ćemo pronaći neki dovoljno veliki orijentir tako da ću moći da se vratim po tebe i da te ponovo pronađem.
<BR>&nbsp;&nbsp;&nbsp;&nbsp;&nbsp;Oni krenuše niz hodnik kojim su došli ovamo. Hmiijeve posekotine ponovo su počele da krvare i Luis je znao da on trpi bolove. Tri minuta je proteklo od početka njihovog putovanja kada naiđoše na disk šest stopa u prečniku koji je lebdeo na visini od jedne stope, natovaren opremom. Spustiše se pored njega.
<BR>&nbsp;&nbsp;&nbsp;&nbsp;&nbsp;"Trebalo je da znamo. Tilin disk za prenos tereta, još jedna u nizu zanimljivih slučajnosti", reče Luis.
<BR>&nbsp;&nbsp;&nbsp;&nbsp;&nbsp;"Još jedan deo njene igre?"
<BR>&nbsp;&nbsp;&nbsp;&nbsp;&nbsp;"Da. Ako bismo preživeli, pronašli bismo ga." Sve što se nalazilo na disku bilo je čudno, tuđinsko, sem jedne teške kutije čiji su zatvarači bili istopljeni. "Sećaš li se ovoga? To je prva pomoć sa Tilinog leticikla."
<BR>&nbsp;&nbsp;&nbsp;&nbsp;&nbsp;"Neće pomoći kzinu. A lekovi su stari dvadeset tri zemaljske godine."
<BR>&nbsp;&nbsp;&nbsp;&nbsp;&nbsp;"Za nju je i to bolje nego ništa. Ti si dobio tablete protiv alergije i ovde nema ničega što bi te moglo zaraziti. Nismo dovoljno blizu Karti Kzina da bi te mogle napasti kzinske bakterije."
<BR>&nbsp;&nbsp;&nbsp;&nbsp;&nbsp;Kzin je loše izgledao. Ne bi trebalo da stoji. On upita: "Možeš li proučiti ove kontrole? Nemam dovoljno poverenja u samog sebe da bih se usudio da ih isprobam."
<BR>&nbsp;&nbsp;&nbsp;&nbsp;&nbsp;Luis odmahnu glavom. "Ništa se ne sekiraj. Ti i Harkabiparolin popnite se na disk. On već lebdi. Ja ću ga vući. Vi spavajte."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Povezaću je prvo sa džepnim 'dokom'. A zatim se oboje vežite za stub."
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
