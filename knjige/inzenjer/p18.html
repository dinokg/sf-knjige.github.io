<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. STRATEGIJA TRGOVINE
<P>&nbsp;&nbsp;&nbsp;&nbsp;&nbsp;Postojala je jedna biljka koja je rasla po tlu slična mnoštvu povezanih kobasica sa zeleno-žutim prugama; između pojedinih delova nicalo je sitno korenje. Valavirgilin isecka nekoliko komada i stavi ih u lonac. Dodade vode, a zatim i neke mahune sa semenkama iz vreće u vozilu. Potom stavi lonac na zapaljene trupce.
<BR>&nbsp;&nbsp;&nbsp;&nbsp;&nbsp;Tanj, Luis je i sam mogao to učiniti. Večera će biti krajnje mršava.
<BR>&nbsp;&nbsp;&nbsp;&nbsp;&nbsp;Sunce je sada bilo već potpuno nestalo. Zbijeni roj zvezda s leve strane mora da je bio lebdeći grad. Luk je grabio uz crno nebo u vodoravnim trakama svetleće plavog i belog. Luis se osećao kao da se nalazi na nekoj ogromnoj igrački.
<BR>&nbsp;&nbsp;&nbsp;&nbsp;&nbsp;"Volela bih da imam malo mesa", reče Vala.
<BR>&nbsp;&nbsp;&nbsp;&nbsp;&nbsp;Luis reče: "Daj mi dogled."
<BR>&nbsp;&nbsp;&nbsp;&nbsp;&nbsp;On se okrete od vatre pre no što je namestio dogled. Uključio je pojačivač svetlosti. Parovi očiju koji su ih posmatrali van dometa svetlosti vatre stekoše obličja. Luis bi drago što nije nasumično opalio. Dva velika obličja i jedno manje pripadala su porodici goula.
<BR>&nbsp;&nbsp;&nbsp;&nbsp;&nbsp;Ali jedna svetlooka senka bila je mala i krznata. Luis joj u magnovenju odseče glavu jednom dugom svetlom niti iz svog reflektorskog lasera. Gouli ustuknuše, pa stadoše da se došaptavaju među sobom. Ženka krenu prema ubijenoj životinji, ali zastade, priznavši Luisu prvenstvo. Luis pokupi telo i isprati je pogledom.
<BR>&nbsp;&nbsp;&nbsp;&nbsp;&nbsp;Gouli su izgledali dosta nepoverljivo. Ali njihovo mesto u ekologiji bilo je krajnje bezbedno. Vala mu je ispričala šta se događalo kada su se ljudi nekada izlagali velikim naporima oko sahranjivanja i spaljivanja mrtvih. Gouli su napadali žive. Bili su vlasnici noći. Lokalne religije pripisale su im mnoga čarolijska svojstva, pa se tako pričalo da su sposobni da postanu nevidljivi. Čak je i Vala napola u to verovala.
<BR>&nbsp;&nbsp;&nbsp;&nbsp;&nbsp;Ali oni nisu uznemiravali Luisa. A i zašto bi? Luis će pojesti krznatu zver, a jednog dana će i on sam umreti i gouli će dobiti ono što im pripada.
<BR>&nbsp;&nbsp;&nbsp;&nbsp;&nbsp;Dok su ga posmatrali, on je pregledao stvorenje; slično zecu, ali sa dugačkim repom koji se pljosnato završavao i bez prednjih šapa. Nije bilo hominid. Dobro.
<BR>&nbsp;&nbsp;&nbsp;&nbsp;&nbsp;Kada je podigao pogled, spazio je slabi sjaj ljubičastog plamena daleko s leve strane.
<BR>&nbsp;&nbsp;&nbsp;&nbsp;&nbsp;Zadržavši dah i stojeći veoma mirno, Luis pojača svetlost i stepen uvećanja na dogledu. Iako mu je sada čak i bilo na slepoočnicama zamućivalo sliku, ipak je znao šta je video. Ljubičasta boja plamena bila je bolna za oči; plamen se lepezasto širio poput rakete koja izbacuje svoj mlaz. Dno joj je bilo odrezano ravnom crnom prugom: ivicom obodnog zida na levoj strani.
<BR>&nbsp;&nbsp;&nbsp;&nbsp;&nbsp;On podiže dogled. Čak i pošto su mu se oči privikle, ljubičasti plamen bio je jedva vidljiv, ali još nije nestao s vidika. Tanak ... i strašan.
<BR>&nbsp;&nbsp;&nbsp;&nbsp;&nbsp;Luis se vrati ka vatri i ispusti zver pred Valine noge. Potom ode desno u tamu i ponovo podiže dogled.
<BR>&nbsp;&nbsp;&nbsp;&nbsp;&nbsp;Plamen je s desne strane bio mnogo veći, ali i taj obodni zid bio je mnogo bliži.
<BR>&nbsp;&nbsp;&nbsp;&nbsp;&nbsp;Vala odra malu krznastu zver i spusti je u lonac ne izvadivši iznutrice. Kada je završila, Luis je uhvati za ruku i povede u tamu. "Sačekaj malo, a onda mi reci da li vidiš neki plavi plamen u daljini."
<BR>&nbsp;&nbsp;&nbsp;&nbsp;&nbsp;"Da, vidim."
<BR>&nbsp;&nbsp;&nbsp;&nbsp;&nbsp;"Znaš li šta je to?"
<BR>&nbsp;&nbsp;&nbsp;&nbsp;&nbsp;"Ne, ali mislim da moj otac zna. Poslednji put kada je došao iz grada nešto je prećutao. Eno ih još. Pogledaj u dno Luka s desne strane."
<BR>&nbsp;&nbsp;&nbsp;&nbsp;&nbsp;Vodoravno plavo-bela pruga osvetljena dnevnom svetlošću bila je dovoljno bleštava da ga natera da zažmirka. Luis je prekri bridom šake... i tada, uz pomoć dogleda, uspeo je da razazna dva mala plamena na obodima Luka i dva iznad njih koji su bili još tanji.
<BR>&nbsp;&nbsp;&nbsp;&nbsp;&nbsp;Valavirgilin reče: "Prvi se pojavio pre sedam falana u blizini osnove Luka u smeru okretanja. Zatim ih se pojavilo još u istom smeru, kao i ovi veliki plamenovi levo i desno, pa još nekoliko manjih na delu Luka u smeru suprotnom od smera okretanja. Sada ih je dvadeset i jedan. Pojavljuju se samo na dva dana u jednom navratu kada je sunce najbleštavije."
<BR>&nbsp;&nbsp;&nbsp;&nbsp;&nbsp;Luis ispusti uzdah olakšanja.
<BR>&nbsp;&nbsp;&nbsp;&nbsp;&nbsp;"Luise, ne znam šta ti to znači. Da li si ljut, uplašen ili osećaš olakšanje?"
<BR>&nbsp;&nbsp;&nbsp;&nbsp;&nbsp;"Ni sam ne znam. Recimo da osećam olakšanje. Imamo više vremena nego što sam mislio."
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;Luis se nasmeja. "Zar ti još nije dosta mog ludila?"
<BR>&nbsp;&nbsp;&nbsp;&nbsp;&nbsp;Ona uvređeno zabaci glavu. "Ipak mogu da biram da li ću ti verovati ili ne!"
<BR>&nbsp;&nbsp;&nbsp;&nbsp;&nbsp;Luis pobesne. Nije mrzeo Valavirgilin, ali imala je preku narav, a već je jednom pokušala i da ga ubije. "Dobro. Da je ovo ustrojstvo u obliku prstena na kome živiš prepušteno samo sebi, očešalo bi se o senkovite kvadrate - predmete koji noću zaklanjaju sunce - za pet ili šest falana. To bi donelu sveopštu propast. Ništa ne bi ostalo u životu kada biste naleteli na samo sunce..."
<BR>&nbsp;&nbsp;&nbsp;&nbsp;&nbsp;Ona uzviknu: "A ti sa olakšanjem uzdišeš?"
<BR>&nbsp;&nbsp;&nbsp;&nbsp;&nbsp;"Polako, samo polako. Prstenasti svet nije prepušten sam sebi. Oni plamenovi su motori koji ga pokreću. Nalazimo se na gotovo najbližoj tački u odnosu na sunce i tu je posredi kočioni potisak - motori ispuštaju mlaz prema unutra, u pravcu sunca. Ovako." On joj nacrta prizor zašiljenim štapićem na tlu. "Shvataš? Vuku nas unazad."
<BR>&nbsp;&nbsp;&nbsp;&nbsp;&nbsp;"Sada kažeš da nećemo umreti?"
<BR>&nbsp;&nbsp;&nbsp;&nbsp;&nbsp;"Motori možda nisu dovoljno jaki za to. Ali povući će nas unazad. Možda nam predstoji deset ili petnaest falana."
<BR>&nbsp;&nbsp;&nbsp;&nbsp;&nbsp;"Stvarno se nadam da si lud, Luise. Suviše znaš. Znaš da je svet prsten, a to je tajna." Ona slegnu ramenima kao neko ko podiže neki težak teret. "Da, dosta mi je toga. Hoćeš li mi reći zašto nisi predložio rišatru?"
<BR>&nbsp;&nbsp;&nbsp;&nbsp;&nbsp;Bio je iznenađen. "Mislio sam da ti je dosta rišatre do kraja života."
<BR>&nbsp;&nbsp;&nbsp;&nbsp;&nbsp;"Nije to smešno. Rišatra je način da se zapečati primirje!"
<BR>&nbsp;&nbsp;&nbsp;&nbsp;&nbsp;"Oh. U redu. Hajdemo do vatre?"
<BR>&nbsp;&nbsp;&nbsp;&nbsp;&nbsp;"Svakako, potrebna nam je svetlost."
<BR>&nbsp;&nbsp;&nbsp;&nbsp;&nbsp;Ona smaknu malo lonac sa plamena kako bi se hrana sporije kuvala. "Moramo razjasniti uslove. Obećavaš li da mi nećeš nauditi?" Ona sede preko puta njega.
<BR>&nbsp;&nbsp;&nbsp;&nbsp;&nbsp;"Obećavam da ti neću nauditi dok ne budem napadnut."
<BR>&nbsp;&nbsp;&nbsp;&nbsp;&nbsp;"I ja tebi dajem isto obećanje. Šta još tražiš od mene?"
<BR>&nbsp;&nbsp;&nbsp;&nbsp;&nbsp;Bila je otvorena i neposredna i Luis joj uzvrati na isti način. "Prebacićeš me dokle budeš mogla, u zavisnosti od vlastitih potreba. Pretpostavljam da je to do Povratka Reke. Odnosićeš se prema artefaktima kao da su moji. Nećeš predati ni njih ni mene nikakvim vlastima. Posavetovaćeš me što najbolje znaš i umeš kako da dospem u lebdeći grad."
<BR>&nbsp;&nbsp;&nbsp;&nbsp;&nbsp;"Šta mi možeš ponuditi za uzvrat?"
<BR>&nbsp;&nbsp;&nbsp;&nbsp;&nbsp;Pa, zar ova žena nije bila prepuštena potpuno na milost i nemilost Luisu Vuu? Nije važno. "Pokušaću da pronađem da li mogu da spasem Prstenasti svet", reče on; pomalo ga je zbunilo kada je shvatio da je to upravo ono što je najviše želeo. "Ako mogu, ja ću to i učiniti, bez obzira na cenu. Ako zaključim da se Prstenasti svet ne može spasti, pokušaću da spasem sebe i tebe ako ti to odgovara."
<BR>&nbsp;&nbsp;&nbsp;&nbsp;&nbsp;Ona ustade. "Besmislena obećanja. Nudiš mi svoje ludilo kao da poseduje neku pravu vrednost!"
<BR>&nbsp;&nbsp;&nbsp;&nbsp;&nbsp;"Vala, zar ranije nisi imala posla sa ludacima?" Luis se zabavljao.
<BR>&nbsp;&nbsp;&nbsp;&nbsp;&nbsp;"Nikada nisam imala posla ni sa razumnim tuđincima! Ja sam samo student!"
<BR>&nbsp;&nbsp;&nbsp;&nbsp;&nbsp;"Smiri se. Šta još mogu da ti ponudim? Znanje? Deliću s tobom znanje koje posedujem sasvim slobodno. Poznato mi je kako su zakazale mašine Graditelja gradova i ko je za to kriv." Izgledala mu je sasvim opravdana pretpostavka da su Graditelji gradova Halroprilalarine vrste.
<BR>&nbsp;&nbsp;&nbsp;&nbsp;&nbsp;"Takođe ludilo?"
<BR>&nbsp;&nbsp;&nbsp;&nbsp;&nbsp;"O tome moraš sama odlučiti. A... mogu ti dati i svoj pojas za letenje i napravu za gledanje kada mi više ne budu potrebni."
<BR>&nbsp;&nbsp;&nbsp;&nbsp;&nbsp;"Kada se to može očekivati?"
<BR>&nbsp;&nbsp;&nbsp;&nbsp;&nbsp;"Kada i ako se moj sadrug vrati." U lenderu su se nalazili još jedan pojas za letenje i dogled namenjeni Halroprilalar. "Ili neka postanu tvoji kada umrem. Sada mogu da ti dam pola od ove tkanine. Trake te tkanine omogućiće ti da popraviš neke od starih mašina Graditelja gradova."
<BR>&nbsp;&nbsp;&nbsp;&nbsp;&nbsp;Vala stade da razmišlja o tome. "Volela bih da sam obučenija za ovo. Pa, dobro, pristajem na sve tvoje zahteve."
<BR>&nbsp;&nbsp;&nbsp;&nbsp;&nbsp;"I ja na tvoje."
<BR>&nbsp;&nbsp;&nbsp;&nbsp;&nbsp;Ona stade da skida odeću i nakit. Lagano, naizgled uzbudljivo... dok Luis ne shvati šta to ona zapravo radi: lišava se sveg mogućeg oružja. Čekao je dok nije ostala sasvim naga, a zatim krenu njenim stopama, odbacujući reflektorski laser, dogled i delove zaštitnog oklopa podalje od nje, dodavši tome čak i hronometar.
<BR>&nbsp;&nbsp;&nbsp;&nbsp;&nbsp;Potom su počeli da vode ljubav, ali to nije bila ljubav. Sinoćnje ludilo nestalo je s vampirima. Raspitivala se o tehnici koju najviše voli, zatim je navaljivala, te on izabra misionarski položaj. Sve se svelo na zadovoljavanje forme. Možda je tako i trebalo da bude. Kasnije kada je otišla da promeša lonac, on je pazio da se ne nađe između njega i njegovog oružja. Sve je nekako na to mirisalo.
<BR>&nbsp;&nbsp;&nbsp;&nbsp;&nbsp;Ona mu se vrati i on joj objasni da njegova vrsta može voditi ljubav više puta uzastopce.
<BR>&nbsp;&nbsp;&nbsp;&nbsp;&nbsp;Sedeo je prekršetnih nogu sa Valom u krilu dok su mu njene noge čvrsto stezale bedra. Milovali su jedno drugo, uzbuđivali jedno drugo, učili jedno drugo. Dopadalo joj se da joj češka leđa. Leđa su joj bila mišićava, torzo širi od njegovog. Malje su joj se protezale duž cele kičme. Umela je odlično da vlada mišićima vagine. Bradica joj je bila veoma meka, veoma fina.
<BR>&nbsp;&nbsp;&nbsp;&nbsp;&nbsp;A Luis Vu je imao plastični disk ispod kose na zatiljku.
<BR>&nbsp;&nbsp;&nbsp;&nbsp;&nbsp;Ležali su jedno drugome na ruci i ona je čekala.
<BR>&nbsp;&nbsp;&nbsp;&nbsp;&nbsp;"Čak i ako nemate struju morate znati za nju", reče Luis. "Graditelji gradova su je koristili za pokretanje mašina."
<BR>&nbsp;&nbsp;&nbsp;&nbsp;&nbsp;"Da. Možemo napraviti struju uz pomoć rečnog toka. Priče kazuju da je beskrajna struja stizala sa neba pre pada Graditelja gradova."
<BR>&nbsp;&nbsp;&nbsp;&nbsp;&nbsp;To je bilo sasvim tačno. Na senkovitim kvadratima nalazili su se solarni generatori struje koji su snopom slali energiju do kolektora na Prstenastom svetu. Prirodno, kolektori su koristili superprovodne kablove, te je, stoga, takođe bilo prirodno što su zakazali.
<BR>&nbsp;&nbsp;&nbsp;&nbsp;&nbsp;"Pa, ovako. Ako stavim vrlo tananu žicu u svoj mozak na pravo mesto - što sam i činio - onda će vrlo mala količina struje nadraživati nerve koji beleže zadovoljstvo."
<BR>&nbsp;&nbsp;&nbsp;&nbsp;&nbsp;"Kako to izgleda?"
<BR>&nbsp;&nbsp;&nbsp;&nbsp;&nbsp;"Kao kada se napiješ, ali bez mamurluka i vrtoglavice. Poput rišatre ili pravog parenja, bez potrebe da bilo koga voliš sem samoga sebe i bez potrebe da prestaneš. Ali ja sam prestao."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Jedan tuđinac dočepao se mog električnog izvora. Želeo je da mi izdaje naređenja. Ali pre toga sam se postideo."
<BR>&nbsp;&nbsp;&nbsp;&nbsp;&nbsp;"Graditelji gradova nikada nisu imali žice u svojim lobanjama. Pronašli bismo ih kada smo pretraživali uništene gradove. Gde vlada taj običaj?" upita ona. Zatim se otkotrlja od njega i sa užasom ga pogleda.
<BR>&nbsp;&nbsp;&nbsp;&nbsp;&nbsp;Bio je to greh zbog koga se najčešće kajao: što ne drži jezik za zubima. On reče: "Žao mi je."
<BR>&nbsp;&nbsp;&nbsp;&nbsp;&nbsp;"Rekao si da bi trake te tkanine - Kakva je to tkanina?"
<BR>&nbsp;&nbsp;&nbsp;&nbsp;&nbsp;"Provodi električnu struju i magnetna polja bez gubitka. Nazivamo je superprovodnik."
<BR>&nbsp;&nbsp;&nbsp;&nbsp;&nbsp;"Da, to je ono što je izdalo Graditelje gradova. Taj... superprovodnik se raspao. I tvoja tkanina će se raspasti, zar ne? Za koliko?"
<BR>&nbsp;&nbsp;&nbsp;&nbsp;&nbsp;"Neće. Druge je vrste."
<BR>&nbsp;&nbsp;&nbsp;&nbsp;&nbsp;Ona povika na njega. "Otkud to znaš, Luise Vue?"
<BR>&nbsp;&nbsp;&nbsp;&nbsp;&nbsp;"Rekao mi je Poslednji. Poslednji je tuđinac koji nas je doveo ovamo bez naše saglasnosti. Ostavio nas je bez mogućnosti da se vratimo kući."
<BR>&nbsp;&nbsp;&nbsp;&nbsp;&nbsp;"Taj Poslednji, poveo vas je kao robove?"
<BR>&nbsp;&nbsp;&nbsp;&nbsp;&nbsp;"Pokušao je. Ljudi i kzini nisu baš najbolji robovi."
<BR>&nbsp;&nbsp;&nbsp;&nbsp;&nbsp;"Da li je njegova reč časna?"
<BR>&nbsp;&nbsp;&nbsp;&nbsp;&nbsp;Luis napravi grimasu. "Ne. A superprovodnu tkaninu i žicu uzeo je kada je bežao sa svog sveta. Nije imao vremena da ih napravi. Mora da je znao gde su uskladištene. Kao i ostale stvari koje je doneo, prenosne diskove: mora da su mu bili na dohvat ruke." Istog časa je osetio da nešto nije u redu, ali bio mu je potreban trenutak da shvati šta.
<BR>&nbsp;&nbsp;&nbsp;&nbsp;&nbsp;Prevodilac je prerano prestao da govori.
<BR>&nbsp;&nbsp;&nbsp;&nbsp;&nbsp;Zatim je prozborio sasvim različitim glasom. "Luise, zar je mudro otkrivati joj sve te stvari?"
<BR>&nbsp;&nbsp;&nbsp;&nbsp;&nbsp;"Deo toga je i sama naslutila", reče Luis. "Upravo je imala na umu da mene optuži za pad gradova. Vrati mi mog prevodioca."
<BR>&nbsp;&nbsp;&nbsp;&nbsp;&nbsp;"Mogu li ti dozvoliti da nas tako ružno sumnjičiš? Zašto bi moj narod izveo jedan tako pakostan čin?"
<BR>&nbsp;&nbsp;&nbsp;&nbsp;&nbsp;"Sumnjičenje? Ti kučkin sine." Vala je klečala posmatrajući ga raširenih očiju kako sam sa sobom razgovara na nekom nerazumljivom jeziku. Nije mogla da čuje glas Poslednjeg u njegovim slušalicama. Luis reče: "Izbacili su te sa mesta Poslednjeg i ti si pobegao. Pokupio si šta si mogao i umakao. Prenosne diskove, superprovodnu tkaninu, kao i jedan brod. Što se diskova tiče, bilo je lako. Mora da ih proizvodite na milione. Ali gde si mogao da nađeš superprovodnu tkaninu koja čeka baš na tebe? A i znao si da se neće raspasti na Prstenastom svetu!"
<BR>&nbsp;&nbsp;&nbsp;&nbsp;&nbsp;"Luise, zašto bismo učinili jednu takvu stvar?"
<BR>&nbsp;&nbsp;&nbsp;&nbsp;&nbsp;"Trgovačka prevlast. Vrati mi mog prevodioca!"
<BR>&nbsp;&nbsp;&nbsp;&nbsp;&nbsp;Valavirgilin ustade. Ona odmače lonac malo s vatre, promeša ga i proba. Nestade u pravcu vozila i vrati se sa dve drvene zdele koje napuni kutlačom.
<BR>&nbsp;&nbsp;&nbsp;&nbsp;&nbsp;Luis je sa nelagodnošću čekao. Poslednji je mogao da ga ostavi u škripcu, bez prevodioca. Luis nije baš bio dobar kada su u pitanju bili jezici...
<BR>&nbsp;&nbsp;&nbsp;&nbsp;&nbsp;"Ubili hladna, krhka bića koja su lutala galaksijom u letelicama sporijim od svetlosti. Trgovali su znanjem. Mogli su saznati za Prstenasti svet i prodati obaveštenje lutkarima, ali..." Samo čas. Lutkari se boje svemirskih letova."
<BR>&nbsp;&nbsp;&nbsp;&nbsp;&nbsp;"Ja sam prevazišao taj strah. Da se Prstenasti svet pokazao pogodnim, onda jedan svemirski let u toku nečijeg životnog veka i nije neki veliki rizik. Leteli bismo u stazisu, razume se. Prema onome što su nam rekli Autsajderi i prema onome što smo saznali putem teleskopa i automatskih sondi, Prstenasti svet se činio idealnim. Morali smo to da ispitamo."
<BR>&nbsp;&nbsp;&nbsp;&nbsp;&nbsp;"Stranka ekspreimentalista?"
<BR>&nbsp;&nbsp;&nbsp;&nbsp;&nbsp;"Svakako. Ipak, oklevali smo da stupimo u vezu sa jednom tako moćnom civilizacijom. Pomoću laserske spektroskopije ispitali smo superprovodnike na Prstenastom svetu. Stvorili smo bakteriju koja je mogla njima da se hrani. Sonde su raznele pošast superprovodnika Prstenastim svetom. Toliko si i sam pogodio?"
<BR>&nbsp;&nbsp;&nbsp;&nbsp;&nbsp;"Toliko, da."
<BR>&nbsp;&nbsp;&nbsp;&nbsp;&nbsp;"Tada je trebalo mi da se pojavimo sa trgovačkim brodovima. Naši trgovci bi stigli u pravi čas, nudeći spas. Saznali bi sve što nam je bilo potrebno i stekli saveznike." U lutkarevom jasnom i melodičnom glasu nije bilo ni traga osećanju krivice ili bar nelagodnosti. Vala postavi činije i sede preko puta njega. Lice joj je bilo u senci. S njene tačke gledanja prevođenje se nije moglo prekinuti u gorem trenutku.
<BR>&nbsp;&nbsp;&nbsp;&nbsp;&nbsp;Luis reče: "Tada su, pretpostavljam, konzervativci pobedili na izborima."
<BR>&nbsp;&nbsp;&nbsp;&nbsp;&nbsp;"Neizbežno. Jedna sonda otkrila je visinske mlaznike. Znali smo za nestabilnost Prstenastog sveta, razume se, ali nadali smo se da ćemo to prebroditi upotrebom nekih boljih sredstava. Kada su slike obelodanjene, vlada je pala. Nismo imali prilike da se vratimo na Prstenasti svet sve do..."
<BR>&nbsp;&nbsp;&nbsp;&nbsp;&nbsp;"Kada? Kada ste raširili pošast?"
<BR>&nbsp;&nbsp;&nbsp;&nbsp;&nbsp;"Pre hiljadu sto četrdeset godina prema zemaljskom vremenu. Konzervativci su vladali šest stotina godina. Tada je opasnost od kzina vratila eksperimentaliste na vlast. Kada je izgledalo da je došao pogodan trenutak, poslao sam Nesusa i njegovu družinu na Prstenasti svet. Ako je ustrojstvo preživelo hiljadu sto godina posle pada kulture koja ga je održavala, onda je imalo smisla istražiti ga. Mogao sam poslati jednu trgovačku i spasilačku ekipu. Na nesreću..."
<BR>&nbsp;&nbsp;&nbsp;&nbsp;&nbsp;Valavirgilin je držala reflektorski laser u krilu uperen u Luisa Vua.
<BR>&nbsp;&nbsp;&nbsp;&nbsp;&nbsp;"...na nesreću ustrojstvo je bilo oštećeno. Pronašli ste rupe od meteora i predele ogoljene do skrita. Sada se čini..."
<BR>&nbsp;&nbsp;&nbsp;&nbsp;&nbsp;"Opasnost. Opasnost." Luis se trudio da mu glas ostane miran. Kako li je to uspela? Posmatrao ju je kako kleči sa po činijom kaše koja se pušila u svakoj ruci. Da li je moguće da joj je bio na leđima? Dosta s tim. Bar još nije opalila.
<BR>&nbsp;&nbsp;&nbsp;&nbsp;&nbsp;"Čujem te", reče Poslednji.
<BR>&nbsp;&nbsp;&nbsp;&nbsp;&nbsp;"Možeš li isključiti reflektorske lasere pomoću daljinskog upravljača?"
<BR>&nbsp;&nbsp;&nbsp;&nbsp;&nbsp;"Mogu nešto bolje od toga. Mogu učiniti da eksplodiraju i ubiju onog ko ih drži."
<BR>&nbsp;&nbsp;&nbsp;&nbsp;&nbsp;"Zar ga ne možeš samo isključiti?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Onda mi tanj, brzo vrati mog prevodioca. Proba..."
<BR>&nbsp;&nbsp;&nbsp;&nbsp;&nbsp;Kutija progovori jezikom mašinskog naroda. Vala istog časa odgovori. "Kome ili čemu si govorio?"
<BR>&nbsp;&nbsp;&nbsp;&nbsp;&nbsp;"Poslednjem, biću koje me je dovelo ovamo. Smem li pretpostaviti da još nisam napadnut?"
<BR>&nbsp;&nbsp;&nbsp;&nbsp;&nbsp;Trenutak je oklevala pre no što mu je odgovorila: "Da."
<BR>&nbsp;&nbsp;&nbsp;&nbsp;&nbsp;"Onda je naš dogovor još na snazi i ja još sakupljam podatke sa namerom da spasem ovaj svet. Imaš li razloga da u to sumnjaš?" Noć je bila topla, ali Luis se osećao sasvim nag.
<BR>&nbsp;&nbsp;&nbsp;&nbsp;&nbsp;Mrtvo oko reflektorskog lasera ostade mrtvo. Vala upita: "Da li je vrsta Poslednjeg prouzrokovala pad gradova?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Prekid pregovora", naredi Vala.
<BR>&nbsp;&nbsp;&nbsp;&nbsp;&nbsp;"Kod njega je veći deo naših instrumenata za prikupljanje podataka."
<BR>&nbsp;&nbsp;&nbsp;&nbsp;&nbsp;Vala stade da razmišlja o tome, a Luis ostade miran. Dva para očiju sijala su iza nje u mraku. Luis se pitao koliko su guoli čuli svojim goblinskim ušima i koliko su razumeli.
<BR>&nbsp;&nbsp;&nbsp;&nbsp;&nbsp;"Dobro, koristi ih. Ali želim da čujem ono što govori", reče Vala. "Nisam čak čula ni njegov glas. Možda si ga izmislio."
<BR>&nbsp;&nbsp;&nbsp;&nbsp;&nbsp;"Poslednji, da li si čuo?"
<BR>&nbsp;&nbsp;&nbsp;&nbsp;&nbsp;"Jesam." Kroz Luisove slušalice dopirao je međunarodni jezik, a iz kutije na njegovom vratu Valavirgilin. Pa dobro onda. "Čuo sam tvoje obećanje dato toj ženi. Ako možeš da pronađeš način da stabilizuješ ovo ustrojstvo, učini to."
<BR>&nbsp;&nbsp;&nbsp;&nbsp;&nbsp;"Svakako, tvom narodu bi dobro došao prostor."
<BR>&nbsp;&nbsp;&nbsp;&nbsp;&nbsp;"Ako Prstenasti svet budeš stabilizovao pomoću moje opreme, želim priznanje. Možda ću poželeti da tražim nagradu."
<BR>&nbsp;&nbsp;&nbsp;&nbsp;&nbsp;Valavirgilin frknu i prigovori u znak neslaganja. Luis brzo reče: "Dobićeš priznanje koje zaslužuješ."
<BR>&nbsp;&nbsp;&nbsp;&nbsp;&nbsp;"U pitanju je bila moja vlada, pod mojim vođstvom, koja je pokušala da dovede pomoć na Prstenasti svet hiljadu sto godina pošto je šteta počinjena. Posvedočićeš to."
<BR>&nbsp;&nbsp;&nbsp;&nbsp;&nbsp;"Hoću, uz određene nagrade." Luis je govorio u Valinu korist. On joj reče: "Prema našem dogovoru, ti smatraš to što držiš u ruci mojim vlasništvom."
<BR>&nbsp;&nbsp;&nbsp;&nbsp;&nbsp;Ona mu dobaci reflektorski laser. On ga odloži na stranu i oseti kako polako klone od olakšanja, umora ili gladi. Nema se vremena. "Poslednji, ispričaj nam o visinskim mlaznicima."
<BR>&nbsp;&nbsp;&nbsp;&nbsp;&nbsp;"Basardovi sabirni mlaznici postavljeni su na nosačima na obodnom zidu; ravnomerno su raspoređeni na razdaljini od tri miliona milja. Trebalo bi da ih nađemo dve stotine na svakom obodnom zidu. Uključeni, svaki bi sakupljao solarni vetar u poluprečniku između četiri i pet hiljada milja, elektromagnetski ga sabijao dok ne dođe do fuzije, a zatim ga izbacivao kao raketa, izazivajući kočenje."
<BR>&nbsp;&nbsp;&nbsp;&nbsp;&nbsp;"Možemo da vidimo neke od njih kako rade. Vala kaže da ih ima... dvadeset jedan u radnom stanju?" Vala klimnu. "Znači nedostaje ih devedeset pet posto. Tanj."
<BR>&nbsp;&nbsp;&nbsp;&nbsp;&nbsp;"Verovatno. Napravio sam holoe četrdeset nosača od kada smo se prošli put čuli i svi su prazni. Da li da sračunam potisak do koga bi došlo da svi mlaznici rade?"
<BR>&nbsp;&nbsp;&nbsp;&nbsp;&nbsp;"Možeš."
<BR>&nbsp;&nbsp;&nbsp;&nbsp;&nbsp;"Pretpostavljam da nije ostalo dovoljno mlaznika na nosačima da se spase ustrojstvo."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Da li bi inženjeri Prstenastog sveta postavili i jedan nezavisan stabilizacioni sistem?"
<BR>&nbsp;&nbsp;&nbsp;&nbsp;&nbsp;Pak zaštitnici nisu razmišljali na taj način, zar ne? Imali su običaj da polažu preveliko poverenje u svoju sposobnost improvizovanja. "Ne bih rekao, ali nastavićemo da tragamo. Poslednji, gladan sam i pospan."
<BR>&nbsp;&nbsp;&nbsp;&nbsp;&nbsp;"Ima li još šta da se kaže?"
<BR>&nbsp;&nbsp;&nbsp;&nbsp;&nbsp;"Pazi na visinske mlaznike. Saznaj šta je u ispravnom stanju i izračunaj koliki im je potisak."
<BR>&nbsp;&nbsp;&nbsp;&nbsp;&nbsp;"Hoću."
<BR>&nbsp;&nbsp;&nbsp;&nbsp;&nbsp;"Pokušaj da stupiš u vezu sa lebdećim gradom. Kaži..."
<BR>&nbsp;&nbsp;&nbsp;&nbsp;&nbsp;"Luise, ne mogu poslati nikakvu poruku kroz obodni zid."
<BR>&nbsp;&nbsp;&nbsp;&nbsp;&nbsp;Razume se da ne, bio je od čistog skrita. "Pomeri brod."
<BR>&nbsp;&nbsp;&nbsp;&nbsp;&nbsp;"Ne bi bilo sigurno."
<BR>&nbsp;&nbsp;&nbsp;&nbsp;&nbsp;"Šta je sa sondom?"
<BR>&nbsp;&nbsp;&nbsp;&nbsp;&nbsp;"Sonda u orbiti suviše je udaljena da emituje na nasumičnim frekvencijama." Krajnje nevoljno Poslednji dodade: "Mogu poslati poruke preko druge sonde. U svakom slučaju prebaciću je preko obodnog zida, zbog goriva."
<BR>&nbsp;&nbsp;&nbsp;&nbsp;&nbsp;"Dobro. Prvo je postavi na obodni zid kao relejnu stanicu. Probaj da dobiješ lebdeći grad."
<BR>&nbsp;&nbsp;&nbsp;&nbsp;&nbsp;"Luise, imao sam nevolja dok sam pronašao tvog prevodioca. Pratim lender koji je gotovo dvadeset pet stepeni u smeru suprotnom od smera okretanja od tvog položaja. Zašto?"
<BR>&nbsp;&nbsp;&nbsp;&nbsp;&nbsp;"Hmii i ja smo se podelili. Ja se krećem ka lebdećem gradu. On ka Velikom okeanu." Toliko je mogao da kaže.
<BR>&nbsp;&nbsp;&nbsp;&nbsp;&nbsp;"Hmii ne odgovara na moje emitovanje."
<BR>&nbsp;&nbsp;&nbsp;&nbsp;&nbsp;"Kzini su slabi robovi. Poslednji, umoran sam. Zovi me za dvanaest sati."
<BR>&nbsp;&nbsp;&nbsp;&nbsp;&nbsp;Luis podiže činiju i poče da jede. Valavirgilin nije upotrebila nikakve začine. Kuvano meso i korenje mu nisu zadovoljili čulo ukusa. Bilo mu je svejedno. Ispraznio je činiju i pre no što ga je umor sasvim skolio uzeo je jednu pilulu protiv alergije. A onda su se nekako odvukli do vozila i utonuli u san.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
