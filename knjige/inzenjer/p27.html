<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. PROTIVPREDLOG
<P>&nbsp;&nbsp;&nbsp;&nbsp;&nbsp;Luis Vu se probudio bistra uma i gladan. Nekoliko trenutaka počivao je nepomično, uživajući u slobodnom padu; zatim je ispružio ruku i isključio polje. Sat mu je pokazivao da je spavao sedam časova.
<BR>&nbsp;&nbsp;&nbsp;&nbsp;&nbsp;Gosti Igle spavali su ispod jedne od velikih spona koje su učvršćivale lender tokom leta. Sedokosa žena spavala je nemirno, umotana u pončo iz koga joj je virila jedna gola noga. Smeđokosi dečak spavao je poput bebe.
<BR>&nbsp;&nbsp;&nbsp;&nbsp;&nbsp;Nije bilo načina da ih probudi, kao ni smisla. Zid ne bi preneo zvuk, a prevodilac nije radio. Prenosni diskovi koji su ih povezivali ne bi preneli ništa teže od nekoliko funti. Da li je lutkar odista očekivao nekakvu složenu zaveru? Luis se nasmeši. Njegova pobuna bila je samo njegova.
<BR>&nbsp;&nbsp;&nbsp;&nbsp;&nbsp;On naruči lak obrok od tosta i sira i poče da ga jede dok je koračao prema prednjem zidu ćelije.
<BR>&nbsp;&nbsp;&nbsp;&nbsp;&nbsp;Dok se odmarao Poslednji je imao pravilan jajoliki oblik; bio je sav sklupčan sa ćubastim oblakom bele kose na širem kraju. Noge i glave bile su skrivene ispod njega. Sedam časova se nije ni pomerio.
<BR>&nbsp;&nbsp;&nbsp;&nbsp;&nbsp;Luis je video Nesusa kako to čini. Lutkari su na taj način reagovali na šok: smotati se u vlastiti pupak, pa neka i vaseljene nestane. Dobro, ali devet časova bilo je previše. Ako je lutkar zapao u katatoniju zato što ga je Luis šokirao, onda bi to mogao biti kraj sveta.
<BR>&nbsp;&nbsp;&nbsp;&nbsp;&nbsp;Lutkareve uši nalazile su se u njegovim glavama. Luisove reči morale bi proći kroz meso i kosti. On povika: "Dozvoli da ti ponudim nekoliko stvari za razmišljanje!"
<BR>&nbsp;&nbsp;&nbsp;&nbsp;&nbsp;Lutkar nije odgovorio. Luis podiže glas započevši monolog. "Ova struktura klizi ka svom suncu. U stanju smo da učinimo nešto s tim u vezi, ali ne možemo ništa dok ti proučavaš svoj pupak. Niko sem tebe ne može da upravlja uređajima na Igli, senzorima, pogonima, itd, a sam si to tako zamislio. Stoga: svaki minut koji provedeš izigravajući hoklicu, ti, ja i Hmii smo za minut bliži jednoj prilici kojoj nijedan astrofizičar ne bi mogao da odoli."
<BR>&nbsp;&nbsp;&nbsp;&nbsp;&nbsp;On završi svoj laki obrok dok je čekao. Lutkari su bili odlični lingvisti u velikom broju tuđinskih jezika. Hoće li se ovaj lutkar upecati na jezičku udicu?
<BR>&nbsp;&nbsp;&nbsp;&nbsp;&nbsp;Poslednji izvuče jednu glavu taman dovoljno da upita: "Kakvoj prilici?"
<BR>&nbsp;&nbsp;&nbsp;&nbsp;&nbsp;"Šansi da proučava sunčeve pege odozdo."
<BR>&nbsp;&nbsp;&nbsp;&nbsp;&nbsp;Lutkar ponovo zavuče glavu pod stomak.
<BR>&nbsp;&nbsp;&nbsp;&nbsp;&nbsp;Luis urliknu: "Ekipa za popravke dolazi!"
<BR>&nbsp;&nbsp;&nbsp;&nbsp;&nbsp;Glava i vrat se ponovo pojaviše i on viknu u znak odgovora: "Šta se nam učinio? Šta si učinio meni, sebi, domorocima koji su mogli da izbegnu vatru? Da li si mislio o bilo čemu drugom do o pukom divljaštvu?"
<BR>&nbsp;&nbsp;&nbsp;&nbsp;&nbsp;"Jesam. Sam si jednom rekao. Jednog dana moraćemo da odlučimo ko vodi ovu ekspediciju. Ovo je taj dan", reče Luis Vu. "Dozvoli da ti kažem zašto bi trebalo da slušaš moja naređenja."
<BR>&nbsp;&nbsp;&nbsp;&nbsp;&nbsp;"Nisam mogao ni da pretpostavim da bi jedan strujoman mogao da žudi za pukom vlašću."
<BR>&nbsp;&nbsp;&nbsp;&nbsp;&nbsp;"Neka ti to bude prvo. Bolji sam u pogađanju od tebe."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Odavde nećemo otići. Čak je i Flota svetova van našeg domašaja iako se kreće brzinom manjom od svetlosne. Ako Prstenasti svet strada, stradaćemo i mi. Moramo nekako da ga vratimo u prvobitan položaj.
<BR>&nbsp;&nbsp;&nbsp;&nbsp;&nbsp;Treće: inženjeri Prstenastog sveta mrtvi su bar četvrt miliona godina", reče pažljivo Luis. "Hmii bi rekao nekoliko miliona godina. Hominidi nisu mogli mutirati ni razviti se za života inženjera Prstenastog sveta. Ovi to ne bi dozvolili. Bili su Pak zaštitnici."
<BR>&nbsp;&nbsp;&nbsp;&nbsp;&nbsp;Luis je očekivao užas, stravu ili iznenađnje. Lutkar kao da se pomirio sa sudbinom. "Ksenofobi", reče on. "Opasni, odvažni i vrlo pametni."
<BR>&nbsp;&nbsp;&nbsp;&nbsp;&nbsp;Mora da je podozrevao.
<BR>&nbsp;&nbsp;&nbsp;&nbsp;&nbsp;"Moji preci", reče Luis. "Oni su sagradili Prstenasti svet kao i sve sisteme neophodne da on ostane na svom mestu. Koji od nas ima bolje izglede da razmišlja kao Pak zaštitnik? Jedan od nas mora da proba."
<BR>&nbsp;&nbsp;&nbsp;&nbsp;&nbsp;"Ti argumenti ne bi ništa vredeli da si nam pružio priliku da umaknemo. Luise, verovao sam ti."
<BR>&nbsp;&nbsp;&nbsp;&nbsp;&nbsp;"Ne bi mi se svidelo da si bio toliko glup. Mi se nismo dobrovoljno prijavili za ovu ekspediciju. Kzini i ljudi su rđavi robovi."
<BR>&nbsp;&nbsp;&nbsp;&nbsp;&nbsp;"A šta bi bilo četvrto?"
<BR>&nbsp;&nbsp;&nbsp;&nbsp;&nbsp;Luis napravi grimasu. "Hmii se razočarao u mene. Želi da te potčini svojoj vlasti. Ako bih bio u stanju da mu kažem da primaš od mene naređenja, bio bi zadivljen. A i potreban nam je."
<BR>&nbsp;&nbsp;&nbsp;&nbsp;&nbsp;"Da, potreban nam je. On je u stanju da razmišlja kao Pak zaštitnik bolje od tebe."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Kakva su tvoja naređenja?"
<BR>&nbsp;&nbsp;&nbsp;&nbsp;&nbsp;Luis mu reče.
<BR>&nbsp;&nbsp;&nbsp;&nbsp;&nbsp;Harkabiparolin se pridiže i već je bila na nogama pre no što je ugledala Luisa kako odlazi iz ugla. Zatim je zadahtala, čučnula i nestala u pončoima. Jedan čvornovat pončo skliznu ka odloženoj plavoj odori.
<BR>&nbsp;&nbsp;&nbsp;&nbsp;&nbsp;Čudno ponašanje. Graditelji gradova sa tabuom golotinje? Da li je Luis trebalo da nosi odeću? On učini ono što je smatrao za primereno: okrenu joj leđa i pridruži se dečaku.
<BR>&nbsp;&nbsp;&nbsp;&nbsp;&nbsp;Dečak se nalazio kod zida posmatrajući velike, raskomadane zvezdane brodove. Pončo koji je nosio bio mu je prevelik. "Luvevu", upita on, "da li su to bili naši brodovi?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Dečak se osmehnu. "Da li je tvoj narod gradio tako velike brodove?"
<BR>&nbsp;&nbsp;&nbsp;&nbsp;&nbsp;Luis pokuša da se priseti. "Sporočamci su bili gotovo toliki. Bili su nam potrebni veoma veliki brodovi pre no što smo probili barijeru brzine svetlosti."
<BR>&nbsp;&nbsp;&nbsp;&nbsp;&nbsp;"Je li ovo jedan od vaših brodova? Može li putovati brže od svetlosti?"
<BR>&nbsp;&nbsp;&nbsp;&nbsp;&nbsp;"Nekada je mogao. Sada više ne. Čini mi se da su trupovi broj četiri Opštih proizvoda bili čak veći od vaših brodova, ali nismo ih mi sagradili. To su bili brodovi lutkara."
<BR>&nbsp;&nbsp;&nbsp;&nbsp;&nbsp;"To smo mi juče razgovarali sa jednim lutkarem, zar ne? Raspitivao se o tebi. Nismo mogli bog zna šta da mu kažemo."
<BR>&nbsp;&nbsp;&nbsp;&nbsp;&nbsp;Harkabiparolin im se pridruži. Povratila je svoju pribranost navukavši plavu bibliotekarsku odoru. Ona upita: "Da li se naš položaj promenio, Luvevu? Rečeno nam je da ti neće biti dozvoljeno da nas posećuješ." S naporom je prisilila sebe da ga pogleda u lice.
<BR>&nbsp;&nbsp;&nbsp;&nbsp;&nbsp;"Preuzeo sam vođstvo."
<BR>&nbsp;&nbsp;&nbsp;&nbsp;&nbsp;"Tako lako?"
<BR>&nbsp;&nbsp;&nbsp;&nbsp;&nbsp;"Platio sam..."
<BR>&nbsp;&nbsp;&nbsp;&nbsp;&nbsp;Dečakov glas se umeša: "Luvevu? Krećemo se!"
<BR>&nbsp;&nbsp;&nbsp;&nbsp;&nbsp;"Sve je u redu."
<BR>&nbsp;&nbsp;&nbsp;&nbsp;&nbsp;"Može li ovde da bude tamnije?"
<BR>&nbsp;&nbsp;&nbsp;&nbsp;&nbsp;Luis doviknu da se pogase svetla. Istog časa oseti se prijatnije. Tama je skrivala njegovu nagost. Harkabiparolinin stav bio je zarazan.
<BR>&nbsp;&nbsp;&nbsp;&nbsp;&nbsp;Topla igla istrage podiže se dvanaest stopa iznad ispusta svemirske luke. Hitro, gotovo skrivajući se, bez razmetanja i pirotehnike, brod polako ode do ivice sveta i otisnu se u njega.
<BR>&nbsp;&nbsp;&nbsp;&nbsp;&nbsp;"Kuda ćemo?" upita žena.
<BR>&nbsp;&nbsp;&nbsp;&nbsp;&nbsp;"Ispod sveta. Staćemo kod Velikog okeana."
<BR>&nbsp;&nbsp;&nbsp;&nbsp;&nbsp;Nisu iskusili osećaj pada, a ispust svemirske luke već je tiho nestajao u visini. Poslednji je pustio da propadnu nekoliko milja pre no što je uključio potisnike: Igla uspori i stade da se kreće ivicom ispod Prstenastog sveta.
<BR>&nbsp;&nbsp;&nbsp;&nbsp;&nbsp;Rub tame skliznu i pretvori se u nebo. Ispod se nalazilo more zvezda, sjajnije od bilo čega što je jedan domorodac sa Prstenastog sveta mogao da vidi kroz dubine vazduha i raspršene svetlosti Luka. Ali nebo je bilo potpuno crno. Oplata Prstenastog sveta od penastog skrita nije odbijala nikakvu svetlost zvezda.
<BR>&nbsp;&nbsp;&nbsp;&nbsp;&nbsp;Luisu je još bilo neprijatno zbog nagosti. "Vraćam se u svoju odaju", reče on. "Hoćete li sa mnom? Tamo ima hrane, odeće i boljih kreveta ako želite."
<BR>&nbsp;&nbsp;&nbsp;&nbsp;&nbsp;Harkabiparolin se poslednja pojavila na prenosnom disku silno se zateturavši. Luis se glasno nasmeja. Pokušala je da gleda u njega, ali oči joj same skrenuše.
<BR>&nbsp;&nbsp;&nbsp;&nbsp;&nbsp;Luis naruči radni kombinezon i obuče ga. "Bolje?"
<BR>&nbsp;&nbsp;&nbsp;&nbsp;&nbsp;"Da, bolje je. Misliš li da sam budala?"
<BR>&nbsp;&nbsp;&nbsp;&nbsp;&nbsp;"Ne, mislim da nemate kontrolu nad klimom. Na većini mesta ne možeš se pojaviti naga, zato ti to izgleda čudno. Možda se i varam."
<BR>&nbsp;&nbsp;&nbsp;&nbsp;&nbsp;"Možda si u pravu", reče ona iznenađeno.
<BR>&nbsp;&nbsp;&nbsp;&nbsp;&nbsp;"Noćas ste spavali na tvrdoj palubi. Isprobajte vodeni krevet. Dovoljno je velik za oboje, a stalo bi i još nekoliko osoba; Hmii ga za sada ne koristi."
<BR>&nbsp;&nbsp;&nbsp;&nbsp;&nbsp;Kavaresksenjajok se baci na krznom prekriven vodeni krevet. On odskoči, a talasi pokuljaše ispod krzna. "Luvevu, dopada mi se! Liči na plivanje, ali na suvom!"
<BR>&nbsp;&nbsp;&nbsp;&nbsp;&nbsp;Ukrućenih leđa usled nepoverenja Harkabiparolin sede na nepostojanu površinu. Neodlučno upita: "Hmii?"
<BR>&nbsp;&nbsp;&nbsp;&nbsp;&nbsp;"Osam stopa visok i prekriven narandžastim krznom. On je... u misiji na Velikom okeanu. Sada idemo po njega. Možeš ga nagovoriti da krevet podeli s vama."
<BR>&nbsp;&nbsp;&nbsp;&nbsp;&nbsp;Dečak se nasmeja. Žena reče: "Tvoj prijatelj će morati da pronađe drugu družicu. Ja ne upražnjavam rišatru."
<BR>&nbsp;&nbsp;&nbsp;&nbsp;&nbsp;Luis se zakikota. (Pa ipak negde u podsvesti pomisli: tanj!) "Hmii je čudniji nego što ti to misliš. Verovatno bi više voleo rišatru sa kobasičastom biljkom. Bila bi sasvim sigurna pored njega, sem ako ne poželi ceo krevet samo za sebe, što nije isključeno. Pazi samo da ga nikad ne budiš cimanjem. Ili, pak, možete isprobati ploče za spavanje."
<BR>&nbsp;&nbsp;&nbsp;&nbsp;&nbsp;"Da li ti koristiš ploče za spavanje?"
<BR>&nbsp;&nbsp;&nbsp;&nbsp;&nbsp;"Da." Pretpostavio je šta je time htela da kaže. "Polje se može podesiti tako da održava tela razdvojena." (Tanj! Da li je prisustvo dečaka sputava?)
<BR>&nbsp;&nbsp;&nbsp;&nbsp;&nbsp;Ona reče: "Luvevu, utrpali smo ti se usred tvog zadatka. Da li si došao samo da pokradeš znanje?"
<BR>&nbsp;&nbsp;&nbsp;&nbsp;&nbsp;Tačan odgovor bio bi da. Luisov odgovor bio je bar istinit. "Ovde smo da spasemo Prstenasti svet."
<BR>&nbsp;&nbsp;&nbsp;&nbsp;&nbsp;On zamišljeno reče: "Ali kako mogu...?" Ona se tada zagleda negde pored Luisovog ramena.
<BR>&nbsp;&nbsp;&nbsp;&nbsp;&nbsp;Poslednji je čekao s one strane prednjeg zida; bio je veličanstven. Kandže su mu bile posrebrene, a griva urešena da liči na zlatne i srebrne strukove. Kratka, bleda dlaka koja je prekrivala ostali deo njegovog tela bila je očetkana do blistavila. "Harkabiparolin, Kavaresksenjajok, dobro došli", otpeva on. "Hitno nam je potrebna vaša pomoć. Proputovali smo veliko prostranstvo između zvezda u nadi da ćemo spasti vaše narode i vaš svet od vatrene smrti."
<BR>&nbsp;&nbsp;&nbsp;&nbsp;&nbsp;Luis se usteže od smeha. Srećom, njegovi gosti gledali su samo u Piersonovog lutkara.
<BR>&nbsp;&nbsp;&nbsp;&nbsp;&nbsp;"Odakle si?" zapita dečak lutkara. "Kako tamo izgleda?"
<BR>&nbsp;&nbsp;&nbsp;&nbsp;&nbsp;Lutkar pokuša da mu ispriča. Govorio je o svetovima koji hitaju kroz svemir gotovo svetlostnom brzinom, o pet svetova raspoređenih u obliku petougla, u Kemplerovu rozetu. Oko četiri od njih kruže veštačka sunca kako bi sazrevala hrana potrebna petom svetu. Peti svet sija jedino svetlošću svojih ulica i zgrada. Kontinenti blešte žuto-belo, okeani su tamni. Usamljene sjajne zvezde okružene izmaglicom predstavljaju plutajuće fabrike na moru čija suvišna toplota zagreva vodu do tačke ključanja. Samo suvišna industrijska toplota sprečava da se svet ne zamrzne.
<BR>&nbsp;&nbsp;&nbsp;&nbsp;&nbsp;Dečak je zaboravio da diše dok je slušao. Ali bibliotekarka je tiho govorila sama sa sobom: "On mora da dolazi sa zvezda. Ima oblik različit od svih poznatih živih bića."
<BR>&nbsp;&nbsp;&nbsp;&nbsp;&nbsp;Lutkar je govorio o zakrčenim ulicama, ogromnim zgradama, parkovima koji su predstavljali poslednje pribežište domorodačkog života jednog sveta. Govorio je o rasporedu prenosnih diskova pomoću kojih se može obići ceo svet za nekoliko minuta.
<BR>&nbsp;&nbsp;&nbsp;&nbsp;&nbsp;Harkabiparolin žustro odmahnu glavom. Glas joj postade prodorniji. "Molim te, nemamo vremena. Žao mi je, Kava! Želimo da čujemo još, potrebno nam je da znamo više, ali... svet, sunce! Luise, nije trebalo da sumnjam u tebe. Kako možemo pomoći?"
<BR>&nbsp;&nbsp;&nbsp;&nbsp;&nbsp;Poslednji reče: "Čitajte mi."
<BR>&nbsp;&nbsp;&nbsp;&nbsp;&nbsp;Kavaresksenjajok je ležao na leđima posmatrajući kako pored njega promiče stražnja strana sveta.
<BR>&nbsp;&nbsp;&nbsp;&nbsp;&nbsp;Igla je prolazila ispod bezobličnog crnog krova u koji je Poslednji postavio dva hologramska 'prozora'. Jedan prostrani četvorougao prikazivao je osvetljeni prizor; drugi je proučavao donji deo Prstenastog sveta pomoću infracrvene svetlosti. Pri infracrvenoj svetlosti donja strana dnevnog područja još je sijala jasnije od zemlje prekrivene noćnom tamom; reke i mora bili su tamni danju, a svetli noću.
<BR>&nbsp;&nbsp;&nbsp;&nbsp;&nbsp;"Vidiš, poput naličja maske?" Luis je tiše govorio kako ne bi prekidao Harkabiparolin. "Taj razgranat lanac reka: vidiš kako je ispupčen? I mora su izbočena. A taj niz zuba... to je čitav jedan lanac planina."
<BR>&nbsp;&nbsp;&nbsp;&nbsp;&nbsp;"Da li su i vaši svetovi nalik na ovaj?"
<BR>&nbsp;&nbsp;&nbsp;&nbsp;&nbsp;"Oh, ne. Na jednom od mojih svetova sve ovo ispod bilo bi čvrsto, a površina nastala igrom slučaja. Ovde je svet bio izvajan. Pogledaj, mora su sva iste dubine i tako raspoređena da svuda ima dovoljno vode."
<BR>&nbsp;&nbsp;&nbsp;&nbsp;&nbsp;"Neko je izrezbario taj svet kao plitki reljef?"
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;"Luvevu, od toga čovek mora da se uplaši. Kako su izgledali?"
<BR>&nbsp;&nbsp;&nbsp;&nbsp;&nbsp;"Bili su mudri, voleli su svoju decu i ličili na oklopna odela." Luis odluči da ne kaže ništa više o zaštitnicima.
<BR>&nbsp;&nbsp;&nbsp;&nbsp;&nbsp;Dečak upre prstom. "Šta je ono?"
<BR>&nbsp;&nbsp;&nbsp;&nbsp;&nbsp;"Ne znam." Bila je to rupica u donjoj strani Prstenastog sveta... ispunjena maglom. "Mislim da je to rupa od meteora. Iznad nje se sigurno nalazi olujno oko."
<BR>&nbsp;&nbsp;&nbsp;&nbsp;&nbsp;Ekran za očitavanje nalazio se na upravljačkoj palubi okrenut prema Harkabiparolin sa one strane zida. Poslednji ga je opravio i dodao mu upleteni kabl koji je vodio do kontrolne table. Dok je Harkabiparolin naglas čitala, brodski kompjuter očitavao je traku i upoređivao je sa njenim glasom kao i sa svojim uskladištenim znanjem Halroprilalarinog jezika. Taj jezik se sigurno izmenio tokom vekova, ali ne suviše, ne u jednom pismenom društvu. Po svoj prilici kompjuter će uskoro moći da preuzme stvar.
<BR>&nbsp;&nbsp;&nbsp;&nbsp;&nbsp;Što se tiče Poslednjeg, on se sklonio u skriveni odeljak. Tuđinac je doživljavao šok za šokom. Luis mu nije dao vremena da ga uhvati histerija.
<BR>&nbsp;&nbsp;&nbsp;&nbsp;&nbsp;Igla je nastavila da ubrzava. Uskoro je obrnuti predeo promicao gotovo suviše brzo da bi se mogle razabrati pojedinosti. A Harkabiparolinin glas postajao je sve promukliji. Vreme za ručak, odluči Luis.
<BR>&nbsp;&nbsp;&nbsp;&nbsp;&nbsp;Iskrsnu jedan problem. Luis naruči file minjon, pržene krompiriće sa brijem i francuskim hlebom kao dodacima. Dečak je zurio užasnut. Isto tako i žena, ali u Luisa Vua.
<BR>&nbsp;&nbsp;&nbsp;&nbsp;&nbsp;"Žao mi je. Zaboravio sam. Stalno mislim da ste svaštojedi."
<BR>&nbsp;&nbsp;&nbsp;&nbsp;&nbsp;"Jesmo svaštojedi. Jedemo i biljke i meso", reče bibliotekarka. "Ali ne i natrulu hranu!"
<BR>&nbsp;&nbsp;&nbsp;&nbsp;&nbsp;"Nemoj se toliko uzbuđivati. Nema ovde nikakvih bakterija." Šnicla koja je odstajala uporavo onoliko koliko treba, mleko koje je napala buđ... Luis isprazni njihove tanjire u toalet i naruči ponovo. Voće, crudites sa posebnim umakom od kisele pavlake koji je bacio, zatim morsku hranu, uključujući sašimi. Njegovi gosti nikada ranije nisu videli ribu iz slanih voda. Dopala im se, ali su od nje i ožedneli.
<BR>&nbsp;&nbsp;&nbsp;&nbsp;&nbsp;Posmatrajući Luisa kako jede oni se rastužiše. Šta je on to naumio: da umre od gladi?
<BR>&nbsp;&nbsp;&nbsp;&nbsp;&nbsp;Oni su mogli da umru od gladi. Gde da nađe sveže crveno meso za njih? Pa razume se, u Hmiijevom delu autokuhinje. Može ga ispeći laserom podešenim na široki snop i veliku jačinu. To možda neće biti lako imajući u vidu na koji način ga je poslednji put upotrebio.
<BR>&nbsp;&nbsp;&nbsp;&nbsp;&nbsp;Još jedan problem: oni sada sigurno unose u organizam suviše soli. Luis nije znao šta da preduzme s tim u vezi. Možda bi Poslednji mogao da preuredi komande autokuhinje.
<BR>&nbsp;&nbsp;&nbsp;&nbsp;&nbsp;Posle ručka Harkabiparolin se vrati čitanju. Tada je Prstenasti svet već suviše brzo promicao da bi se mogle videti pojedinosti. Kavaresksenjajok se neumorno prebacivao iz ćelije u spremište i nazad.
<BR>&nbsp;&nbsp;&nbsp;&nbsp;&nbsp;I Luis je bio nervozan. Trebalo je da vrši proučavanja: ponovo pregleda zapise sa prvog putovanja ili Hmiijeve dosadašnje pustolovine na Karti Kzina. Ali nije mogao dopreti do Poslednjeg.
<BR>&nbsp;&nbsp;&nbsp;&nbsp;&nbsp;Postepeno postade svestan još jednog izvora nelagodnosti.
<BR>&nbsp;&nbsp;&nbsp;&nbsp;&nbsp;Žudeo je za bibliotekarkom.
<BR>&nbsp;&nbsp;&nbsp;&nbsp;&nbsp;Voleo je njen glas. Govorila je već satima, pa ipak glas joj nije izgubio napevno svojstvo. Rekla mu je da ponekad čita slepoj deci: deci bez vida. Luis postade uznemiren od same pomisli na to. Dopadalo mu se njeno dostojanstvo i njena hrabrost. Dopadao mu se način na koji je odora isticala njene obline; a na trenutak ju je video i nagu.
<BR>&nbsp;&nbsp;&nbsp;&nbsp;&nbsp;Prošle su godine od kada je Luis Vu voleo neku ženu ljudi. Harkabiparolin je bila isuviše blizu tome. A ona nije nikoga imala. Kada im se lutkar konačno ponovo pridružio, Luisu bi milo zbog ove promene situacije.
<BR>&nbsp;&nbsp;&nbsp;&nbsp;&nbsp;Tiho su razgovarali na međunarodnom, tiše no što je Harkabiparolin čitala kompjuteru.
<BR>&nbsp;&nbsp;&nbsp;&nbsp;&nbsp;"Odakle su ti amateri popravljači?" pitao se Luis. "Ko bi na Prstenastom svetu mogao da poseduje dovoljno znanja da ponovo postavi visinske mlaznike? Pa ipak čini mi se da ne znaju da to nije dovoljno."
<BR>&nbsp;&nbsp;&nbsp;&nbsp;&nbsp;"Ostavi ih na miru", reče Poslednji.
<BR>&nbsp;&nbsp;&nbsp;&nbsp;&nbsp;"Možda i znaju da nije dovoljno? Možda jadni bledunjavci jednostavno ne mogu da smisle ništa drugo. A postavlja se i pitanje odakle im oprema. Možda potiče iz središta za opravke."
<BR>&nbsp;&nbsp;&nbsp;&nbsp;&nbsp;"Suočeni smo sa dosta nevolja ovde. Manimo se još i njih."
<BR>&nbsp;&nbsp;&nbsp;&nbsp;&nbsp;"Bar jednom se slažem s tobom. Ali ne mogu prestati da postavljam sebi pitanja. Tila Braun je pohađala škole u ljudskom svemiru. Velike strukture izgrađene u svemiru nisu za njih ništa novo. Ona bi znala šta može da znači ako jedno sunce počne da klizi unaokolo."
<BR>&nbsp;&nbsp;&nbsp;&nbsp;&nbsp;"Da li bi Tila Braun mogla da organizuje nešto tako veliko?"
<BR>&nbsp;&nbsp;&nbsp;&nbsp;&nbsp;"Možda ne bi. Ali trebalo bi da je sa njom Tragač. Imaš li Tragača na svojim trakama? On je bio domorodac sa Prstenastog sveta i možda besmrtan. Tila ga je pronašla. Pomalo lud, ali on je mogao da obavi organizaciju. Bio je kralj više puta, tako je bar rekao."
<BR>&nbsp;&nbsp;&nbsp;&nbsp;&nbsp;"Tila Braun je predstavljala jedan promašeni eksperiment. Pokušali smo da odgajimo ljudsko biće koje će pratiti sreća tako da i lutkari kada se nađu u njihovom društvu dele tu sreću. Tilu je možda pratila sreća, a možda i nije, ali sigurno je da njena sreća nije bila prenosna. Ne želimo ponovo da sretnemo Tilu Braun."
<BR>&nbsp;&nbsp;&nbsp;&nbsp;&nbsp;Luis zadrhta. "Ne."
<BR>&nbsp;&nbsp;&nbsp;&nbsp;&nbsp;"Stoga moramo izbegavati da privučemo pažnju ekipe za popravke."
<BR>&nbsp;&nbsp;&nbsp;&nbsp;&nbsp;"Dodaj postskriptum traci koju šaljem Hmiiju", reče Luis. "Luis Vu odbija tvoju ponudu da mu utočište bude na Floti svetova. Luis Vu je preuzeo upravljanje Toplom iglom istrage i uništio motor za hiperpogon. To bi trebalo da ga uzdrma."
<BR>&nbsp;&nbsp;&nbsp;&nbsp;&nbsp;"Ima jedan problem, Luise, moji senzori ne mogu da probiju skrit. Tvoja poruka će morati da pričeka."
<BR>&nbsp;&nbsp;&nbsp;&nbsp;&nbsp;"Koliko nam još treba da stignemo do njega?"
<BR>&nbsp;&nbsp;&nbsp;&nbsp;&nbsp;"Oko četrdeset časova. Ubrzao sam do hiljadu milja u sekundi. Pri ovoj brzini potrebno nam je više od pet gravitacija ubrzanja da ostanemo na svojoj putanji."
<BR>&nbsp;&nbsp;&nbsp;&nbsp;&nbsp;"Možemo podneti trideset gravitacija. Previše si obazriv."
<BR>&nbsp;&nbsp;&nbsp;&nbsp;&nbsp;"Poznato mi je šta misliš o meni."
<BR>&nbsp;&nbsp;&nbsp;&nbsp;&nbsp;"Ali ipak ne držiš mnogo do mojih naređenja", reče Luis.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
