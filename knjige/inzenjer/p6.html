<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. SIMPTOMI POVLAČENJA
<P>&nbsp;&nbsp;&nbsp;&nbsp;&nbsp;Luis je kroz zid posmatrao kako lutkar obrađuje njegov draud. Toliko je razmišljao o smrti da mu se um gotovo pomutio; o smrti kao njegovom veoma ličnom iskustvu; o smrti koja bi snašla tuđince što su nadzirali struju u njegovom mozgu.
<BR>&nbsp;&nbsp;&nbsp;&nbsp;&nbsp;Pljosnate glave su lebdele, pomerale se i njušile malo, crno kućište kao da probaju neko sumnjivo jelo. Dugački jezici i osetljive usne radili su predano unutar kućišta. Za nekoliko minuta lutkar je podesio merač vremena na tridesetočasovni dan i smanjio jačinu struje na pola.
<BR>&nbsp;&nbsp;&nbsp;&nbsp;&nbsp;Sledećeg dana iskusio je čisto zadovoljstvo, nepropušteno kroz filter ljudskog razuma, i ništa ga se nije ticalo, sem... Luis se upirao da odredi vlastita osećanja. Kada je struja te večeri rano prestala da dotiče, njega je pritisnula potištenost poput teškog šafranovog mirisa.
<BR>&nbsp;&nbsp;&nbsp;&nbsp;&nbsp;Hmii se uskoro zaustavio iznad Luisa Vua, izvukao draud iz njegove lobanje i postavio ga na prenosni disk kako bi ga odaslao na upravljačku palubu, radi ponovnog podešavanja. Opet.
<BR>&nbsp;&nbsp;&nbsp;&nbsp;&nbsp;Luis vrisnu i skoči. Trenutak potom, uzvera se uz kzinova široka leđa, držeći se za krzno, i pokuša da mu iščupa uši. Kzin se naglo okrenu i Luis se nađe priklješten jednom ogromnom rukom, koja ga hitnu preko sobe. Svom silinom tresnuo je o zid. Napola ošamućen, dok mu je krv curila niz povređenu ruku, Luis se okrete da dočeka novi napad.
<BR>&nbsp;&nbsp;&nbsp;&nbsp;&nbsp;Okrenuo se na vreme da vidi Hmiija kako skače na prenosni disk, upravo u trenutku kada je Poslednji posegao za kontrolama.
<BR>&nbsp;&nbsp;&nbsp;&nbsp;&nbsp;Hmii čučnu na crni disk; izgledao je istovremeno opasno i budalasto.
<BR>&nbsp;&nbsp;&nbsp;&nbsp;&nbsp;"Ovi diskovi nisu u stanju da podnesu toliki teret", reče Poslednji. "Misliš li da sam idiot koji će dozvoliti da se jedan kzin pojavi ovde, na upravljačkoj palubi?"
<BR>&nbsp;&nbsp;&nbsp;&nbsp;&nbsp;"A koliko je pameti potrebno da se uspuže uz list?" zareža kzin. On dobaci Luisu draud i odgega se prema svom vodenom krevetu.
<BR>&nbsp;&nbsp;&nbsp;&nbsp;&nbsp;Odvraćanje pažnje. Hmii je istrgnuo dugmad iz Luisove lobanje neposredno pošto se ovaj isključio, samo zato da bi kod Luisa Vua izazvao besomučnu jarost i tako skrenuo lutkarevu pažnju.
<BR>&nbsp;&nbsp;&nbsp;&nbsp;&nbsp;"Kada sledeći put budem prepravljao tvoj draud, učiniću to neposredno pre uključivanja", reče Poslednji. "Usrećuje li te to?"
<BR>&nbsp;&nbsp;&nbsp;&nbsp;&nbsp;"Znaš ti tanj dobro šta me usrećuje!" Luis je čvrsto držao draud. Bio je, razume se, isključen - isključen dok ga merač vremena ponovo ne oživi.
<BR>&nbsp;&nbsp;&nbsp;&nbsp;&nbsp;"Ti si gotovo podjednako dugovečan kao i mi. Ovo je samo privremeno." Poslednji stade da mu se ulaguje. "Ni u snu nisi pomislio da ćeš biti toliko bogat! Svemirska letelica Prstenastog sveta koristila je metod jeftinih, obimnih transmutacija, isti onaj koji mora da je upotrebljen i pri izradi samog Prstenastog sveta!"
<BR>&nbsp;&nbsp;&nbsp;&nbsp;&nbsp;Luis zbunjeno podiže pogled.
<BR>&nbsp;&nbsp;&nbsp;&nbsp;&nbsp;"Bilo bi dobro kada bismo znali masu i veličinu te mašine", nastavi lutkar. "Svemirske letelice sa Prstenastog sveta su goleme naprave. Ali nema potrebe da ih prevozimo. Jedan hologram koji će napraviti radar za dubinsko snimanje, kao i hologrami mehanizma pri radu biće dovoljni da ubede moje sunarodnike. A onda ćemo jednostavno poslati po tu letelicu jedan brod Opštih Proizvoda broj četiri."
<BR>&nbsp;&nbsp;&nbsp;&nbsp;&nbsp;Tuđinac svakako nije mogao da očekuje da mu čovek duboko pogođen naglim prekidom struje odgovori na svaku sitnu opasku. Razume se da nije. Ali ispod veđa Luis je posmatrao Hmiija da bi video kako će ovaj izići s tim na kraj.
<BR>&nbsp;&nbsp;&nbsp;&nbsp;&nbsp;Kzin je bio divan. Na trenutak se sledio. A onda upita: "Kako je došlo do toga da si izgubio svoje povlastice?"
<BR>&nbsp;&nbsp;&nbsp;&nbsp;&nbsp;"Priča je prilično složena."
<BR>&nbsp;&nbsp;&nbsp;&nbsp;&nbsp;"Ušli smo u sistem Prstenastog sveta na jedanaest milijardi milja iznad orbitne ravni i pri brzini od pedeset dve hiljade milja u sekundi koju treba postepeno da smanjujemo. Prošao je tek jedan dan. Imamo vremena."
<BR>&nbsp;&nbsp;&nbsp;&nbsp;&nbsp;"Tačno, a ne čekaju nas nikakvi naročiti poslovi. Kao prvo, treba da znate da Konzervativna stranka i stranka Eksperimentalista već odavno postoje kod nas. Obično vladaju konzervativci. Ali kada je naš svet snašla nevolja zbog toplotnog zagađenja izazvanog prevelikim korišćenjem industrijske moći, Eksperimentalisti su prebacili naš svet u kometski oreol. Jedan režim Eksperimentalista najpre je preobrazio, a potom i zasejao dva poljoprivredna sveta. Jedan kasniji režim dovukao je još dva sveta sa mesta gde su nastali kao pratioci udaljenih, ledenih džinova..."
<BR>&nbsp;&nbsp;&nbsp;&nbsp;&nbsp;Hmii je dobio dovoljno vremena da povrati pribranost i razmisli šta sledeće da kaže. Odlično! Možda je kzin zasluživao položaj koji je nekad imao: Govornik-Životinjama, mlađi ambasador kod ljudske rase.
<BR>&nbsp;&nbsp;&nbsp;&nbsp;&nbsp;"...učinili smo ono što je bilo neophodno, a potom bili svrgnuti. Ali takva su pravila igre. Eksperimentalisti su došli na vlast kada su naše sonde otkrile carstvo Kzina. Verujem da vam je Nesus ispričao kako smo se poneli."
<BR>&nbsp;&nbsp;&nbsp;&nbsp;&nbsp;"Pomogli ste čovečanstvu." Hmii je bio čudno miran. Luis bi pre očekivao da će razdirati zidove. "U četiri rata sa ljudima izginula su četiri pokolenja naših najboljih ratnika, a posledica toga bila je da je znatno porastao broj popustljivih među nama."
<BR>&nbsp;&nbsp;&nbsp;&nbsp;&nbsp;"Nadali smo se da ćete razviti sposobnost da prijateljski opštite sa ostalim vrstama. Moja stranka je, sa svoje strane, osnovala veliko trgovačko carstvo u ovoj oblasti. Ipak, uprkos svim svojim uspesima gubili smo vlast. A onda se ustanovilo da je eksplodiralo jezgro naše galaksije. Udarni talas trebalo je da stigne do nas za dvadeset hiljada godina. Naša stranka ostala je na vlasti kako bi pripremila seobu Flote svetova."
<BR>&nbsp;&nbsp;&nbsp;&nbsp;&nbsp;"Kakva sreća za vas. Ipak su vas na kraju svrgnuli."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Lutkar izvesno vreme ne reče ništa. A onda nastavi: "Neke od mojih odluka nisu bile omiljene. Umešao sam se u sudbinu i ljudi i kzina. Vi ste na neki način saznali našu tajnu - da smo prekršili zemaljske Zakone razmnožavanja, pokušavajući da odgajimo naročito srećne pojedince kod ljudi, kao i da smo uticali na tok vašeg Prvog rata sa ljudima, da bismo stvorili razumne kzine. Moj prethodnik osnovao je Opšte Proizvode, međuzvezdano trgovačko carstvo. Rečeno je, pri tom, da je on od ludosti napravio vrlinu, jer samo ludi među nama u stanju su da rizikuju živote u svemiru. I mene su, kada sam pripremao vašu ekspediciju za istraživanje Prstenastog sveta, nazvali ludakom, zato što rizikujem susret sa jednom tako razvijenom tehnologijom. Ali pred opasnošću ne treba zavlačiti glavu u pesak!"
<BR>&nbsp;&nbsp;&nbsp;&nbsp;&nbsp;"I tako su te svrgnuli."
<BR>&nbsp;&nbsp;&nbsp;&nbsp;&nbsp;"Moglo bi se reći da je to bio... prikladan izgovor." Poslednji je nemirno koračao: klopklopklop, klopklopklop. "Poznato vam je da sam pristao da se sparim sa Nesusom, ako se vrati sa Prstenastog sveta. Tražio je tu povlasticu. Vratio se i mi smo se sparili. Zatim smo to ponovo učinili, iz ljubavi. Nesus je bio lud, a i Poslednji je često bivao lud i tako... svrgnuli su me."
<BR>&nbsp;&nbsp;&nbsp;&nbsp;&nbsp;Luis iznenada upita: "Koji je od vas mužjak?"
<BR>&nbsp;&nbsp;&nbsp;&nbsp;&nbsp;"Čudim se da to niste pitali Nesusa. Ali on vam ne bi rekao, zar ne? Nesus je stidljiv kada su u pitanju određene teme. Imamo dve vrste mužjaka, Luise. Moja vrsta usađuje spermu u telo ženke, a Nesusova vrsta usađuje jaje u ženku veoma sličnim organom."
<BR>&nbsp;&nbsp;&nbsp;&nbsp;&nbsp;"Imate, dakle, tri roda?" upita Hmii.
<BR>&nbsp;&nbsp;&nbsp;&nbsp;&nbsp;"Ne, samo dva. Ženke se ne računaju. U stvari, ženke se pare međusobno na drugi način kako bi stvorile nove ženke. One ne pripadaju u potpunosti našoj vrsti, mada žive u simbiozi s nama kroz čitavu našu istoriju."
<BR>&nbsp;&nbsp;&nbsp;&nbsp;&nbsp;Luis se trže. Lutkari su se parili poput osa: njihov potomak jeo je telo bespomoćnog domaćina. Nesus je odbio da razgovara o seksu i bio je u pravu. Sve to je, zaista, bilo ružno.
<BR>&nbsp;&nbsp;&nbsp;&nbsp;&nbsp;"Bio sam u pravu", nastavi Poslednji. "Bio sam u pravu što sam poslao misiju na Prstenasti svet i mi ćemo to sada i dokazati. Pet dana unutra i ne više od deset na izbočini svemirske luke i još pet da stignemo do izravnog svemira odakle možemo pobeći hiperpogonom. Uopšte se ne moramo spustiti na Prstenasti svet. Halrloprilalar je rekla Nesusu da su brodovi sa Prstenastog sveta nosili olovo, zbog njegove gustoće, i pretvarali ga u vazduh i vodu za vreme putovanja. Konzervativna vlada ne bi mogla da se nosi sa razgranjavanjem jedne takve tehnologije. Zato će morati da me vrate na moj položaj."
<BR>&nbsp;&nbsp;&nbsp;&nbsp;&nbsp;Osećanje potištenosti zbog naglog ukidanja struje nije dopuštalo Luisu da se nasmeje. Pa ipak, sve je to bilo veoma smešno i još smešnije jer je od samog početka to bila njegova vlastita greška.
<BR>&nbsp;&nbsp;&nbsp;&nbsp;&nbsp;Sledećeg jutra tuđinci su struju u draudu ponovo sveli na polovinu i posle toga ga ostavili potpuno samog. Ne bi trebalo da oseća toliku razliku. Još je bio zadovoljan pod naponom. Ali godinama je patio od potištenosti kada bi se merač vremena zaustavio, zato što je znao šta će osetiti kada se struja vrati. Potištenost koju je sada osećao bila je teža, a nedostajala mu je i pređašnja sigurnost. Tuđinci su mogli preseći struju u svako doba... ali čak i da to ne učine, moraće da je se odrekne. O
<BR>&nbsp;&nbsp;&nbsp;&nbsp;&nbsp;čemu su tuđinci razgovarali protekla četiri dana nije imao pojma. Pokušao je da se potpuno usredsredi na ekstazu pod naponom. Nejasno se prisećao da su izvlačili holograme iz računara. Bila su to lica domorodaca sa Prstenastog sveta: malenih stvorova prekrivenih zlatastom kosom (i jednog obrijanog sveštenika); neka golema žičana skulptura u zamku na nebu (okrnjen nos, ćelava glava, tanke usne)? Halrloprilalar (verovatno pripadnik iste rase); Tragač, lutalica koji je uzeo Tilu pod svoju zaštitu (gotovo ljudsko biće, ali sa mišićima kao u nekog Džinksijanca i bez brade). Bilo je tu gradova koje je uništilo vreme i lebdećih zgrada koje su pale kada im je prekinut dovod energije. Bilo je tu holograma koji su prikazivali približavanje Lažova jednom senkovitom kvadratu i grada smeštenog u dimnom oblaku žice pale sa senkovitog kvadrata.
<BR>&nbsp;&nbsp;&nbsp;&nbsp;&nbsp;Sunce je raslo, pretvarajući se od tačkice u crnu mrlju sa sjajnim obodom unaokolo, čije je blistavilo prigušivao filterski štit Iglinog unutrašnjeg trupa. Plavi oreol oko sunca se širio.
<BR>&nbsp;&nbsp;&nbsp;&nbsp;&nbsp;Luis se u snovima vraćao na Prstenasti svet. U velikom lebdećem zatvoru visio je naglavačke iz svog sagorelog letcikla, tridesetak metara iznad čvrstog poda posutog kostima ranijih zatočenika. Nesusov glas odzvanjao mu je u ušima, obećavajući spas koji nikada nije stigao.
<BR>&nbsp;&nbsp;&nbsp;&nbsp;&nbsp;Kada je bio budan bežao je u uobičajene poslove... dok s večeri četvrtog dana nije bolje osmotrio svoju večeru, a onda je prosuo i naručio preko brojčanika hleb sa više vrsta sireva. Bilo mu je potrebno četiri dana da shvati da se nalazi van domašaja ARM-a. Ponovo je mogao da jede sir!
<BR>&nbsp;&nbsp;&nbsp;&nbsp;&nbsp;Šta bi još moglo biti dobro sem napona? upita se Luis. Sir. Ploče za spavanje. Ljubav (nepraktično). Divlje obojena koža. Sloboda, sigurnost, samopoštovanje. Dobijanje kao suprotnost gubljenju. Do tanja, gotovo sam zaboravio ovako da razmišljam i sve sam izgubio. Slobodu, sigurnost, samopoštovanje. Malo strpljenja i mogu napraviti prvi korak. Šta je još dobro? Rakija sipana u kafu. Filmovi.
<BR>&nbsp;&nbsp;&nbsp;&nbsp;&nbsp;Pre dvadeset tri godine Govornik-Životinjama doveo je svemirsku letelicu Lažljivo kopile u blizinu ruba Prstenastog sveta. Sada su Hmii i Poslednji razgledali video-zapise o tom događaju.
<BR>&nbsp;&nbsp;&nbsp;&nbsp;&nbsp;Viđen tako izbliza, Prstenasti svet se preobrazi u prave linije koje su se spajale negde u beskonačnosti. Iz tačke gde je kockasto išarana, plava, unutrašnja površina ponirala u susret gornjem i donjem rubu obodnog zida izgledalo je da prstenovi sistema za usporavanje svemirske letelice lete pravo u kameru, stalno iznova, zahvatajući čitav spektar od infracrvenog, preko vidljivog i ultraljubičastog dela, sve do slika iz dubokog radarskog područja. Ili su promicali usporeno, ogromni elektromagneti, svi istovetni.
<BR>&nbsp;&nbsp;&nbsp;&nbsp;&nbsp;Ali Luis Vu je punih osam časova gledao fantastični ep Prevrtljiva zemlja, ne prestajući pri tom da pije. Rakija u kafi, zatim rakija sa sodom, pa čista rakija. Gledao je film, nije čulno učestvovao: igrali su živi glumci od kojih su samo dvoje posedovali ljudska čula. Bio je dvostruko izdvojen iz stvarnosti.
<BR>&nbsp;&nbsp;&nbsp;&nbsp;&nbsp;U jednom trenutku pokušao je da uvuče Hmiija u razgovor o načinu na koji Saberagen koristi nemoguće vizuelne efekte. Ostalo mu je još dovoljno razuma da smesta odustane. Nije valjalo razgovarati sa Hmiijem u pijanom stanju. Lutkari imaju skrivene uši, skrivene uši... Prstenasti svet postade veći.
<BR>&nbsp;&nbsp;&nbsp;&nbsp;&nbsp;Dva dana prikazivao se kao tanano izgraviran plavi prsten, uzak, krhkog izgleda, decentriran u odnosu na svoje sunce, rastući uporedo sa crnim sunčevim krugom. Zatim se pojaviše krupnije pojedinosti. Unutrašnji prsten crnih pravougaonika, senkovitih kvadrata. Obodni zid, jedva hiljadu milja visok, ali koji je i dalje rastao, zaklanjajući od njihovih pogleda unutrašnju površinu Prstenastog sveta. Do večeri petog dana Topla igla istrage izgubila je dosta na brzini, a obodni zid predstavljao je sada veliki crni bedem preko zvezda.
<BR>&nbsp;&nbsp;&nbsp;&nbsp;&nbsp;Luis nije bio pod naponom. Danas je primorao sebe da ga preskoči; a tada mu je Poslednji rekao da mu neće poslati nimalo struje dok se bezbedno ne spuste. Luis je samo slegao ramenima. Uskoro, sada...
<BR>&nbsp;&nbsp;&nbsp;&nbsp;&nbsp;"Sunce se rasplamsava", reče Poslednji.
<BR>&nbsp;&nbsp;&nbsp;&nbsp;&nbsp;Luis podiže pogled. Meteorski štit zaklonio je sunce.
<BR>&nbsp;&nbsp;&nbsp;&nbsp;&nbsp;Video je samo solarnu koronu, krug svetlosti kojim je bio optočen crni disk. "Daj nam sliku", zatraži on.
<BR>&nbsp;&nbsp;&nbsp;&nbsp;&nbsp;Zatamnjeno i rašireno u pravougaonom 'prozoru', sunce postade jedan ogroman, išarani disk. Ovo sunce bilo je neznatno manje i hladnije od Sola. Na njemu nije bilo sunčevih pega, mrlja, ničeg sem jednog jarkog mesta u središtu. "Položaj nam nije dobar", reče Poslednji. "Baklju vidimo odozgo."
<BR>&nbsp;&nbsp;&nbsp;&nbsp;&nbsp;"Možda je sunce nedavno postalo nestabilno", odvrati Hmii. "To bi moglo objasniti zbog čega je Prstenasti svet decentriran."
<BR>&nbsp;&nbsp;&nbsp;&nbsp;&nbsp;"Možda. Video-zapisi sa Lažljivog kopileta pokazuju, doduše, baklju i prilikom vašeg približavanja Prstenastom svetu, ali tokom većeg dela te godine sunce je mirovalo." Glave Poslednjeg lebdele su iznad njegove ploče sa instrumentima. "Čudno. Magnetska ustrojstva..."
<BR>&nbsp;&nbsp;&nbsp;&nbsp;&nbsp;Crni disk skliznu iza crne ivice obodnog zida.
<BR>&nbsp;&nbsp;&nbsp;&nbsp;&nbsp;"Magnetska ustrojstva te zvezde krajnje su neobična", nastavi Poslednji.
<BR>&nbsp;&nbsp;&nbsp;&nbsp;&nbsp;"Vratimo se da još jednom pogledamo", ponovo zatraži Luis.
<BR>&nbsp;&nbsp;&nbsp;&nbsp;&nbsp;"Naša misija ne predviđa prikupljanje nasumičnih podataka."
<BR>&nbsp;&nbsp;&nbsp;&nbsp;&nbsp;"Znači, bez znatiželje?"
<BR>&nbsp;&nbsp;&nbsp;&nbsp;&nbsp;"Bez znatiželje."
<BR>&nbsp;&nbsp;&nbsp;&nbsp;&nbsp;Deset hiljada milja ispod njih crni zid izgledao je prav kao linija povučena lenjirom. Tama i brzina zamaglili su sve pojedinosti. Poslednji je imao teleskopski ekran podešen za infracrvenu svetlost, ali ni to nije mnogo pomoglo... ili možda jeste? Duž dna obodnog zida primećivale su se senke, trouglovi hladnoće trideset do četrdeset milja visoki, kao da je nešto s unutrašnje strane zida visokog hiljadu milja odbijalo sunčevu svetlost. A onda primetiše jednu tamniju, hladniju liniju duž dna, koja se kretala sleva nadesno.
<BR>&nbsp;&nbsp;&nbsp;&nbsp;&nbsp;"Da li pristajemo ili samo lebdimo?" upita Hmii učtivo.
<BR>&nbsp;&nbsp;&nbsp;&nbsp;&nbsp;"Lebdimo, da bismo procenili situaciju."
<BR>&nbsp;&nbsp;&nbsp;&nbsp;&nbsp;"Blago pripada tebi. Možeš i bez njega, ako ti se prohte."
<BR>&nbsp;&nbsp;&nbsp;&nbsp;&nbsp;Poslednji je bio uznemiren. Nogama je čvrsto stezao pilotsku klupu. Mišići na leđima su mu se grčili. Hmii je, međutim, bio opušten; izgledao je zadovoljan sobom. "Nesus je imao jednog kzina za pilota", reče on. "Bilo je trenutaka kada je potpuno mogao da se prepusti strahu. Ti se ne usuđuješ. Može li Igla automatski da se spusti dok se ti kriješ u stazisu?"
<BR>&nbsp;&nbsp;&nbsp;&nbsp;&nbsp;"A šta ako iskrsne nešto nepredviđeno? Ne. Nisam sa tim računao."
<BR>&nbsp;&nbsp;&nbsp;&nbsp;&nbsp;"Moraš nas sam spustiti. Učini to, Poslednji."
<BR>&nbsp;&nbsp;&nbsp;&nbsp;&nbsp;Igla se okrenu pramcem naniže i ubrza.
<BR>&nbsp;&nbsp;&nbsp;&nbsp;&nbsp;Bila su im potrebna gotovo dva časa da dostignu brzinu Prstenastog sveta od sedam stotina sedamdeset milja u sekundi. Do tada, na stotine hiljada milja tamne linije promaklo je pokraj njih. Poslednji stade da ih spušta - lagano, tako lagano da se Luis upita neće li odustati. Posmatrao ga je krajnje strpljivo. Nije bio pod naponom; činio je to vlastitom voljom. Ništa drugo nije moglo biti toliko važno.
<BR>&nbsp;&nbsp;&nbsp;&nbsp;&nbsp;Ali odakle je Hmii crpeo svoje strpljenje? Da li je možda osećao kako se u njemu budi novostečena mladost? Ljudsko biće koje se približava svom prvom stoleću moglo bi se osećati kao da je pred njim svekoliko vreme ovog sveta, dovoljno za ispunjenje svih zamisli. Da li bi se i kzin ponašao na taj način? Ili... Hmii je bio školovan diplomata. Možda je bio u stanju da prikrije svoja osećanja.
<BR>&nbsp;&nbsp;&nbsp;&nbsp;&nbsp;Igla je održavala ravnotežu na trupnim potisnicima. Snaga potisnika od nula zarez devet stotina devedeset dve gravitacije uputila je brod na putanju koja je pratila zakrivljenost Prstenastog sveta; prepušten sam sebi, brod bi se odbacio prema međuzvezdanom prostoru. Luis je posmatrao lutkareve glave kako se bacakaju i njišu da bi proverile brojčanike, brojila i ekrane oko njega. Luis nije bio u stanju da ih očitava.
<BR>&nbsp;&nbsp;&nbsp;&nbsp;&nbsp;Tamna linija pretvorila se u niz prstenova postavljenih na primetnom rastojanju; svaki prsten imao je u prečniku stotinu milja; sve vreme su promicali kraj njih. Za vreme prve ekspedicije jedan stari video-zapis pokazao im je kako su se brodovi nekad postavljali pedeset milja od obodnog zida i čekali da ih prstenovi pokupe i ubrzaju od slobodnog pada do rotacione brzine Prstenastog sveta, a zatim da ih istovare na suprotnom kraju, na izbočini svemirske luke.
<BR>&nbsp;&nbsp;&nbsp;&nbsp;&nbsp;Sleva i zdesna crni zid spajao se negde u nevidljivoj tački. Sada je bio blizu, tek nekoliko hiljada milja udaljen. Poslednji je nagnuo Iglu da plovi duž linearnog akceleratora. Stotine hiljada milja prstenova... Ali stanovnicima Prstenastog sveta nedostajali su gravitacioni generatori. Njihovi brodovi i posada ne bi izdržali velika ubrzanja.
<BR>&nbsp;&nbsp;&nbsp;&nbsp;&nbsp;"Prstenovi su neaktivni. Čak ne nalazim ni senzore za prispele brodove." Jedna od lutkarevih glava okrenula se za trenutak da im to kaže, a zatim se brzo vrati na posao.
<BR>&nbsp;&nbsp;&nbsp;&nbsp;&nbsp;Evo i izbočine svemirske luke.
<BR>&nbsp;&nbsp;&nbsp;&nbsp;&nbsp;Imala je sedamdeset milja u prečniku. Bilo je tu visokih dizalica, divnih zakrivljenih oblika, okruglih zgrada i niskih, širokih teretnih kamiona. Bilo je i brodova: četiri cilindra sa zaravnjenim nosevima od kojih su tri bila oštećena; vijci na trupovima bili su im slomljeni.
<BR>&nbsp;&nbsp;&nbsp;&nbsp;&nbsp;"Nadam se da imaš svetla", reče Hmii.
<BR>&nbsp;&nbsp;&nbsp;&nbsp;&nbsp;"Još ne želim da budem primećen."
<BR>&nbsp;&nbsp;&nbsp;&nbsp;&nbsp;"Da li uočavaš bilo kakav znak nečijeg prisustva? Zar ćeš nas spustiti bez svetala?"
<BR>&nbsp;&nbsp;&nbsp;&nbsp;&nbsp;"Oba puta ne", odvrati Poslednji. Reflektor na pramcu Igle najednom blesnu snažnom svetlošću: pomoćno oružje, razume se.
<BR>&nbsp;&nbsp;&nbsp;&nbsp;&nbsp;Brodovi su bili ogromni. Jedna otvorena vazdušna komora predstavljala je tek puku crnu česticu. Hiljade prozora svetlucalo je na cilindrima nalik na zrnca kristalnog šećera posutog po kolaču. Činilo se, ipak, da je jedan brod netaknut. Drugi su bili na silu otvoreni i u različitoj meri opustošeni, a njihova utroba izložena bezvazdušnom prostoru i radoznalim tuđinskim očima.
<BR>&nbsp;&nbsp;&nbsp;&nbsp;&nbsp;"Ništa nas ne napada, ništa nas ne upozorava", primeti lutkar. "Temperatura zgrada i postrojenja ista je kao i temperatura same izbočine i brodova, sto sedamdeset četiri stepena; apsolutna. Ovo mesto je već dugo napušteno."
<BR>&nbsp;&nbsp;&nbsp;&nbsp;&nbsp;Dva masivna toroida, bakarne boje, obuhvatala su srednji deo netaknutog broda. Mora da je na njih otpadala trećina mase samog broda ili čak i više. Luis pokaza na njih. "Generatori sabirnica, možda. Nekada sam proučavao istoriju svemirskih letova. Basardov usisni mlaznik stvara elektromagnetsko polje kako bi prikupio međuzvezdani vodonik i sproveo ga u zonu sabijanja radi fuzije. Beskonačna zaliha goriva. Ali potreban je i rezervoar na brodu i raketni motor za veoma sporo kretanje prilikom sabiranja. Eno tamo." Rezervoari su se videli u dva opljačkana broda.
<BR>&nbsp;&nbsp;&nbsp;&nbsp;&nbsp;A na sva tri opljačkana broda nedostajali su masivni toroidi. To je zbunilo Luisa. Međutim, Basardove sabirnice obično su koristile magnetne jednopole, koji su mogli da se koriste i u druge svrhe.
<BR>&nbsp;&nbsp;&nbsp;&nbsp;&nbsp;Poslednjeg je mučilo nešto drugo.
<BR>&nbsp;&nbsp;&nbsp;&nbsp;&nbsp;"Rezervoari za olovo? Ali zašto jednostavno ne bi njime obložili brod kako bi poslužio kao zaštitni omotač pre no što se transmutira u gorivo?"
<BR>&nbsp;&nbsp;&nbsp;&nbsp;&nbsp;Luis je ćutao. Nije bilo nikakvog olova.
<BR>&nbsp;&nbsp;&nbsp;&nbsp;&nbsp;"Raspoloživost", reče Hmii. "Možda su morali da se bore. Olovo može da se otopi sa trupa i brod na taj način ostaje bez goriva. Spusti nas, Poslednji, i potražićemo odgovore u neoštećenom brodu."
<BR>&nbsp;&nbsp;&nbsp;&nbsp;&nbsp;Igla je lebdela.
<BR>&nbsp;&nbsp;&nbsp;&nbsp;&nbsp;"Lako je strugnuti", nagovesti Hmii. "Otpusti nas sa ispusta i isključi potisnike. Pašćemo u slobodni svemir, uključićeš hiperpogon i požuriti u sigurnost."
<BR>&nbsp;&nbsp;&nbsp;&nbsp;&nbsp;Igla se smesti na ispust svemirske luke. "Zauzmi mesto na prenosnom disku", reče Poslednji.
<BR>&nbsp;&nbsp;&nbsp;&nbsp;&nbsp;Hmii postupi kako mu je naloženo. On se... nije samo zadovoljno smejuljio već je i preo od zadovoljstva dok je nestajao. Luis stupi za njim na disk i nađe se na nekom sasvim drugom mestu.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
