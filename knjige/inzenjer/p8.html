<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. ODLUKA
<P>&nbsp;&nbsp;&nbsp;&nbsp;&nbsp;Luis se probudio veoma gladan. Okrenuo je brojčanik, poručivši sufle od čedar-sira, irsku kafu, crvene pomorandže i uspeo sve to da potamani.
<BR>&nbsp;&nbsp;&nbsp;&nbsp;&nbsp;Hmii je spavao u sklupčanom položaju koji ga je najbolje štitio. Izgledao je nekako drugačije. Uredniji - da, uredniji, jer su ožiljci ispod krzna nestali, a novo krzno već je stalo da se pomalja.
<BR>&nbsp;&nbsp;&nbsp;&nbsp;&nbsp;Bio je začuđujuće izdržljiv. Pretražili su svaki od četiri broda Prstenastog sveta, a zatim su prešli u jedno dugačko, usko zdanje na samom rubu beskonačnosti, za koje se ispostavilo da je upravljačko središte za sisteme ubrzanja svemirskih letelica. Luis se na kraju kretao kao kroz maglu od iscrpljenosti. Znao je da bi trebalo da istraži Iglu kako bi otkrio pojedinosti njenog sklopa, slaba mesta, puteve koji vode na upravljačku palubu. Umesto toga posmatrao je Hmiija s mržnjom. Kzin se nijednom nije zaustavio da se odmori.
<BR>&nbsp;&nbsp;&nbsp;&nbsp;&nbsp;Odnekud se pojavi Poslednji. Stigao je otpozadi ili iz zeleno obojenog privatnog odeljka. Griva mu je bila očešljana i natapirana, ukrašena kristalima koji su prolazili kroz sve boje spektra dok se kretao. Luisu ovo zagolica znatiželju. Lutkar je bio neuredan dok je sam upravljao Iglom. Da li se sada doterao samo zato da bi elegancijom ostavio utisak na svoje tuđinske zatvorenike?
<BR>&nbsp;&nbsp;&nbsp;&nbsp;&nbsp;"Luise, želiš li draud?" upita on.
<BR>&nbsp;&nbsp;&nbsp;&nbsp;&nbsp;Luis ga je, razume se, želeo, ali... "Ne još."
<BR>&nbsp;&nbsp;&nbsp;&nbsp;&nbsp;"Spavao si jedanaest sati."
<BR>&nbsp;&nbsp;&nbsp;&nbsp;&nbsp;"Možda se privikavam na vreme Prstenastog sveta. Jesi li nešto uradio?"
<BR>&nbsp;&nbsp;&nbsp;&nbsp;&nbsp;"Napravio sam laserske spektograme trupova brodova. Uglavnom su posredi legure gvožđa. Izvršio sam dubinsko radarsko osmatranje svakog od četiri broda iz po dva ugla; takođe, premestio sam Iglu dok ste spavali. Postoje još dva ispusta svemirskih luka na po sto dvadeset stepeni oko Prstenastog sveta. Utvrdio sam položaje još jedanaest brodova, prema njihovom sastavu. Sa ove udaljenosti, međutim, nisam mogao da ustanovim pojedinosti."
<BR>&nbsp;&nbsp;&nbsp;&nbsp;&nbsp;Hmii se probudi, protegnu i pridruži Luisu kod providnog zida. "Što više saznajemo, to više novih pitanja iskrsava", reče on. "Jedan brod je ostavljen nedirnut, tri su očerupana. Zašto?"
<BR>&nbsp;&nbsp;&nbsp;&nbsp;&nbsp;"Možda je Halrloprilalar mogla to da nam kaže", uzvrati Poslednji. "No, pozabavimo se jedinim bitnim pitanjem u ovom času. Gde je uređaj za transmutaciju?"
<BR>&nbsp;&nbsp;&nbsp;&nbsp;&nbsp;"Ovde nemamo nikakvih instrumenata. Prebaci nas u lender, Poslednji. Koristićemo ekrane na upravljačkoj palubi." Osam ekrana sjajilo je oko potkovičaste zakrivljenosti ploče sa uređajima na lenderu. Hmii i Luis stadoše da proučavaju utvarne sklopove brodova sa Basardovim sabirnicima, koje su sazdali računari na osnovu dubinskog radarskog osmatranja.
<BR>&nbsp;&nbsp;&nbsp;&nbsp;&nbsp;"Izgleda mi", reče Luis, "kao da je samo jedna grupa obavila sve pljačke. Trebalo je da se pozabave sa samo tri broda i prvo su uzeli ono što im je bilo najpotrebnije. Nastavili su sa radom sve dok ih nešto nije prekinulo. Možda im je ponestalo vazduha ili nečeg drugog. Četvrti brod prispeo je kasnije. Hmmm... Ali zbog čega četvrta posada nije opljačkala vlastiti brod?"
<BR>&nbsp;&nbsp;&nbsp;&nbsp;&nbsp;"Sve je to sporedno. Tražimo samo transmuter. Gde li je?"
<BR>&nbsp;&nbsp;&nbsp;&nbsp;&nbsp;"Nismo mogli da ga razaberemo", uzvrati Hmii.
<BR>&nbsp;&nbsp;&nbsp;&nbsp;&nbsp;Luis je nastavio da proučava utvarne sklopove četiri broda dobijene dubinskim radarskim osmatranjem. "Budimo metodični. Šta - nije sistem za transmutaciju?" Sledio je svetlećim pokazivačem linije na slici jedinog nedirnutog broda. "Evo, ova dva toroida koji obmotavaju trup jamačno su generatori sabirnog polja. Rezervoari sa gorivom su ovde. Pristupne cevi su ovde, ovde, i ovde..." Kako je na koji deo broda pokazao, tako je Poslednji sa ekrana uklanjao te segmente. "Fuzioni reakcioni motor, čitav ovaj odsečak. Motori stajnih nogu. Ukloni i noge. Visinske mlaznice su ovde, ovde i ovde; sve se napaja preko ovih cevi, kroz koje protiče plazma iz jednog malog fuzionog generatora, evo ovde. Baterija. Ova stvar sa ralicom, koja viri iz sredine trupa... kako ju je ono Pril nazivala?"
<BR>&nbsp;&nbsp;&nbsp;&nbsp;&nbsp;"Čiltang broun", frknu Hmii. "Ona nakratko omekšava podni materijal Prstenastog sveta, radi probijanja. Upotrebljavali su je umesto vazdušnih komora."
<BR>&nbsp;&nbsp;&nbsp;&nbsp;&nbsp;"Tačno." Luis nastavi poletno i sa pritajenom razdraganošću. "Pa, čarobni transmuter verovatno ne bi čuvali u kabinama, ali ... Spavaće prostorije su ovde, kontrolne ovde, ovde i ovde, kuhinja..."
<BR>&nbsp;&nbsp;&nbsp;&nbsp;&nbsp;"Da nije to?"
<BR>&nbsp;&nbsp;&nbsp;&nbsp;&nbsp;"Ne, pomislili smo već na to. Posredi je samo automatizovana hemijska laboratorija."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Vrtno područje je ovde. Organski otpaci služe kao gorivo. Vazdušne komore..."
<BR>&nbsp;&nbsp;&nbsp;&nbsp;&nbsp;Kada je Luis konačno završio, na ekranu više nije bilo ni traga od broda. Poslednji ga strpljivo vrati nazad. "Da li smo nešto prevideli? Čak i da je transmuter bio skinut i uklonjen, morao bi se videti prostor predviđen za njega."
<BR>&nbsp;&nbsp;&nbsp;&nbsp;&nbsp;Ovo je postajalo zabavno. "Hej, ako su zaista držali gorivo spolja... olovo, obavijeno oko trupa... onda ovo zapravo nije rezervoar vodonika na brodu, je li tako? Možda su čuvali magični transmuter tu unutra. Bila mu je potrebna dobra obloga ili dobra izolacija... odnosno hlađenje tečnim vodonikom."
<BR>&nbsp;&nbsp;&nbsp;&nbsp;&nbsp;Hmii postavi pitanje pre no što je to Poslednjem pošlo za rukom: "Kako bi ga uklonili?"
<BR>&nbsp;&nbsp;&nbsp;&nbsp;&nbsp;"Možda uz pomoć čiltang brouna sa nekog drugog broda. Da li su svi rezervoari za gorivo bili prazni?" On se zagleda u obrise drugih brodova. "Tako je. Dobro, na kraju ćemo pronaći transmutere na Prstenastom svetu... Ali oni neće raditi. Pošast je i njih zahvatila."
<BR>&nbsp;&nbsp;&nbsp;&nbsp;&nbsp;"Halrloprilalarina priča o bakteriji koja jede superprovodnike nalazi se u našim zapisima", reče Poslednji.
<BR>&nbsp;&nbsp;&nbsp;&nbsp;&nbsp;"Pa, ona baš nije mogla mnogo da nam kaže", reče Luis. "Njen brod otišao je na dugo krstarenje. Kada se vratio, civilizacije Prstenastog sveta više nije bilo. Stalo je sve što je koristilo superprovodnike." Zapitao se koliko je mogao da veruje u Prilinu priču o Padu gradova. Ali nešto je zaista uništilo vladajuću civilizaciju Prstenastog sveta. "Superprovodnu žicu i predivo naći ćete u spremištu na lenderu. To nije isti superprovodnik kao onaj koji se koristio na Prstenastom svetu. Bakterije ga neće dirati. Mislio sam da će nam možda biti potreban za razmenu."
<BR>&nbsp;&nbsp;&nbsp;&nbsp;&nbsp;Luisovo lice ostalo je neodgonetljivo, iako je Poslednji upravo izjavio nešto što ga je zbunilo. Kako su lutkari mogli toliko znati o mutantnoj pošasti koja je uništila mašine Prstenastog sveta? Najednom, Luis više uopšte nije sumnjao u postojanje bakterija.
<BR>&nbsp;&nbsp;&nbsp;&nbsp;&nbsp;Hmii, međutim, nije shvatio stvar. "Želimo da saznamo šta su lopovi koristili kao prevozno sredstvo. Ali je transportni sistem na obodnom zidu otkazao, onda se naši transmuteri možda nalaze tik sa druge strane obodnog zida, ostavljeni tamo jer su prestali da rade."
<BR>&nbsp;&nbsp;&nbsp;&nbsp;&nbsp;Luis klimnu. "Ako to nije slučaj, pred nama će se naći povelika oblast koju valja istražiti. Mislim da bi trebalo da potražimo središte za popravke."
<BR>&nbsp;&nbsp;&nbsp;&nbsp;&nbsp;"Luise?"
<BR>&nbsp;&nbsp;&nbsp;&nbsp;&nbsp;"Mora negde da postoji središte za kontrolu i održavanje. Prstenasti svet ne bi mogao večno da radi bez ikakve pomoći. Neophodna je meteorska odbrana, popravka oštećenja koja nanesu meteori, visinski mlaznici... ekologija može da pošašavi - sve to treba nadgledavati. Razume se, središte za popravke može se nalaziti bilo gde. Ali moralo bi biti veliko. Njegovo pronalaženje ne bi, stoga, trebalo da nam zada mnogo muka. Verovatno ćemo se uveriti da je napušteno; jer, da je postojao iko ko je o svemu morao voditi računa, taj zacelo ne bi dozvolio da se Prstenasti svet decentrira."
<BR>&nbsp;&nbsp;&nbsp;&nbsp;&nbsp;"Razmišljao si o tome", primeti Poslednji.
<BR>&nbsp;&nbsp;&nbsp;&nbsp;&nbsp;"Kada smo prvi put došli ovamo, nismo najmudrije postupali. Došli smo da istražujemo, sećaš li se? Nekakvo lasersko oružje skinulo nas je sa neba i mi smo ostatak vremena proveli trudeći se samo da spasemo golu kožu. Pokrili smo možda tek petinu širine Prstenastog sveta, i gotovo ništa nismo doznali. Trebalo je da tragamo za središtem za popravke. Tamo se verovatno nalaze prava čudesa."
<BR>&nbsp;&nbsp;&nbsp;&nbsp;&nbsp;"Nisam očekivao toliko prilježnosti kod jednog strujomana."
<BR>&nbsp;&nbsp;&nbsp;&nbsp;&nbsp;"Krenućemo oprezno." Oprezno prema ljudskim merilima, reče Luis u sebi; ne i prema lutkarskim. "Hmii je u pravu: mašine su mogle biti odbačene čim se prošlo kroz obodni zid, pošto su ih napale bakterije."
<BR>&nbsp;&nbsp;&nbsp;&nbsp;&nbsp;"Ne bi trebalo da pokušavamo da prođemo lenderom kroz obodni zid", uzvrati Hmii. "Nemam poverenja u te tuđinske mašine stare hiljade godina. Moramo preći preko njega."
<BR>&nbsp;&nbsp;&nbsp;&nbsp;&nbsp;"A kako ćeš izbeći meteorsku zaštitu?" upita Poslednji.
<BR>&nbsp;&nbsp;&nbsp;&nbsp;&nbsp;"Moramo pokušati da je nadmudrimo. Luise, da li još veruješ da je ono što nas je zasulo vatrom bilo puko automatsko oružje za odbranu od meteora?"
<BR>&nbsp;&nbsp;&nbsp;&nbsp;&nbsp;"Nekad sam tako mislio. Sve se tako brzo dogodilo." Padali smo ka suncu, svi pomalo razdražljivi, zaplašeni stvarnošću Prstenastog sveta. Svi osim Tile, razume se. Potom, trenutni blesak ljubičasto-belog; a onda se Lažov našao optočen blistavim ljubičastim gasom. Tila je pogledala kroz trup. "Krilo je nestalo", kazala je.
<BR>&nbsp;&nbsp;&nbsp;&nbsp;&nbsp;"Vatre nije bilo sve dok se nismo našli na putanji sudara sa površinom Prstenastog sveta. Mora biti da oružje deluje automatski. Kazao sam vam zbog čega smatram da u središtu za popravke nema nikoga."
<BR>&nbsp;&nbsp;&nbsp;&nbsp;&nbsp;"Dakle, nema nikoga ko bi namerno pucao na nas. Dobro, Luise. Automatsko oružje ne bi bilo podešeno da puca na obodni transportni sistem, zar ne?"
<BR>&nbsp;&nbsp;&nbsp;&nbsp;&nbsp;"Hmii, mi ne znamo ko je sagradio obodni transportni sistem. Možda to nisu bili inženjeri Prstenastog sveta; možda ga je kasnije pridodao Prilin narod..."
<BR>&nbsp;&nbsp;&nbsp;&nbsp;&nbsp;"I jeste", reče Poslednji.
<BR>&nbsp;&nbsp;&nbsp;&nbsp;&nbsp;Članovi lutkareve posade okrenuše se ka njegovom liku na ekranu.
<BR>&nbsp;&nbsp;&nbsp;&nbsp;&nbsp;"Zar vam nisam rekao da sam izvesno vreme proveo za teleskopom? Saznao sam da je obodni transportni sistem samo delimično završen. Proteže se duž četrdeset procenata ovog obodnog zida i ne obuhvata deo na kome se sada nalazimo. Na levoj strani obodnog zida završeno je samo petnaest odsto sistema. Inženjeri Prstenastog sveta ne bi ostavili tako neznatan podsistem napola izgrađen, zar ne? Za njihovo prebacivanje možda je služila ona ista svemirska letelica kojom su nadgledali izgradnju."
<BR>&nbsp;&nbsp;&nbsp;&nbsp;&nbsp;"Prilin narod došao je kasnije", reče Luis. "Možda mnogo kasnije. Možda je obodni transportni sistem postao suviše skup. Možda nikada nisu stvarno pokorili čitav Prstenasti svet... Ali zbog čega su onda gradili svemirske brodove? Oh, tanja mu, možda nikada nećemo saznati. Kuda nas sve ovo vodi?"
<BR>&nbsp;&nbsp;&nbsp;&nbsp;&nbsp;"Vodi nas ka zaključku da je neophodno da nekako izigramo meteorsku odbranu", reče Hmii.
<BR>&nbsp;&nbsp;&nbsp;&nbsp;&nbsp;"Tako je. Bio si u pravu. Ako je meteorska zaštita trebalo da puca na obodni zid, niko tamo ništa ne bi gradio." Luis se premišljao još nekoliko trenutaka. Bilo je pukotina u njegovim pretpostavkama... ali alternativa je bila da prođu kroz zid pomoću jednog drevnog čiltang brouna nepoznate pouzdanosti. "U redu. Letimo iznad obodnog zida."
<BR>&nbsp;&nbsp;&nbsp;&nbsp;&nbsp;"Predlažeš da se izložimo silnom riziku", reče lutkar. "Pripremio sam se što sam bolje mogao, ali bio sam primoran da koristim ljudsku tehnologiju. Pretpostavimo da lender otkaže? Oklevam da stavim na kocku bilo šta od onoga čime raspolažem. Postoji mogućnost da se nasukate. A Prstenasti svet osuđen je na propast."
<BR>&nbsp;&nbsp;&nbsp;&nbsp;&nbsp;"Nisam to zaboravio", reče Luis.
<BR>&nbsp;&nbsp;&nbsp;&nbsp;&nbsp;"Kao prvo, moramo pretražiti sve ispuste svemirskih luka. Ima još jedanaest brodova na ovom zidu i ne znam koliko još na levoj strani oboda..."
<BR>&nbsp;&nbsp;&nbsp;&nbsp;&nbsp;I protekle bi nedelje pre no što bi se Poslednji uverio da na tim brodovima nema nikakvog sistema za transmutaciju. Oh, pa...
<BR>&nbsp;&nbsp;&nbsp;&nbsp;&nbsp;"Trebalo bi da krenemo", reče Hmii. "Tajna nam je možda nadohvat ruke!"
<BR>&nbsp;&nbsp;&nbsp;&nbsp;&nbsp;"Imamo goriva i zaliha. Možemo dopustiti sebi da čekamo."
<BR>&nbsp;&nbsp;&nbsp;&nbsp;&nbsp;Hmii ispruži ruku i podesi kontrole. Mora da je do u tančine isplanirao te kretnje; jamačno je podrobno proučio lender dok je Luis bio ophrvan umorom. Mala, kupasta letelica podiže se jednu stopu od poda, okrenu se za devedeset stepeni i mlaz fuzionog motora ispuni pristajnu komoru belim plamenom.
<BR>&nbsp;&nbsp;&nbsp;&nbsp;&nbsp;"Ponašate se budalasto", prekori ih vodenasti kontraalt Poslednjeg. "Mogu vam isključiti pogon."
<BR>&nbsp;&nbsp;&nbsp;&nbsp;&nbsp;Prizemljivač glatko skliznu kroz zakrivljeni pristajni otvor i stade da se diže silovitim ubrzanjem od četiri gravitacije. Kada Poslednji bude prestao da govori, pad će im već doći glave. Luis stade da preklinje sebe što nije ovo predvideo. Hmiijova krv ključala je mladalačkim poletom. Polovina kzina nikada ne odraste - već umire u borbama...
<BR>&nbsp;&nbsp;&nbsp;&nbsp;&nbsp;A Luis Vu, suviše zaokupljen sobom i svojom potištenošću zbog lišavanja uživanja u struji, dozvolio je da mu promakne ta okolnost...
<BR>&nbsp;&nbsp;&nbsp;&nbsp;&nbsp;"Da li si možda odlučio da sam kreneš u istraživanje, Poslednji?" upita on hladno.
<BR>&nbsp;&nbsp;&nbsp;&nbsp;&nbsp;Lutkareve glave neodlučno su podrhtavale iznad kontrolne ploče.
<BR>&nbsp;&nbsp;&nbsp;&nbsp;&nbsp;"Nisi? Onda ćemo to mi uraditi na naš način. Veoma ti hvala." Luis se okrenu prema Hmiiju i reče: "Pokušaj da se spustiš na obodni zid." Istog časa opazio je kzinovo čudno, ukrućeno držanje, prazan pogled i izvučene kandže. Bes? Da li bi kzin stvarno pokušao da probode Toplu iglu istrage?
<BR>&nbsp;&nbsp;&nbsp;&nbsp;&nbsp;Kzin zaurla na Junakovom jeziku.
<BR>&nbsp;&nbsp;&nbsp;&nbsp;&nbsp;Lutkar odvrati kzinskim glasom, a onda se predomisli i ponovi na međunarodnom. "Dve fuzione rakete, jedna pozadi i jedna ispod. Nema potisnika. Nikada ne smeš paliti fuzione motore na tlu, sem u odbrani. Možeš se podići pomoću odbojnika, koji se otiskuju o podni materijal Prstenastog sveta. Možeš leteti kao da koristiš generator za negativnu gravitaciju, ali odbojnici su jednostavniji, a i lakše se popravljaju i održavaju. Nemoj ih sada upotrebiti. Otisnuće se o odbojni zid i odbaciti te u svemir."
<BR>&nbsp;&nbsp;&nbsp;&nbsp;&nbsp;To je objašnjavalo Hmiijevu očiglednu paniku. Imao je poteškoća u upravljanju lenderom. Nimalo ohrabrujuće. Ali ispust svemirske luke nalazio se daleko ispod, a obeshrabrujućeg ljuljanja pri poletanju gotovo da više nije bilo. Ispod njega je dejstvovao postojani pogon od četiri gravitacije... koji iznenada nestade. Luis samo uzviknu 'uf', i lender započe slobodni pad.
<BR>&nbsp;&nbsp;&nbsp;&nbsp;&nbsp;"Ne smemo se mnogo izdići iznad obodnog zida. Pretraži pretince, Luise. Vidi čime raspolažemo."
<BR>&nbsp;&nbsp;&nbsp;&nbsp;&nbsp;"Upozorićeš me pre nego što to ponovo učiniš?"
<BR>&nbsp;&nbsp;&nbsp;&nbsp;&nbsp;"Hoću."
<BR>&nbsp;&nbsp;&nbsp;&nbsp;&nbsp;Luis se oslobodi zaštitne mreže i otplovi niz stepenišni odvod.
<BR>&nbsp;&nbsp;&nbsp;&nbsp;&nbsp;Oko središnje kabine lendera nalazili su se pretinci, a bila je tu i jedna vazdušna komora. Luis stade da otvara pretince. Najveći pretinac sadržao je otprilike jednu kvadratnu milju tananog, svilastog, crnog materijala i na stotine milja crne niti na dvadesetmiljnim kalemima. U jednom drugom pretincu nalazili su se preuređeni pojasevi za letenje, sa odbojnicima preko ramena i malim potisnikom. Bila su dva mala i jedan veliki. Jedan za Halrloprilalar, razume se. Luis pronađe još laserske reflektore i ručne sonične ošamućivače, kao i jedan težak dvoručni dezintegrator. Takođe je otkrio tri kutije veličine Hmiijeve pesnice, sa hvataljkom za košulju, mikrofonom i slušalicama (dve male i jedna velika) u istom odeljku. To bi trebalo da su prevodioci, sa ugrađenim kompaktnim računarima. Da su bili povezani sa glavnim računarom na brodu bili bi manje glomazni.
<BR>&nbsp;&nbsp;&nbsp;&nbsp;&nbsp;Postojale su velike pravougaone odbojne ploče - za tegljenje tereta kroz vazduh. Bilo je tu i kalemova Sinklerovog molekularskog lanca, sličnog veoma tankom, veoma jakom koncu, malenih svetlosti. Zaštitnih oklopa. "Na sve je mislio", Luis promrmlja.
<BR>&nbsp;&nbsp;&nbsp;&nbsp;&nbsp;"Hvala." Poslednji progovori sa ekrana koji Luis nije primetio. "Imao sam na raspolaganju mnogo godina da se pripremim."
<BR>&nbsp;&nbsp;&nbsp;&nbsp;&nbsp;Luisa je počelo da umara to što se na svakom koraku spoticao o Poslednjeg. Čudno: odozdo sa upravljačke palube mogao je da razabere zvuke kao da se mačke bore. Poslednji mora da je vodio dva razgovora odjednom, upućujući Hmiija u upravljanje lenderom. Čuo je izraz koji je označio 'visinske mlaznike'...
<BR>&nbsp;&nbsp;&nbsp;&nbsp;&nbsp;Hmiijev glas zaurla, ne služeći se mikrofonom: "Luise, vrati se na mesto!"
<BR>&nbsp;&nbsp;&nbsp;&nbsp;&nbsp;Luis skliznu uz stepenište. Tek što se našao na svom sedištu, Hmii uključi fuzione motore. Lender uspori i ostade da lebdi na samoj ivici obodnog zida.
<BR>&nbsp;&nbsp;&nbsp;&nbsp;&nbsp;Vrh obodnog zida izgledao je dovoljno širok da se tu smesti prizemljivač, ali nije bio mnogo širi od njega. Kako li je samo meteorska odbrana Prstenastog sveta primala sve ovo?
<BR>&nbsp;&nbsp;&nbsp;&nbsp;&nbsp;Nalazili su se unutar luka Prstenastog sveta, padajući prema unutrašnjem prstenu senkovitih kvadrata, kada ljubičasta svetlost obli svemirsku letelicu Lažljivo kopile. Trup Lažova istog časa se ogradio mehurom ne-vremena. Kada je vreme ponovo poteklo, trup i njegovi putnici ostali su neozleđeni. Ali Lažovljevo delta krilo, sa potisnicima, fuzionim motorima i blokovima sa osetljivim instrumentima, pretvorili su se u jonizovanu paru. A trup je stao da pada prema Prstenastom svetu.
<BR>&nbsp;&nbsp;&nbsp;&nbsp;&nbsp;Kasnije, izložili su pretpostavku da ljubičasti laser u stvari nije ništa drugo do automatska odbrana od meteora. Takođe je pala pretpostavka da je možda smešten na senkovitim kvadratima. No, sve je to bilo samo puko nagađanje; nisu uspeli ništa da saznaju o oružju Prstenastog sveta.
<BR>&nbsp;&nbsp;&nbsp;&nbsp;&nbsp;Obodni transportni sistem predstavljao je kasniji dodatak. Inženjeri Prstenastog sveta verovatno nisu mislili na njega kada su programirali meteorsku odbranu. Ali Luis je video stare video-zapise koji su ga prikazivali dok radi, u zgradi koju je napustila Halrloprilalarina vrsta. Dejstvovao je; meteorska odbrana nije pucala na prstenove linearnog akceleratora ili na brodove koje bi oni prihvatili. Luis čvrsto steže doručja stolice, čekajući da se pojavi ljubičasti plamen dok je Hmii spuštao lender na obodni zid.
<BR>&nbsp;&nbsp;&nbsp;&nbsp;&nbsp;Ali ništa se nije dogodilo.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
