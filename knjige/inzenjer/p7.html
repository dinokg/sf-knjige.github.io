<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. "EVO MOG PLANA..."
<P>&nbsp;&nbsp;&nbsp;&nbsp;&nbsp;Prostorija je izgledala poznata. Nikada, doduše, nije video nijednu u dlaku istuu ovoj, ali nalikovala je na upravljačku platformu u bilo kom malom međuplanetarnom svemirskom brodu. Uvek bi vam bili potrebni kabinska gravitacija, brodski kompjuter, kontrole potisnika, visinski mlaznici, detektor mase. Tri kontrolna sedišta bila su fotelje s pokretnim naslonom, opremljene bezbedonosnim mrežama, kontrolnim uređajima na doručju, cevima za odvod mokraće, kao i prorezima za hranu i piće. Jedno sedište bilo je znatno veće od ostala dva i to je bila jedina razlika među njima. Luis je osetio da bi vezanih očiju mogao da spusti lender.
<BR>&nbsp;&nbsp;&nbsp;&nbsp;&nbsp;Iznad polukruga ekrana i brojčanika stajao je širok pojas zakrivljenih prozora. Kroz te prozore Luis je stao da posmatra kako se jedan deo trupa Igle njiše, udaljujući se naviše. Henger je stajao otvoren i izložen svemiru.
<BR>&nbsp;&nbsp;&nbsp;&nbsp;&nbsp;Hmii baci pogled na velike ručice i prekidače koji su stajali pred njegovim sedištem. "Imamo oružje", reče on blago.
<BR>&nbsp;&nbsp;&nbsp;&nbsp;&nbsp;Jedan ekran zasvetle i na njemu se pojavi jedna lutkareva glava, skraćena zbog perspektive, koja reče: "Siđite stepenicama do opreme za vakuum."
<BR>&nbsp;&nbsp;&nbsp;&nbsp;&nbsp;Stepenice lendera bile su široke i niske, načinjene za način koračanja kzina. Ispod se nalazilo jedno znatno veće područje, prostor za život, sa vodenim krevetom, pločama za spavanje i kuhinjom koja je predstavljala duplikat one iz njihove ćelije. Postojao je jedan autodok dovoljno veliki za kzina, sa složenom kontrolnom konzolom. Luis je svojevremeno bio eksperimentalni brodski lekar. Možda je Poslednji to znao.
<BR>&nbsp;&nbsp;&nbsp;&nbsp;&nbsp;Hmii je pronašao opremu za vakuum iza jednih u nizu vrata vazdušnih komora. Ušao je u nešto što je nalikovalo na sklop providnih balona. Sav je treptao od nestrpljenja. "Luise! Oblači se!"
<BR>&nbsp;&nbsp;&nbsp;&nbsp;&nbsp;Luis navuče fleksibilni, jednodelni skafander, koji je sasvim prianjao uz telo, zatim stavi na glavu šlem sličan zdelastom akvarijumu, a na leđa ranac. Posredi je bila standardna oprema; skafander će propuštati znoj, omogućujući telu da bude vlastiti sistem za rashlađivanje. Preko skafandra Luis navuče jedan labavi omotač opervažen srebrom. Napolju će biti prilično hladno.
<BR>&nbsp;&nbsp;&nbsp;&nbsp;&nbsp;Vazdušna komora bila je predviđena za troje. Dobro: Luis je mogao da zamisli trenutke kada mu se neće dopasti da čeka napolju dok se vazdušna komora prečišćava za nekog drugog. Ako Poslednji i nije očekivao neprilike, ipak je bio pripravan na njih. Kada je vakuum zamenio vazduh, Luisova pluća se raširiše. On zateže 'pojas', široku elastičnu traku oko pasa koja je trebalo da mu pomogne pri izdisanju.
<BR>&nbsp;&nbsp;&nbsp;&nbsp;&nbsp;Hmii iziđe iz lendera, pa iz Igle, zakoračivši u noć. Luis uze jednu kutiju sa alatom i krenu za njim laganim hodom.
<BR>&nbsp;&nbsp;&nbsp;&nbsp;&nbsp;Osećanje slobode bilo je opojno, opasno. Luis se priseti da je u komunikacionu vezu skafandra bio uključen i Poslednji. Neke stvari je trebalo reći, i to uskoro, ali tako da ih lutkar ne čuje.
<BR>&nbsp;&nbsp;&nbsp;&nbsp;&nbsp;Razmere su ovde bile pogrešne. Napola demontirani brodovi delovali su preveliko. Obzorje je bilo suviše blizu i suviše oštro. Beskrajni crni zid presecao je napola blistavi, polupoznati zvezdani predeo. Viđena kroz vakuum, obličja dalekih objekata ostajala su oštra i jasna sve do razdaljine od mnogo stotina hiljada milja.
<BR>&nbsp;&nbsp;&nbsp;&nbsp;&nbsp;Najbliži brod Prstenastog sveta, onaj nedirnuti, kao da je bio udaljen pola milje. Ali biće da je do njega bilo i više od milje. Prilikom prošlog putovanja neprekidno je pogrešno procenjivao razmere stvari, a taj nedostatak nisu ispravile ni minule dvadeset tri godine.
<BR>&nbsp;&nbsp;&nbsp;&nbsp;&nbsp;Sav zadihan stigao je podno ogromnog broda, ustanovivši tu da se u jednoj stajnoj nozi nalazi ugrađen lift. Stara mašinerija nije dejstvovala, razume se. On stade da se s naporom uspinje.
<BR>&nbsp;&nbsp;&nbsp;&nbsp;&nbsp;Hmii je pokušavao da stavi u dejstvo kontrolne uređaje jedne velike vazdušne komore. Kada mu se Luis pridružio, on izvadi iz kutije koju je ovaj nosio jedan hvatač. "Bolje da još nasilno ne probijamo vrata", reče on. "Uključena je struja." On skinu jedan poklopac i stade da barata nešto unutra.
<BR>&nbsp;&nbsp;&nbsp;&nbsp;&nbsp;Spoljna vrata se zatvoriše. Trenutak potom unutrašnja vrata se otvoriše ka vakuumu i tmini. Hmii uključi svoj laserski reflektor.
<BR>&nbsp;&nbsp;&nbsp;&nbsp;&nbsp;Luisa načas obuze strah. U brod je verovatno moglo stati dovoljno ljudi da se nastani kakva varoš. Tu se čovek lako mogao izgubiti. "Potrebne su nam pristupne cevi", reče on. "Želeo bih da uspostavim pritisak u brodu. Sa ovim velikim šlemom ne može se ući u pristupnu cev sazdanu prema čovekovim razmerama."
<BR>&nbsp;&nbsp;&nbsp;&nbsp;&nbsp;Skrenuše u jedan hodnik koji je pratio zakrivljenost trupa. Postojalo je mnoštvo vrata čija je visina tek nešto malo premašila Luisovu glavu. Luis je otvorio nekoliko tih vrata. Bili su to ulazi u male kabine sa ležajevima i rasklopnim stolicama koje su koristili humanoidi njegove visine ili nešto niži.
<BR>&nbsp;&nbsp;&nbsp;&nbsp;&nbsp;"Rekao bih da su Halrloprilalarini sunarodnici sazdali ove brodove."
<BR>&nbsp;&nbsp;&nbsp;&nbsp;&nbsp;"To nam je poznato", uzvrati Hmii. "Njeni sunarodnici sazdali su i Prstenasti svet."
<BR>&nbsp;&nbsp;&nbsp;&nbsp;&nbsp;"Nisu to oni učinili", reče Luis. "Pitam se da li su oni načinili brodove ili su ih samo preuzeli od nekog drugog."
<BR>&nbsp;&nbsp;&nbsp;&nbsp;&nbsp;U njihovim šlemovima začu se glas Poslednjeg. "Luise? Halrloprilalar ti je kazala da su njeni sunarodnici načinili Prstenasti svet. Zar misliš da je lagala?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Lagala je ona i oko drugih stvari. Luis to međutim nije kazao, već samo reče: "Iz stila. Poznato nam je da su oni sagradili gradove. Sva ona lebdeća zdanja, sve su to stvari koje se prave samo da biste pokazali svoje bogatstvo i moć. Sećaš se nebeskog zamka, onog lebdećeg zdanja u kome se nalazila prostorija sa kartama? Nesus je poneo sa sobom trake."
<BR>&nbsp;&nbsp;&nbsp;&nbsp;&nbsp;"Proučio sam ih", reče lutkar.
<BR>&nbsp;&nbsp;&nbsp;&nbsp;&nbsp;"Tu je bio i jedan uzdignuti tron, kao i žičana skulptura nečije glave čije su razmere odgovarale kakvoj kući! Ako bi bio kadar da sazdaš Prstenasti svet zar bi mario za jedan tričavi nebeski zamak? Ne verujem. Nikada nisam verovao."
<BR>&nbsp;&nbsp;&nbsp;&nbsp;&nbsp;"Hmii?"
<BR>&nbsp;&nbsp;&nbsp;&nbsp;&nbsp;"Moramo prihvatiti Luisov sud kada su u pitanju stvari ljudi", uzvrati kzin.
<BR>&nbsp;&nbsp;&nbsp;&nbsp;&nbsp;Skrenuše desno u jedan zrakast hodnik. Tu se nalazilo još spavaćih kabina. Luis zastade da jednu podrobnije ispita. Skafander je bio prilično zanimljiv. Stajao je postavljen uz jedan zid poput kakvog lovačkog trofeja: jednodelni, išaran rajsferšlusima, potpuno otvoren. U njega se moglo hitro ući u slučaju da nestane vakuum.
<BR>&nbsp;&nbsp;&nbsp;&nbsp;&nbsp;Kzin je nestrpljivo čekao dok je Luis zakopčavao skafander, a zatim se odmakao u stranu da vidi šta će biti.
<BR>&nbsp;&nbsp;&nbsp;&nbsp;&nbsp;Pregibni delovi nabubreše. Kolena, ramena i laktovi naduše se poput kakvih dinja, a šake postaše slične pregršti oraha. Lice se izboči napred. Ispod vizirne ploče postojali su merači za energiju i zalihe vazduha.
<BR>&nbsp;&nbsp;&nbsp;&nbsp;&nbsp;Kzin zabrunda: "Dakle?"
<BR>&nbsp;&nbsp;&nbsp;&nbsp;&nbsp;"Ništa, potrebno mi je još dokaza. Hajdemo dalje."
<BR>&nbsp;&nbsp;&nbsp;&nbsp;&nbsp;"Za šta još dokaza?"
<BR>&nbsp;&nbsp;&nbsp;&nbsp;&nbsp;"Čini mi se da znam ko je sazdao Prstenasti svet... kao i zašto domoroci toliko liče na ljude. Ali zašto su podigli nešto što nisu bili u stanju da brane? Stvar nema smisla."
<BR>&nbsp;&nbsp;&nbsp;&nbsp;&nbsp;"Pa kad već razgovaramo o tome..."
<BR>&nbsp;&nbsp;&nbsp;&nbsp;&nbsp;"Ne, ne još. Idemo dalje."
<BR>&nbsp;&nbsp;&nbsp;&nbsp;&nbsp;Kod brodske ose čekalo ih je iznenađenje. Tu se sticalo šest zrakastih hodnika, a jedna cev sa stepenicama vodila je gore i dole. Dijagrami su prekrivali četiri odeljka zida, puni natpisa koji su predstavljali majušne, podrobne piktograme.
<BR>&nbsp;&nbsp;&nbsp;&nbsp;&nbsp;"Baš zgodno", primeti Luis. "Gotovo kao da su nas imali u vidu."
<BR>&nbsp;&nbsp;&nbsp;&nbsp;&nbsp;"Jezici se menjaju", reče kzin. "Ovi ljudi kretali su se relativističkim brzinama; pojedine posade mogle su biti rođene u razmaku od čitavog stoleća. Sigurno je bila neophodna ovakva pomoć. I mi smo održavali naše carstvo na sličan način pre Ratova sa ljudima. Luise, ne mogu da pronađem odeljak sa oružjem."
<BR>&nbsp;&nbsp;&nbsp;&nbsp;&nbsp;"Nije bilo ni oružja kojim bi se čuvao kosmodrom. U najmanju ruku ničeg očiglednog." Luisov prst krenu duž jednog dijagrama. "Kuhinja, bolnica, prostor za boravak - ovde smo u prostoru za boravak. Tri kontrolna sedišta; prilično neštedimično."
<BR>&nbsp;&nbsp;&nbsp;&nbsp;&nbsp;"Jedan je za Basardov sabirnik i međuzvezdani prostor. Drugi je za fuzioni pogon i manevrisanje u ispunjenom sistemu, kao i za kontrolu oružja, ako ga uopšte ima. Treći je za sistem za održavanje života: ovaj koji pokazuje kako vetar duva kroz jedan hodnik."
<BR>&nbsp;&nbsp;&nbsp;&nbsp;&nbsp;"Uz transmutaciju", oglasi se Poslednji, "mogli su da koriste potpuni konverzioni pogon."
<BR>&nbsp;&nbsp;&nbsp;&nbsp;&nbsp;"Oh, ne nužno. Eksplozija tako moćnog zračenja ostavila bi za sobom pravu pustoš u jednom nastanjenom sistemu", reče Luis. "Ha! Evo naših pristupnih cevi koje vode do... sabirnih generatora fuzionog motora, sistema za dovod goriva. Ali najpre idemo do kontrolnih uređaja za održavanje života. Dva nivoa više i u ovom pravcu."
<BR>&nbsp;&nbsp;&nbsp;&nbsp;&nbsp;Kontrolna prostorija bila je mala: jedna postavljena klupa koja je gledala prema tri zida prekrivena brojčanicima i prekidačima. Dodir na jednu tačku u dovratniku prouzrokovao je da se zidovi obliju žuto-belim sjajem, a istovremeno zasijaše i merni instrumenti. Razume se, bilo ih je nemoguće očitavati. Piktogrami su razdvajali kontrolne uređaje u odeljke koji su upravljali zabavom, okretanjem, vodom, kanalizacionim sistemom, hranom, vazduhom.
<BR>&nbsp;&nbsp;&nbsp;&nbsp;&nbsp;Luis poče da okreće prekidače. Oni koji su se najčešće nalazili u upotrebi trebalo je da budu veliki i lako dostupni. Zastao je kada je začuo piskutavi zvuk.
<BR>&nbsp;&nbsp;&nbsp;&nbsp;&nbsp;Kazaljka na meraču pritiska kod njegove brade poče postepeno da se penje.
<BR>&nbsp;&nbsp;&nbsp;&nbsp;&nbsp;Postojao je nizak pritisak pri četrdeset odsto kiseonika. Vlažnost je takođe bila niska, ali prisutna. Nisu se mogle otkriti nikakve štetne supstance.
<BR>&nbsp;&nbsp;&nbsp;&nbsp;&nbsp;Hmii je raskopčao skafander i stao da ga skida. Luis podiže šlem, skide ranac i svuče skafander, sve to u iznenađujuće žurnom nizu pokreta. Vazduh je bio suv i pomalo ustajao.
<BR>&nbsp;&nbsp;&nbsp;&nbsp;&nbsp;Hmii reče: "Mislim da možemo da počnemo sa pristupnom cevi do dovoda za gorivo. Da ja pođem napred?"
<BR>&nbsp;&nbsp;&nbsp;&nbsp;&nbsp;"Odlično." Luis razabra u vlastitom glasu napetost i nestrpljenje koje je pokušao da potisne. Uz malo sreće, to je moglo promaći Poslednjem. Ubrzo, sada. On krenu za kzinovim narandžastim leđima.
<BR>&nbsp;&nbsp;&nbsp;&nbsp;&nbsp;Izišli su kroz vrata, krenuli zavojitim hodnikom, pa se uputili ka brodskoj osi i konačno niz merdevine, kada jedna velika krznata šaka uhvati Luisa za nadlakticu i povuče ga u neki bočni hodnik.
<BR>&nbsp;&nbsp;&nbsp;&nbsp;&nbsp;"Moramo da razgovaramo", zabrunda kzin.
<BR>&nbsp;&nbsp;&nbsp;&nbsp;&nbsp;"Bilo je krajnje vreme! Ako sad može da nas čuje, onda nam nema druge do da dignemo ruke od svega. Slušaj..."
<BR>&nbsp;&nbsp;&nbsp;&nbsp;&nbsp;"Poslednji nas neće čuti. Luise, moramo da zaposednemo Toplu iglu istrage. Jesi li razmišljao o tome?"
<BR>&nbsp;&nbsp;&nbsp;&nbsp;&nbsp;"Jesam. Neizvodljivo je. Ti si već pokušao, ali i da si uspeo šta bi mogao da učiniš? Ne umeš da upravljaš Iglom. Video si kontrolne uređaje."
<BR>&nbsp;&nbsp;&nbsp;&nbsp;&nbsp;"Mogu da primoram Poslednjeg da upravlja."
<BR>&nbsp;&nbsp;&nbsp;&nbsp;&nbsp;Luis odmahnu glavom. "Čak i kada bi uspeo da održavaš nadzor nad njim dve godine, mislim da bi otkazao sistem za održavanje života, koji bi bio preopterećen u nastojanju da nam obojici toliko vremena pruža okrilje. Sve je to deo njegovog plana."
<BR>&nbsp;&nbsp;&nbsp;&nbsp;&nbsp;"Ti bi se, znači, predao."
<BR>&nbsp;&nbsp;&nbsp;&nbsp;&nbsp;Luis uzdahnu. "U redu, razmotrimo stvar podrobnije. Mogli bismo Poslednjem da ponudimo uverljivi mito ili da mu uverljivo zapretimo, a možemo i da ga ubijemo ako smatramo da posle možemo sami da upravljamo Iglom."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ne možemo, međutim, da ga podmitimo nikakvom čudesnom napravom za transmutaciju zato što takva ne postoji."
<BR>&nbsp;&nbsp;&nbsp;&nbsp;&nbsp;"Pribojavao sam se da će ti se to omaći pred njim."
<BR>&nbsp;&nbsp;&nbsp;&nbsp;&nbsp;"Nikako nije moglo. Kada bi jednom saznao da mu nismo potrebni, sa nama bi bilo gotovo. A nemamo nikakav drugi mito." Luis za trenutak zastade, a onda nastavi: "Ne možemo dospeti do upravljačke palube. Možda postoje prenosni diskovi kojima bismo mogli tamo stići, skriveni su negde na Igli, ali gde se oni nalaze i kako da navedemo Poslednjeg da ih stavi u dejstvo? Ne možemo ga ni napasti. Projektili ne mogu da probiju trup Opštih Proizvoda. Trup je opremljen bakljastim štitnikom, a verovatno ima još takvih štitnika između naše ćelije i upravljačke palube. Jednom lutkaru ne bi promaklo tako nešto. Ne možemo, dakle, ispaliti laser prema njemu zato što bi se zidovi istog časa pretvorili u ogledalo i odrazili snop natrag, ka nama. Šta nam još preostaje? Sonici? On jednostavno može da isključi mikrofon. Jesam li nešto izostavio?"
<BR>&nbsp;&nbsp;&nbsp;&nbsp;&nbsp;"Antimateriju. Ali ne moraš me podsećati da je nemamo."
<BR>&nbsp;&nbsp;&nbsp;&nbsp;&nbsp;"Prema tome, ne možemo da mu pretimo, ne možemo da ga napadnemo, pa čak ne možemo ni da se domognemo upravljačke palube."
<BR>&nbsp;&nbsp;&nbsp;&nbsp;&nbsp;Kzin zamišljeno zahvati kandžama okovratnik.
<BR>&nbsp;&nbsp;&nbsp;&nbsp;&nbsp;"Nešto mi je palo na pamet", reče Luis. "Možda se Igla uopšte ne može vratiti u poznati svemir."
<BR>&nbsp;&nbsp;&nbsp;&nbsp;&nbsp;"Ne shvatam šta imaš na umu."
<BR>&nbsp;&nbsp;&nbsp;&nbsp;&nbsp;"Znamo previše. Predstavljamo rđav publicitet za lutkare. Sva je prilika da Poslednji nije planirao da nas vrati natrag. A i zašto bi sam tamo pošao? Mesto gde želi da stigne jeste Flota svetova, od koje nas sada deli dvadeset ili trideset svetlosnih godina u suprotnom smeru. Čak i kada bismo umeli da upravljamo Iglom, sistem za održavanje života verovatno ne bi bio dovoljan da stignemo do poznatog svemira."
<BR>&nbsp;&nbsp;&nbsp;&nbsp;&nbsp;"Da ukrademo onda jedan brod Prstenastog sveta? Ovaj?"
<BR>&nbsp;&nbsp;&nbsp;&nbsp;&nbsp;Luis odmahnu glavom. "Možemo da ga pregledamo. Čak i ako je u dobrom stanju, verovatno ne bismo umeli da upravljamo njime. Halrloprilalarini sunarodnici imali su posade od po hiljadu članova i ako je suditi prema onome što je rekla, nikada se nisu zapućivali tako daleko... premda inženjeri Prstenastog sveta verovatno jesu."
<BR>&nbsp;&nbsp;&nbsp;&nbsp;&nbsp;Kzin je stajao neobično nepomičan, kao da se bojao da oslobodi energiju koja se bila nagomilala u njemu. Luis tog časa poče da shvata koliko je Hmii ljut. "Savetuješ li mi to, znači, da se predam? Zar nam nema baš nikakvog uzmaka?"
<BR>&nbsp;&nbsp;&nbsp;&nbsp;&nbsp;Luis je često razmišljao o tome dok je bio pod naponom. Pokušao je sada da se priseti optimizma koji ga je onda ispunjavao, ali od njega nije ostalo ni traga. "Sada smo ovde. Preduzećemo istraživanje ispusta svemirske luke. Kada tu ne budemo našli ništa, krenućemo u istraživanje samog Prstenastog sveta. Opremljeni smo za to. Nećemo dopustiti da Poslednji odustane sve dok ne pronađemo rešenje svog problema. Ma šta ono bilo."
<BR>&nbsp;&nbsp;&nbsp;&nbsp;&nbsp;"Jedino si ti kriv za ovu situaciju."
<BR>&nbsp;&nbsp;&nbsp;&nbsp;&nbsp;"Znam. Zato ona i jeste toliko smešna."
<BR>&nbsp;&nbsp;&nbsp;&nbsp;&nbsp;"Pa smej se, onda."
<BR>&nbsp;&nbsp;&nbsp;&nbsp;&nbsp;"Daj mi moj draud i smejaću se."
<BR>&nbsp;&nbsp;&nbsp;&nbsp;&nbsp;"Tvoje budalaste spekulacije učinile su nas robovima jednog ludog žderača korenja. Moraš li se uvek praviti pametniji no što jesi?"
<BR>&nbsp;&nbsp;&nbsp;&nbsp;&nbsp;Luis sede oslonivši se leđima o zid koji se žuto sjajio. "Izgledalo je tako razložno. Tanj, bilo je razložno. Pazi: lutkari su izučavali Prstenasti svet godinama pre no što smo mi stupili na scenu. Oni znaju sve o njegovom okretanju, veličini i masi, koja je nešto malo veća od mase Jupitera. A u celom sistemu nema ničeg drugog. Sve planete, meseci, asteroidi, sve je nestalo. Izgledalo je tako očigledno: inženjeri Prstenastog sveta uzeli su jednu planetu sličnu Jupiteru i od nje sačinili gradivni materijal, a zatim su uzeli i preostali planetni otpad, pa su od svega toga načinili Prstenasti svet. Masa, recimo, Solovog sistema bila bi približno dovoljna."
<BR>&nbsp;&nbsp;&nbsp;&nbsp;&nbsp;"Bilo je to samo nagađanje."
<BR>&nbsp;&nbsp;&nbsp;&nbsp;&nbsp;"Obojicu sam vas uverio. Ne zaboravi to. A gasne džinovske planete", nastavi Luis uporno, "poglavito se sastoje od vodonika. Inženjeri Prstenastog sveta morali su da pretvore vodonik u podni materijal Prstenastog sveta - ma šta on predstavljao; a razlikuje se od svega što smo mi ikada napravili. Trebalo je da transmutuju materijal stopom koja bi nadmašila čak i supernovu. Slušaj, Hmii, ja sam video Prstenasti svet. Bio sam pripravan u sve da poverujem."
<BR>&nbsp;&nbsp;&nbsp;&nbsp;&nbsp;"Baš kao i Nesus." Kzin frknu smetnuvši s uma da je i on sam u to poverovao. "A Nesus je pitao Halrloprilalar o transmutaciji. Ona je smatrala da je naš dvoglavi sadrug ljupko lakoveran. Ispričala mu je priču o zvezdanim brodovima Prstenastog sveta koji su prevozili olovo za transmutaciju u gorivo. Olovo! Zašto ne gvožđe? Gvožđe bi zapremalo više prostora ali bi mu strukturalna snaga bila veća."
<BR>&nbsp;&nbsp;&nbsp;&nbsp;&nbsp;Luis se nasmeja. "Nije joj to palo na pamet."
<BR>&nbsp;&nbsp;&nbsp;&nbsp;&nbsp;"Da li si joj ikada kazao da je transmutacija bila tvoja hipoteza?"
<BR>&nbsp;&nbsp;&nbsp;&nbsp;&nbsp;"Ma šta ti pada na pamet. Umrla bi od smeha. A bilo je prekasno da kažem Nesusu. Nesus je tada već bio u autodoku sa jednom glavom manje."
<BR>&nbsp;&nbsp;&nbsp;&nbsp;&nbsp;"Urrr."
<BR>&nbsp;&nbsp;&nbsp;&nbsp;&nbsp;Luis protrlja ramena koja su ga bolela. "Jedan od nas je to trebalo da zna. Kazao sam ti da sam se malo pozabavio matematikom pri povratku. Da li znaš koliko je energije potrebno da se masa Prstenastog sveta ubrza do sedam stotina sedamdeset milja u sekundi?"
<BR>&nbsp;&nbsp;&nbsp;&nbsp;&nbsp;"Zašto pitaš?"
<BR>&nbsp;&nbsp;&nbsp;&nbsp;&nbsp;"Mnogo je potrebno. Hiljadama puta više nego što iznosi godišnji energetski odliv ovakvog sunca. Odakle inženjerima Prstenastog sveta tolika energija? Ono što su morali da urade bilo je da razgrade dvanaest Jupitera ili jednu superjovijansku planetu sa dvanaest puta većom masom od Jupiterove. A sve se one poglavito sastoje od vodonika, ne zaboravi. Morali bi da upotrebe jedan deo vodonika za fuziju kojom bi se dobila energija za izvođenje projekta, dok bi se pretežan deo uskladištio u magnetske boce. Pošto su napravili Prstenasti svet od čvrstog materijala, trebalo je da opskrbe gorivom fuzione rakete kako bi celo ustrojstvo počelo da se okreće."
<BR>&nbsp;&nbsp;&nbsp;&nbsp;&nbsp;"Posle bitke svi su generali pametni." Hmii stade da korača napred-nazad hodnikom, na stražnjim nogama poput čoveka zadubljenog u misli. "I tako, mi smo robovi jednog ludog tuđina koji traga za magičnom mašinom što nikada nije postojala. Šta se nadaš da će se dogoditi u godini što nam je preostala?"
<BR>&nbsp;&nbsp;&nbsp;&nbsp;&nbsp;Bilo je teško biti optimista bez napona. "Vršićemo istraživanja. Bilo transmutacije ili ne, mora da postoji nešto vredno na Prstenastom svetu. Možda ćemo to pronaći. Možda ovde već postoji neki brod Ujedinjenih Nacija. Možda ćemo otkriti posadu nekog broda Prstenastog sveta staru hiljadu godina. Možda će Poslednji postati usamljen i dozvoliće da mu se pridružimo na upravljačkoj palubi."
<BR>&nbsp;&nbsp;&nbsp;&nbsp;&nbsp;Kzin je nemirno koračao šibajući repom napred-nazad. "Mogu li da ti verujem? Poslednji kontroliše dotok struje u tvoj mozak."
<BR>&nbsp;&nbsp;&nbsp;&nbsp;&nbsp;"Odvići ću se od toga."
<BR>&nbsp;&nbsp;&nbsp;&nbsp;&nbsp;Kzin frknu.
<BR>&nbsp;&nbsp;&nbsp;&nbsp;&nbsp;"Finejgelovih mu gnojnih testisa! Hmii, meni je dva i četvrt stoleća. Bio sam sve. Bio sam glavni kuvar. Pomogao sam u izgradnji i održavanju grada-točka iznad Zore. Nastanio sam se na Domu neko vreme i tu živeo kao kolonista. Sada sam strujoman. Ništa ne traje večno. Ne možeš činiti ništa dve stotine godina. Brak, karijera, hobi - sve to traje najviše dvadeset godina, pri čemu se kroz jednu fazu može proći i više puta. Bavio sam se eksperimentalnom medicinom. Napisao sam obimno dokumentarno delo o trinočkoj kulturi koje je dobilo..."
<BR>&nbsp;&nbsp;&nbsp;&nbsp;&nbsp;"Zavisnost od struje neposredno se odnosi na mozak. To je nešto drugo, Luise."
<BR>&nbsp;&nbsp;&nbsp;&nbsp;&nbsp;"Da. Da, to je nešto drugo." Luis je osećao potištenost kao zid od crnog želea koji se izvija ka njemu, pritiskajući ga na tle. "Sve je crno ili sve je belo. Napon je uključen ili nije. Nema raznovrsnosti. Sit sam toga. Bio sam sit toga još pre no što je Poslednji preuzeo kontrolu nad mojim dotokom struje."
<BR>&nbsp;&nbsp;&nbsp;&nbsp;&nbsp;"Ali nisi se odrekao drauda."
<BR>&nbsp;&nbsp;&nbsp;&nbsp;&nbsp;"Želeo sam da Poslednji poveruje kako ne mogu."
<BR>&nbsp;&nbsp;&nbsp;&nbsp;&nbsp;"A sad želiš da ja poverujem kako možeš?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Šta ćemo sa Poslednjim? Nikada nisam čuo za nekog lutkara koji se tako neobično ponaša."
<BR>&nbsp;&nbsp;&nbsp;&nbsp;&nbsp;"Znam. To me je i navelo da se zapitam da li su svi ludi trgovci Nesusovog pola. Da li su... nazovi mužjaci koji nose spermu... preovlađujući."
<BR>&nbsp;&nbsp;&nbsp;&nbsp;&nbsp;"Ne mora da bude tako. Ona vrsta ludila koja je uputila jednog lutkara na Zemlju zato što nije mogao izići na kraj sa ostalim lutkarima nije ista sa ludilom koje je stvorilo Josipa Staljina. Šta želiš od mene, Hmii? Ne znam kako će postupiti. Ako priznamo da ima iole pameti onda bi trebalo da koristi trgovačke tehnike Opštih Proizvoda. To je jedini način na koji ume da opšti sa nama."
<BR>&nbsp;&nbsp;&nbsp;&nbsp;&nbsp;Ustajali vazduh delovao je hladno i metalno. U ovom brodu ima premnogo metala, pomisli Luis. Neobično je što Halrloprilalarini sunarodnici nisu koristili savršenije materijale. Pravljenje Basardovih sabirnika nije bio zadatak za primitivne rase.
<BR>&nbsp;&nbsp;&nbsp;&nbsp;&nbsp;Vazduh je imao neobičan miris, a i žuto-beli sjaj u zidovima, zatamnjivao se i pojačavao u nepravilnim razmacima. Bolje da se što pre vrate u skafandre.
<BR>&nbsp;&nbsp;&nbsp;&nbsp;&nbsp;Hmii reče: "Tu je lender. On može da posluži kao svemirska letelica."
<BR>&nbsp;&nbsp;&nbsp;&nbsp;&nbsp;"Šta je za tebe svemirska letelica? Mora da bude kadra za prevaljivanje međuplanetarnih razdaljina. To je neophodno za putovanje oko Prstenastog sveta. Teško, međutim, da njime možemo stići do neke druge zvezde."
<BR>&nbsp;&nbsp;&nbsp;&nbsp;&nbsp;"Mislio sam da se njime zaletimo u Iglu. Ako nam već nema uzmaka, bar da se osvetimo."
<BR>&nbsp;&nbsp;&nbsp;&nbsp;&nbsp;"To bi baš bilo zgodno posmatrati: kako se ti zalećeš u trup Opštih Proizvoda."
<BR>&nbsp;&nbsp;&nbsp;&nbsp;&nbsp;Kzin se nadnese nad njega. "Ne zbijaj šale, Luise. Šta da radim na Prstenastom svetu bez parnjaka, bez zemlje, bez imena i sa još punom godinom pred sobom?"
<BR>&nbsp;&nbsp;&nbsp;&nbsp;&nbsp;"Nastojaćemo da iskoristimo to vreme. Da možda smislimo neki izlaz. A u međuvremenu..." Luis ustade, "... zvanično, mi još tragamo za magičnom transmutacionom mašinom. Pretvarajmo se bar da to činimo."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
