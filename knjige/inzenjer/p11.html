<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. BOŽANSKI GAMBIT
<P>&nbsp;&nbsp;&nbsp;&nbsp;&nbsp;Do noći je preostalo još mnogo časova, ali Luis je već bio iscrpljen.
<BR>&nbsp;&nbsp;&nbsp;&nbsp;&nbsp;Gindžerofer im je stavila na raspolaganje jednu kolibu, ali su Hmii i Luis ipak izabrali da spavaju u lenderu. Luis se odmah skljokao između ploča za spavanje, dok je Hmii ostao da se pozabavi obezbeđenjem odbrane.
<BR>&nbsp;&nbsp;&nbsp;&nbsp;&nbsp;Pre no što je i sam pošao na počinak, Hmii je aktivirao pojačivač slika. Predeo je jednolično svetleo, kao da je posredi kakav kišni dan. Dnevni pravougaonici Luka nalikovali su na svetleće plafonske panele: bili su suviše sjajni da bi se pogled na njima mogao zaustaviti. Ali pretežan deo obližnjeg Velikog okeana nalazio se u senci.
<BR>&nbsp;&nbsp;&nbsp;&nbsp;&nbsp;Veeliki okeani su ga mamili. Delovali su kitnjasto. Ali nije trebalo da budu takvi. Ako su Luisove pretpostavke o inženjerima Prstenstog sveta bile tačne, kitnjastost nije bila njihov stil. Načela njihovog neimarstva bila su jednostavnost i delotvornost, planovi su im domašili veoma daleko, a i vojevali su ratove.
<BR>&nbsp;&nbsp;&nbsp;&nbsp;&nbsp;Ali Prstenasti svet ipak je bio kitnjast na vlastiti način, a i nije se mogao braniti. Zašto umesto ovoga nisu sazdali mnoštvo malih prstenastih svetova? A i čemu ovde Veliki okeani? Ni oni se nikako nisu uklapali.
<BR>&nbsp;&nbsp;&nbsp;&nbsp;&nbsp;Možda je od početka na pogrešnom putu. To mu se događalo i ranije! Pa ipak, sve okolnosti...
<BR>&nbsp;&nbsp;&nbsp;&nbsp;&nbsp;Da li se to nešto miče u travi?
<BR>&nbsp;&nbsp;&nbsp;&nbsp;&nbsp;Luis uključi infracrveni skener.
<BR>&nbsp;&nbsp;&nbsp;&nbsp;&nbsp;Sjajili su vlastitom toplotom. Bili su veći od pasa, nalikujući na svojevrsnu mešavinu čoveka i šakala: grozni, natprirodni stvorovi pri ovom neprirodnom osvetljenju. Luisu je bio potreban samo trenutak da pronađe sonični ošamućivač u kuli-oružarnici lendera, kao i da ga upravi ka uljezima. Bilo ih je ukupno četvoro i kretali su se na sve četiri kroz travu.
<BR>&nbsp;&nbsp;&nbsp;&nbsp;&nbsp;Zaustavili su se nedaleko od koliba. Ostali su tu nekoliko minuta. Potom ponovo krenuše, ovoga puta poluispravljeni. Luis isključi infracrveni skener.
<BR>&nbsp;&nbsp;&nbsp;&nbsp;&nbsp;Pri pojačanoj svetlosti Luka jasno se moglo videti: stvorovi su odnosili otpatke, ostatke sa pređašnje gozbe. Lešinari. Sirovo meso nije im po svoj prilici odgovaralo.
<BR>&nbsp;&nbsp;&nbsp;&nbsp;&nbsp;Pojavi se svetlost na rubu njegovog vidnog polja. Hmii se sasvim razbudio. Luis reče: "Prstenasti svet je star. Bar stotinu hiljada godina."
<BR>&nbsp;&nbsp;&nbsp;&nbsp;&nbsp;"Zašto ti je to palo na pamet."
<BR>&nbsp;&nbsp;&nbsp;&nbsp;&nbsp;"Inženjeri Prstenastog sveta ne bi ovde doveli šakale. Bilo je dovoljno vremena da neki soj hominida ispuni tu ekološku nišu."
<BR>&nbsp;&nbsp;&nbsp;&nbsp;&nbsp;"Teško da se to moglo dogoditi za samo sto hiljada godina", uzvrati Hmii.
<BR>&nbsp;&nbsp;&nbsp;&nbsp;&nbsp;"Moglo je. Pitam se šta još inženjeri nisu doneli. Komarce, na primer."
<BR>&nbsp;&nbsp;&nbsp;&nbsp;&nbsp;"Ne bi oni doneli nikakve krvopije."
<BR>&nbsp;&nbsp;&nbsp;&nbsp;&nbsp;"Ne bi. Ajkule ili pume." Luis se nasmeja. "Baš kao ni tvorove. Šta još? Zmije otrovnice? Sisari ne mogu živeti kao zmije. Osim toga, nijedan sisar ne skriva otrov u ustima."
<BR>&nbsp;&nbsp;&nbsp;&nbsp;&nbsp;"Luise, bili bi potrebni milioni godina da se hominidi razviju u toliko pravaca. Moramo pre sveega razmotriti da li oni uopšte potiču sa Prstenastog sveta!"
<BR>&nbsp;&nbsp;&nbsp;&nbsp;&nbsp;"Potiču, ili su moje pretpostavke potpuno pogrešne. Što se tiče toga koliko je vremena potrebno, valja se samo malo pozabaviti matematikom. Ako pretpostavimo da su počeli da se razvijaju pre stotinu hiljada godina, kao i da je početna popu..." Luis prekide rečenicu na pola.
<BR>&nbsp;&nbsp;&nbsp;&nbsp;&nbsp;Na priličnoj udaljenosti - krećući se veoma brzo, s obzirom na teret koji su nosili - šakali-hominidi najednom se zaustaviše, okrenuše, ostaše nepomični za trenutak, a zatim se ponovo spustiše u travu i nestadoše. Kratak prelaz infracrvenim senzorom pokazao je četiri sjajne tačke kako brzo iščezavaju.
<BR>&nbsp;&nbsp;&nbsp;&nbsp;&nbsp;"Imamo društvo u smeru okretanja", reče mu Hmii tihim glasom.
<BR>&nbsp;&nbsp;&nbsp;&nbsp;&nbsp;Pridošlice su bile velike. Izgleda Hmiijevih razmera i nisu pokušavale da se sakriju. Četrdeset bradatih divova stupalo je kroz noć kao da je ona sasvim u njihovom posedu. Bili su naoružani i oklopljeni. Kretali su se u klinastom poretku sa strelicima na prednjim kracima trougla, a mačevaocima unutra, dok je na vrhu stajao jedan potpuno oklopljen čovek. Ostali su imali ploče od debele kože kojima su štitili mišice i torzoe, ali je onaj na čelu, najveći među divovima, nosio metal: blistavi oklop koji je bio izbočen na laktovima, kolenima, ramenima, zglobovima i bedrima. Maska koja je štrčala napred stajala je otvorena, tako da su se unutra mogli videti bleda brada i široki nos.
<BR>&nbsp;&nbsp;&nbsp;&nbsp;&nbsp;"Bio sam u pravu. Sve vreme sam bio u pravu. Ali zašto Prstenasti svet? Zašto su sazdali Prstenasti svet? Kako su, Finejgelovog mu imena, očekivali da ga brane?"
<BR>&nbsp;&nbsp;&nbsp;&nbsp;&nbsp;Hmii vešto okrenu ošamućivač. "O čemu to pričaš Luise?"
<BR>&nbsp;&nbsp;&nbsp;&nbsp;&nbsp;"Oklop. Pogledaj oklop. Da li si ikada bio u Smitsonovskom institutu? I tamo video skafander iz svemirskog broda Prstenastog sveta?"
<BR>&nbsp;&nbsp;&nbsp;&nbsp;&nbsp;"Urrr ... da. Ali ovde nas čekaju preči problemi."
<BR>&nbsp;&nbsp;&nbsp;&nbsp;&nbsp;"Ne pucaj još. Hoću da vidim ... Da, bio sam u pravu. Proći će pokraj sela."
<BR>&nbsp;&nbsp;&nbsp;&nbsp;&nbsp;"Zar ti se ne čini da su mali crvenokošci naši saveznici? Bio je puki slučaj što smo njih prvo sreli."
<BR>&nbsp;&nbsp;&nbsp;&nbsp;&nbsp;"Slažem se. Bar privremeno."
<BR>&nbsp;&nbsp;&nbsp;&nbsp;&nbsp;Mikrofon je registrovao jedan piskutav krik, koga prekide rika. Strelci istovremeno izvukoše strele i zapeše ih u lukovima. Dva mala crvena stražara hitali su prema kolibama upečatljivom brzinom. No, na njih niko nije obratio pažnju.
<BR>&nbsp;&nbsp;&nbsp;&nbsp;&nbsp;"Sad će da odapnu", reče Luis blago.
<BR>&nbsp;&nbsp;&nbsp;&nbsp;&nbsp;Strele suknuše. Divovi se zaneše. Dva ili tri zelena slona zarikaše i pokušaše da se pridignu, zastaše, pa se ponovo skljokaše. Jedan je imao dve strele u slabinama.
<BR>&nbsp;&nbsp;&nbsp;&nbsp;&nbsp;"Išli su na stado", reče Hmii.
<BR>&nbsp;&nbsp;&nbsp;&nbsp;&nbsp;"Tako je. Ali ne želimo opštu pogibiju, zar ne? Reći ću ti šta da radiš: ostani ovde kraj ošamućivača, a ja ću da odem na pregovore."
<BR>&nbsp;&nbsp;&nbsp;&nbsp;&nbsp;"Ja ne primam naređenja od tebe, Luise."
<BR>&nbsp;&nbsp;&nbsp;&nbsp;&nbsp;"Imaš li neki bolji predlog?"
<BR>&nbsp;&nbsp;&nbsp;&nbsp;&nbsp;"Nemam. Poštedi bar jednog diva da mu malo razvežemo jezik."
<BR>
<BR>&nbsp;&nbsp;&nbsp;&nbsp;&nbsp;Div je ležao na leđima. Ne samo što je imao bradu, već je bio i sa grivom: samo su mu se oči i nos pomaljali iz gustiša zlatnog runa koje mu se razlivalo sa lica, glave i ramena. Gindžerofer čučnu kraj njega i svojim dvema malim šakama otvori mu usta. Ratnik je imao masivnu vilicu. Zubi su mu predstavljali zatupaste kutnjake, dobrano istrošene. I to svi odreda.
<BR>&nbsp;&nbsp;&nbsp;&nbsp;&nbsp;"Vidiš", reče Gindžerofer, "biljojed. Hteli su da pobiju stado, kako bi se domogli trave."
<BR>&nbsp;&nbsp;&nbsp;&nbsp;&nbsp;Luis zavrte glavom. "Nikada ne bih pomislio da će takmaštvo biti tako oštro."
<BR>&nbsp;&nbsp;&nbsp;&nbsp;&nbsp;"Nismo ni mi znali. Ali oni su došli iz smera okretanja, gde su naša stada obrstila svu travu. Hvala ti što si ih poubijao, Luise. Moražemo da upriličimo veliku svetkovinu."
<BR>&nbsp;&nbsp;&nbsp;&nbsp;&nbsp;Luisu se nešto okrenu u stomaku. "Samo spavaju. A i imaju umove, kao ti ili ja."
<BR>&nbsp;&nbsp;&nbsp;&nbsp;&nbsp;Ona ga radoznalo pogleda. "Ali upravo su ih ti umovi nagnali da pokušaju da nas unište."
<BR>&nbsp;&nbsp;&nbsp;&nbsp;&nbsp;"Mi smo ih oborili. Molimo te stoga da ih poštediš."
<BR>&nbsp;&nbsp;&nbsp;&nbsp;&nbsp;"Kako? Šta će učiniti sa nama ako dopustimo da se probude?"
<BR>&nbsp;&nbsp;&nbsp;&nbsp;&nbsp;To je doista bio problem. Luis pokuša da dobije na vremenu. "Ako to rešim, da li ćeš ih poštedeti? Ne zaboravi: mi smo upotrebili oružje za uspavljivanje." Ovo je trebalo da Gindžerofer stavi do znanja da je Hmii mogao ponovo da pribegne istom sredstvu.
<BR>&nbsp;&nbsp;&nbsp;&nbsp;&nbsp;"Raspravićemo o tome", uzvrati Gindžerofer.
<BR>&nbsp;&nbsp;&nbsp;&nbsp;&nbsp;Luis stade da čeka, zadubljen u misli. Četrdeset divovskih travojeda nikako se nije moglo smestiti u lender. Razume se, bilo je moguće razoružati ih... Luis se osmehnu najednom na prizor mača u divovoj krupnoj šaci sa širokim prstima. Dugačko, zakrivljeno sečivo, nalikovalo bi na kosu.
<BR>&nbsp;&nbsp;&nbsp;&nbsp;&nbsp;Gindžerofer se vrati. "Poštedećemo ih ako više nikada ne budemo videli njihovo pleme. Možeš li to da obećaš?"
<BR>&nbsp;&nbsp;&nbsp;&nbsp;&nbsp;"Pametna si ti žena. Tako je, oni mogu da imaju srodnike sa osvetničkom tradicijom. Mislim da mogu da ti obećam da više nikada nećemo videti ovo pleme."
<BR>&nbsp;&nbsp;&nbsp;&nbsp;&nbsp;Hmiijev glas progovori mu u uho. "Luise? Možda bi ih trebalo iskoreniti!"
<BR>&nbsp;&nbsp;&nbsp;&nbsp;&nbsp;"Ne. To bi nas samo stajalo vremena. A i, tanja mu, pogledaj ih! Seljaci. Oni nam se ne mogu suprotstaviti. U najgorem slučaju, naložiću im da sagrade veliki splav, pa ćemo ih vući lenderom. Suncokreti još nisu prešli reku. Ostavićemo ih podalje odavde, gde ima trave u izobilju."
<BR>&nbsp;&nbsp;&nbsp;&nbsp;&nbsp;"Ali zašto? Pa na to ćemo straćiti čitave nedelje!"
<BR>&nbsp;&nbsp;&nbsp;&nbsp;&nbsp;"Radi obaveštenja." Luis se okrenu prema Gindžerofer. "Želim onoga u oklopu, kao i sve njihovo oružje. Ostavite im samo po nož. Zadržite šta hoćete, ali želim da pretežan deo prenesete u lender."
<BR>&nbsp;&nbsp;&nbsp;&nbsp;&nbsp;Ona sumnjivo odmeri oklopljenog džina. "Kako da ga prenesemo?"
<BR>&nbsp;&nbsp;&nbsp;&nbsp;&nbsp;"Doneću odbojnu ploču. Svežite ostale pošto mi odemo. Oslobađajte ih u parovima. Objasnite im situaciju. Šaljite ih u smeru okretanja po danu. Ako se vrate da vas napadnu bez oružja, vaši su. Ali neće. Gledaće da što pre pređu preko ravnice, bez oružja i uz travu koja je visoka samo jedan inč."
<BR>&nbsp;&nbsp;&nbsp;&nbsp;&nbsp;Ona se zamisli. "Izgleda bezbedno. Postupićemo tako."
<BR>&nbsp;&nbsp;&nbsp;&nbsp;&nbsp;"Mi ćemo biti u njihovom bivaku, ma gde se nalazio, znatno pre no što oni stignu. Čekaćemo ih tamo, Gindžerofer."
<BR>&nbsp;&nbsp;&nbsp;&nbsp;&nbsp;"Nećemo im ništa učiniti. Moje obećanje važi za čitav narod", uzvrati ona hladno.
<BR>
<BR>&nbsp;&nbsp;&nbsp;&nbsp;&nbsp;Oklopljeni džin probudio se nedugo posle svitanja.
<BR>&nbsp;&nbsp;&nbsp;&nbsp;&nbsp;On otvori oči, zažmirka i usredsredi pogled na uznesen narandžasti zid od krzna, žute oči i dugačke kandže. Bio je sasvim nepomičan dok su mu oči šarale unaokolo... zapažajući oružje tridesetorice sadrugova sakupljeno na jednu gomilu... vazdušnu komoru sa dvoje otvorenih vrata... obzorje koje je brzo promicalo... Takođe je mogao da oseti vetar izazvan hitrim letom lendera.
<BR>&nbsp;&nbsp;&nbsp;&nbsp;&nbsp;Pokušao je da se okrene.
<BR>&nbsp;&nbsp;&nbsp;&nbsp;&nbsp;Luis se isceri. Posmatrao ga je preko skenera na plafonu rekreacione kabine lendera, sedeći za upravljačima. Divov oklop bio je zalemljen za pult na mestima gde su se nalazila kolena, pete, zglobovi i ramena. Malo toplote lako bi ga oslobodilo, ali ne i pokušaj da se okrene na stranu.
<BR>&nbsp;&nbsp;&nbsp;&nbsp;&nbsp;Div stade da postavlja zahteve i da preti. Nije molio. Luis nije mnogo obraćao pažnju na to. Kada prevodilački program kompjutera bude počeo da se razabire u svemu tome, on će se ponovo usredsrediti. U ovom trenutku više ga je zanimao prizor bivaka divova.
<BR>&nbsp;&nbsp;&nbsp;&nbsp;&nbsp;Nalazio se na visini od jedne milje i pedeset milja od koliba crvenih mesojeda. On uspori. Trava je ovde imala vremena da ponovo izraste, ali divovi su ponovo ogoleli jedno veliko područje iza njih, u pravcu mora i suncokretnog sjaja u pozadini. Nalazili su se u travi: na hiljade njih široko raštrkani po preriji. Luis uoči tačkice svetlosti: odblesci sa mačeva-kosa.
<BR>&nbsp;&nbsp;&nbsp;&nbsp;&nbsp;Nijedan div nije bio blizu samog bivaka. Nedaleko od središta logora nalazila su se smeštena kola, ali nije bilo ni traga od vučnih životinja. Divovi mora da su sami vukli kola. Ili su možda raspolagali motorima koje su stekli posle onog događaja što ga je Halrloprilalar nazvala Padom Gradova, pre hiljadu godina.
<BR>&nbsp;&nbsp;&nbsp;&nbsp;&nbsp;Ono što je Luis mogao da vidi bila je središnja zgrada. Razabrao je samo jednu crnu tačku kroz osmatrački prozor, crni pravougaonik preplavljen svetlošću. Luis se osmehnu. Divovi su pridobili neprijatelje.
<BR>&nbsp;&nbsp;&nbsp;&nbsp;&nbsp;Jedan ekran zasvetle. Oglasi se poznati, zavodljivi kontraalt: "Luise."
<BR>&nbsp;&nbsp;&nbsp;&nbsp;&nbsp;"Tu sam."
<BR>&nbsp;&nbsp;&nbsp;&nbsp;&nbsp;"Vraćam ti draud", reče lutkar.
<BR>&nbsp;&nbsp;&nbsp;&nbsp;&nbsp;Luis se okrenu. Mala, crna naprava počivala je na prenosnom disku. Luis se ponovo okrenu, kao neko ko okreće leđa neprijatelju, prisetivši se da je neprijatelj, u stvari, još tu.
<BR>&nbsp;&nbsp;&nbsp;&nbsp;&nbsp;On reče: "Želim da nešto ispitaš. Postoje planine duž osnove obodnog zida. Domoroci..."
<BR>&nbsp;&nbsp;&nbsp;&nbsp;&nbsp;"Tebe i Hmiija sam odabrao upravo zbog izlaganja rizicima pri istraživanju."
<BR>&nbsp;&nbsp;&nbsp;&nbsp;&nbsp;"Možeš li da shvatiš da ja nastojim da svedem na najmanju meru te rizike?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Onda me saslušaj. Mislim da bi trebalo da ispitamo prelivne planine. No, pre toga treba da se upoznamo sa mnoštvom stvari vezanih za obodni zid. Sve što valja da..."
<BR>&nbsp;&nbsp;&nbsp;&nbsp;&nbsp;"Luise, zašto si ih nazvao prelivnim planinama?"
<BR>&nbsp;&nbsp;&nbsp;&nbsp;&nbsp;"Domoroci ih tako nazivaju. Ne znam zašto, a ne znaju ni oni. Sugestivno je, zar ne? A i ne vide se odozgo. Zašto? Najveći deo Prstenastog sveta nalikuje na masku jednog sveta, sa ukalupljenim morima i planinama. Ali prelivne planine nisu šuplje, već ispunjene: imaju zapreminu."
<BR>&nbsp;&nbsp;&nbsp;&nbsp;&nbsp;"Da, sugestivno je. Moraš sam doći do željenih odgovora. Ja se zovem Poslednji", reče lutkar, "a to znači da upućujem ljude izvan bezbednosti, zato što je besbednost moj prerogativ i moja dužnost, zato što bi moja pogibija ili moje ranjavanje bili krah za sve. Luise, pa već si ranije imao posla sa mojom vrstom!"
<BR>&nbsp;&nbsp;&nbsp;&nbsp;&nbsp;"Tanj! Tražim od tebe samo da izložiš riziku jednu sondu, a ne tvoje vredno sklonište! Sve što nam je potrebno jeste jedan operativni hologram načinjen duž obodnog zida. Stavi sondu na obodne transportne petlje i uspori je do solarne orbitalne brzine. Koristićeš sistem upravo na način na koji je to i predviđeno. Meteorska odbrana neće pucati na obodni zid..."
<BR>&nbsp;&nbsp;&nbsp;&nbsp;&nbsp;"Luise, pokušavaš da nadmudriš jedno oružje koje je, prema tvojoj sopstvenoj proceni, programirano pre više stotina hiljada godina. Šta kao je nešto blokiralo obodni transportni sistem? Šta ako se laserski sistem za gađanje pokvario?"
<BR>&nbsp;&nbsp;&nbsp;&nbsp;&nbsp;"Pa i u najgorem slučaju, šta bi izgubio?"
<BR>&nbsp;&nbsp;&nbsp;&nbsp;&nbsp;"Polovinu sistema za ponovnu opskrbu gorivom", uzvrati lutkar. "Postavio sam u sonde odašiljače prenosnih diskova, opremljene filtrom koji propušta samo deuterijum. Prijemnik se nalazi u rezervoaru sa gorivom. Da bih ga ponovo napunio gorivom, dovoljno je samo da zaronim sondu u neko more Prstenstog sveta? A i zašto bih se izlagao tom riziku?"
<BR>&nbsp;&nbsp;&nbsp;&nbsp;&nbsp;Luis se s mukom upirao da obuzda bes. "Zapremina, Poslednji! Šta je unutar prelivnih planina? Mora da ima na stotine hiljada tih prelivnih polukupa visokih između trideset i četrdeset milja, a donji deo im nije šupalj, već ravan! Jedna od njih mogla bi da bude središte za kontrolu i održavanje, ili čak čitav niz takvih centara. Ne mislim da je to posredi, ali voleo bih da budem siguran pre no što rešim da im se približim. Osim toga, mora da postoje visinski mlaznici za Prstenasti svet, a najbolje mesto za njihovo montiranje jeste obodni zid. Gde se oni nalaze i zašto ne rade?"
<BR>&nbsp;&nbsp;&nbsp;&nbsp;&nbsp;"Jesi li sasvim siguran da tu moraju biti posredi raketni motori? Postoje, naime, i druga rešenja. Generatori gravitacije takođe bi poslužili za kontrolu visine."
<BR>&nbsp;&nbsp;&nbsp;&nbsp;&nbsp;"Ne verujem da je to posredi. Inženjeri Prstenastog sveta ne bi morali da okreću ovu kolosalnu formaciju kada bi imali generatore gravitacije. Tada bi bili suočeni sa znatno jednostavnijim inženjerskim problemom."
<BR>&nbsp;&nbsp;&nbsp;&nbsp;&nbsp;"Kontrola magnetskog dejstva, onda, u suncu i podu Prstenastog sveta."
<BR>&nbsp;&nbsp;&nbsp;&nbsp;&nbsp;"Hmmm... možda. Tanj, nisam siguran. Želim da to ti ustanoviš!"
<BR>&nbsp;&nbsp;&nbsp;&nbsp;&nbsp;"Kako se usuđuješ da se pogađaš sa mnom?" Lutkar je izgledao više iznenađen nego ljut. "Samo od mog ćefa zavisi da li ćeš ostati na Prstenastom svetu dok ovaj ne naleti na senkovite kvadrate. Samo od mog ćefa zavisi da li ćeš ikada više osetiti slast napona."
<BR>&nbsp;&nbsp;&nbsp;&nbsp;&nbsp;Naprava za prevođenje konačno se oglasi: "Pokoran? Zar zato što jedem biljke da budem pokoran? Izvadi me ih oklopa i boriću se protiv tebe bez ičega na sebi, ti lopto narandžaste kosurine. Mojim sunarodnicima u dugačkoj kući baš je potrebna jedna fina, nova prostirka."
<BR>&nbsp;&nbsp;&nbsp;&nbsp;&nbsp;"A šta kažeš na ovo?" upita Hmii, pokazavši mu uglačane crne kandže.
<BR>&nbsp;&nbsp;&nbsp;&nbsp;&nbsp;"Daj mi samo jedan tanak bodež protiv tvojih osam. Ili mi nemoj dati nijedan, boriću se i bez njih."
<BR>&nbsp;&nbsp;&nbsp;&nbsp;&nbsp;Luis se zakikota, a zatim uključi mikrofon interkoma. "Hmii, zar nikada nisi video borbu sa bikovima? A ovaj mora da je Patrijarh stada, kralj divova!"
<BR>&nbsp;&nbsp;&nbsp;&nbsp;&nbsp;Div upita: "Ko je ili šta je to bilo?"
<BR>&nbsp;&nbsp;&nbsp;&nbsp;&nbsp;"Bio je to Luis." Hmii spusti glas. "Suočen si sa opasnošću. Predlažem ti da se ponašaš uviđavno. Luis je... užasan."
<BR>&nbsp;&nbsp;&nbsp;&nbsp;&nbsp;Luis se trže. Šta li sad ovo znači? Obrnuti božanski gambit, sa glavom Luisa Vua kao gostujuće zvezde? Moglo bi da upali, kada se već i Hmii, opaki kzin, očigledno plašio nevidljivih glasova... Luis reče: "Kralju biljojeda, reci mi zašto si napao moje poklonike."
<BR>&nbsp;&nbsp;&nbsp;&nbsp;&nbsp;"Njihova stoka jede našu hranu", uzvrati div.
<BR>&nbsp;&nbsp;&nbsp;&nbsp;&nbsp;"Zar te hrane nije bilo i drugde, tako da ste mogli izbeći izlaganje mojoj srdžbi?"
<BR>&nbsp;&nbsp;&nbsp;&nbsp;&nbsp;Među mužjacima u stadu stoke ili krdu bizona postoji ili preovlađivanje ili pokoravanje. Nema nikakve sredine. Div zakoluta očima, pokušavši da pronađe neki uzmak, ali nije bilo nikakvog. Ako već nije mogao da uspostavi prevlast nad Hmiijem, kako je onda mogao da se nosi sa jednim nevidljivim glasom?"
<BR>&nbsp;&nbsp;&nbsp;&nbsp;&nbsp;"Nismo imali izbora", reče on. "U smeru okretanja nalaze se plamene biljke. Levo su mašinski ljudi. Desno je visok greben golog skrita. Na skritu ništa ne raste, a i suviše je sklisko za uspinjanje. U smeru suprotnom od smera okretanja ima trave i tamo nas ništa nije moglo zaustaviti do sitnih divljaka, sve dok vi niste došli! Kakva je tvoja moć, Luise? Jesu li moji ljudi živi?"
<BR>&nbsp;&nbsp;&nbsp;&nbsp;&nbsp;"Poštedeću tvoje ljude. Kroz..." treba da prevale pedeset milja, goli i gladni, "... dva dana biće sa tobom. Ali sve vas mogu poubijati samo pokretom jednog prsta."
<BR>&nbsp;&nbsp;&nbsp;&nbsp;&nbsp;Divove oči upreše se ka plafonu i on zavapi. "Ako budeš u stanju da satreš plamene biljke, mi ćemo te obožavati."
<BR>&nbsp;&nbsp;&nbsp;&nbsp;&nbsp;Luis zastade da razmisli. Najednom, stvar više nije bila smešna.
<BR>&nbsp;&nbsp;&nbsp;&nbsp;&nbsp;Čuo je kako div moli Hmiija da mu pruži obaveštenja o Luisu, a zatim i Hmiija kako neumorno laže. Igrali su oni takve igre i ranije. Božanski gambit održao ih je u životu prlikom dugog povratka na Lažova; ugled Govornika Životinjama kao boga rata i ponude domorodaca pomogli su im da ne skončaju od gladi. Luis, međutim, nije shvatio da Govornik/Hmii uživa u svemu tome.
<BR>&nbsp;&nbsp;&nbsp;&nbsp;&nbsp;Svakako, Hmii se zabavljao. Ali div je molio za pomoć, a šta je Luis mogao da preduzme protiv suncokreta? U stvari, to uopšte i nije bio njegov problem. Divovi su ga uvredili, zar ne? A bogovi su, načelno, poznati po tome što ne praštaju. I tako, Luis zausti da nešto kaže, ali onda ponovo zatvori usta, porazmisli još malo, pa reče: "Ako ti je mio život, kao i život tvojih sunarodnike, reci mi istinu. Da li biste mogli da jedete plamene biljke, ako vas one ne bi najpre spržile?"
<BR>&nbsp;&nbsp;&nbsp;&nbsp;&nbsp;Div vedro uzvrati: "Svakako, Luise. Mi pasemo duž međe noću, kada nas glad sasvim skoli. Ali u zoru moramo biti podalje odatle. Biljke nas mogu domašiti i miljama daleko, a spržiće sve što se kreće! Sve se istovremeno okreću, upravljaju sjaj sunca ka nama i mi začas buknemo!"
<BR>&nbsp;&nbsp;&nbsp;&nbsp;&nbsp;"Ali možete da ih jedete kada ne sija sunce."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kako duvaju vetrovi u ovom području?"
<BR>&nbsp;&nbsp;&nbsp;&nbsp;&nbsp;"Vetrovi? ... U ovom kraju duvaju u smeru okretanja. U široj okolnoj oblasti duvaju jedino na području plamenih biljaka."
<BR>&nbsp;&nbsp;&nbsp;&nbsp;&nbsp;"Zato što biljke zagravaju vazduh?"
<BR>&nbsp;&nbsp;&nbsp;&nbsp;&nbsp;"Jesam li ja bog da to znam?"
<BR>&nbsp;&nbsp;&nbsp;&nbsp;&nbsp;Uostalom, suncokreti dobijaju samo izvesnu količinu sunčeve svetlosti. Sudeći po tome kako dejstvuju, oni zagrevaju vazduh oko i iznad sebe, ali sunčeva svetlost uopšte ne prolazi pokraj srebrnih cvetova da bi stigla do korenova. Rosa se sigurno kondenzuje na hladnom tlu. Biljke zacelo na taj način dolaze do potrebne vlage. A podizanje toplog vazduha postojano bi stvaralo vetar sa međa suncokretnog polja.
<BR>&nbsp;&nbsp;&nbsp;&nbsp;&nbsp;A biljke spaljuju sve što se kreće, pretvarajući tako biljoždere i ptice u đubrivo.
<BR>&nbsp;&nbsp;&nbsp;&nbsp;&nbsp;Možda bi moglo da uspe. Možda.
<BR>&nbsp;&nbsp;&nbsp;&nbsp;&nbsp;"Na tebi je da obaviš pretežan deo posla", reče Luis. "Pleme je tvoje i ti ćeš ga spasti. Posle toga, krenućete ka satrtim plamenim biljkama. Poješćete ih i iskoristiti kao đubrivo za neke druge biljke koje vam više prijaju za ishranu." Luis se nasmeja zbog izraza zbunjenosti na Hmiijevom licu, pa nastavi: "Nikada više nećeš dirati moje poklonike, crvene ljude."
<BR>&nbsp;&nbsp;&nbsp;&nbsp;&nbsp;Oklopljeni div sav je cvao od zadovoljstva. "Sve su to izvrsne novosti. Bićemo tvoji poklonici. Moramo pogodbu da zapečatimo rišatrom."
<BR>&nbsp;&nbsp;&nbsp;&nbsp;&nbsp;"Šališ se."
<BR>&nbsp;&nbsp;&nbsp;&nbsp;&nbsp;"Šta? Ne, govorio sam o tome i ranije, ali Hmii nije shvatio. Sporazumi se moraju zapečatiti rišatrom, čak i između ljudi i bogova. Hmii, to nije problem. Vi ste čak prikladne veličine za moje žene."
<BR>&nbsp;&nbsp;&nbsp;&nbsp;&nbsp;"Ja sam neobičniji nego što ti se čini", uzvrati Hmii.
<BR>&nbsp;&nbsp;&nbsp;&nbsp;&nbsp;Iz Luisove plafonske tačke viđenja, izgledalo je kao da se Hmii pokazuje divu. Nešto je svakako izazvalo izraz zbunjenosti na licu diva. Luisu je još samo to trebalo. Tanj i prokletstvo!, pomisli on. Imao sam na umu samo to da dobijem odgovor! A sada ovo. Ono što mi valja činiti...
<BR>&nbsp;&nbsp;&nbsp;&nbsp;&nbsp;Tako je. "Načiniću za tebe jednog slugu", reče Luis. "Budući da sam u žurbi, on će biti patuljast, kao i nem na tvom jeziku. Zvaćeš ga Vu. Hmii, moramo se posavetovati."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
