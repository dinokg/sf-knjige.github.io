<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. IZ SREDIŠTA
<P>&nbsp;&nbsp;&nbsp;&nbsp;&nbsp;Luis se presamiti budući da mu se težina odjednom dvostruko povećala. Crni predeo Kanjona je nestao. Mora da je sada nevidljiv na zvezdanom predelu, izmenjenom zvezdanom predelu u kome je jedna zvezda, tačno ispod njihovih nogu, sijala sjajnije od svih ostalih. Poslednji iziđe iz zaštitne mreže i pilotskog sedišta. I lutkar se izmenio. Kretao se kao da je umoran, a njegova griva - drugačije očešljana - izgledala je kao da izvesno vreme nije bila doterivana.
<BR>&nbsp;&nbsp;&nbsp;&nbsp;&nbsp;Struja mu nije umrtvila mozak. Luis je bio u stanju da razabere ono što je bilo očigledno: da su on i Hmii po svoj prilici proveli dve godine u stazisu, dok je lutkar sam upravljao Iglom kroz hipersvemir; da se poznati svemir, mehur istraženih zvezdanih sistema nekih četrdeset svetlosnih godina u prečniku, nalazio daleko iza njih; da je Topla igla istrage bila sagrađena da njome upravlja Piersonov lutkar, dok su se svi ostali putnici nalazili u stazisu, kao i da ih samo lutkareva milost može jednog dana vratiti nazad. Da je poslednji put video neko ljudsko biće, da je Halrloprilalar mrtva zbog njegovog nehata i da će se osećati strašno usamljen kada izvadi draud iz glave - što će se uskoro dogoditi. Ali ništa od toga nije bilo važno dok mu je slaba struja još priticala u mozak.
<BR>&nbsp;&nbsp;&nbsp;&nbsp;&nbsp;Nije primetio nikakav plamen pogona. Topla igla istrage mora da se kretala samo na bezreakcionim potisnicima.
<BR>&nbsp;&nbsp;&nbsp;&nbsp;&nbsp;Tvorci Lažova smestili su brodske motore na njegovo veliko delta-krilo. Nešto nalik na strahovit laserski top ispaljeno je na njih dok su prolazili iznad Prstenastog sveta i motori su izgoreli. Poslednji ne bi ponovio tu grešku, pomisli Luis. Iglini potisnici mora da su sada smešteni unutar neprobojnog trupa.
<BR>&nbsp;&nbsp;&nbsp;&nbsp;&nbsp;"Koliko još ima pre no što ćemo moći da se spustimo?" upita Hmii.
<BR>&nbsp;&nbsp;&nbsp;&nbsp;&nbsp;"Bićemo spremni za pristajanje kroz pet dana. Nisam bio u mogućnosti da uzmem najsavršenije pogonske sisteme kojima raspolaže Flota svetova. Sa mašinerijom koju ljudi izrađuju možemo da usporavamo stopom od svega dvadeset gravitacija. Da li se prijatno osećate u kabini sa gravitacijom?"
<BR>&nbsp;&nbsp;&nbsp;&nbsp;&nbsp;"Suviše je niska. Jedna zemaljska gravitacija?"
<BR>&nbsp;&nbsp;&nbsp;&nbsp;&nbsp;"Jedna gravitacija Prstenastog sveta, ili nula zarez devet devet dve zemaljske gravitacije."
<BR>&nbsp;&nbsp;&nbsp;&nbsp;&nbsp;"Neka ostane tako. Poslednji, nisi nam dao nikakve optičke uređaje. Želeo bih da malo osmotrim Prstenasti svet."
<BR>&nbsp;&nbsp;&nbsp;&nbsp;&nbsp;Lutkar stade da razmišlja o tome. "Vaš lender ima teleskop, ali on nije usmeren pravo nadole. Sačekajte nekoliko trenutaka." Lutkar se ponovo okrete ka ploči sa instrumentima. Jedna glava obrnu se unazad i progovori šištavim, pljuskavim, režećim naglaskom Junakovog jezika.
<BR>&nbsp;&nbsp;&nbsp;&nbsp;&nbsp;Hmii reče: "Koristi međunarodni. Dopusti Luisu bar da sluša."
<BR>&nbsp;&nbsp;&nbsp;&nbsp;&nbsp;Lutkar posluša: "Lepo je ponovo razgovarati na bilo kom jeziku. Bio sam usamljen. Evo, daću vam projekciju iz Iglinog teleskopa."
<BR>&nbsp;&nbsp;&nbsp;&nbsp;&nbsp;Slika se pojavi ispod stopala Luisa Vua: pravougaonik, bez graničnih linija, u kome su sunce Prstenastog sveta i zvezde oko njega iznenada izgledali znatno veći. Luis prekri sunce rukom i stade da pretražuje prostor pod sobom. Konačno, pred oči mu stade Prstenasti svet: jedna nit bebinje plavog u obliku polukruga.
<BR>&nbsp;&nbsp;&nbsp;&nbsp;&nbsp;Zamislite pedeset stopa dugačku Božićnu vrpcu, širine jednog inča, bebinje plave boje. Razvucite je u krug, tako da stoji ivicom na podu i stavite sveću u sredinu. A onda uvećajte razmere.
<BR>&nbsp;&nbsp;&nbsp;&nbsp;&nbsp;Prstenasti svet bio je traka od neverovatno čvrstog materijala, milion milja široka i šest stotina miliona milja dugačka, razvučena u krug prečnika devedeset pet miliona milja, sa suncem u središtu. Taj prsten se vrteo brzinom od sedam stotina sedamdeset milja u sekundi, dovoljno brzo da proizvede centrifugalne sile od jedne gravitacije. Nepoznati inženjeri Prstenastog sveta ispunili su unutrašnju površinu tlom, okeanima i atmosferom. Podigli su hiljadama milja visoke zidove na svakom obodu kako bi zadržali vazduh unutra. Po svoj prilici vazduh je ipak oticao preko zidova oboda, ali ne brzo. Jedan unutrašnji prsten od dvadeset pravougaonih senkovitih kvadrata, koji bi se u Sunčevom sistemu nalazio na orbiti Merkura, obezbeđivao je Prstenastom svetu tridesetočasovni ciklus dana i noći.
<BR>&nbsp;&nbsp;&nbsp;&nbsp;&nbsp;Prstenasti svet predstavljao je šest stotina biliona kvadratnih milja nastanjive planete. Prostranstvo tri miliona puta veće od Zemlje.
<BR>&nbsp;&nbsp;&nbsp;&nbsp;&nbsp;Luis, Govornik-Životinjama, Nesus i Tila Braun putovali su preko Prstenastog sveta skoro godinu dana: dve stotine hiljada milja uzduž, a zatim nazad do mesta gde se Lažov srušio. Činilo je to tek petinu njegove širine. Teško da je to bilo dovoljno da postanu dobro upućeni. Da li je ijedno razumno biće ikada moglo tvrditi da je poznavalac Prstenastog sveta?
<BR>&nbsp;&nbsp;&nbsp;&nbsp;&nbsp;Ali ispitali su jednu od izbočina svemirske luke na spoljašnjem delu obodnog zida. Ako je Poslednji govorio istinu, drugo im neće biti ni potrebno. Spustiće se na izbočinu svemirske luke, pokupiti sve što je Poslednji očekivao da tu pronađe i udaljiti se. I to brzo! Jer...
<BR>&nbsp;&nbsp;&nbsp;&nbsp;&nbsp;Jer ono što se videlo unutar pravougaone teleskopske slike koju je Poslednji postavio pred njih bilo je bolno očigledno. Bebinje plavi luk Prstenastog sveta - boja tri miliona zemljolikih svetova suviše udaljenih da bi se razabrale pojedinosti, ali prošaranih ponoćnim plavetnilom sa senkovitih kvadrata - bio je poprilično decentriran u odnosu na lokalno sunce.
<BR>&nbsp;&nbsp;&nbsp;&nbsp;&nbsp;"Nismo to znali", reče Hmii. "Proveli smo jednu kzinsku godinu na tom ustrojstvu, a nismo to znali. Kako je to moguće?"
<BR>&nbsp;&nbsp;&nbsp;&nbsp;&nbsp;"Prstenasti svet možda nije bio decentriran kada ste vi bili ovde", reče Lutkar. "To je bilo pre dvadeset tri godine."
<BR>&nbsp;&nbsp;&nbsp;&nbsp;&nbsp;Luis klimnu. Govoriti značilo bi samo pojačati zbunjenost. Jedino je radost stvorena naponom držala po strani užas zbog sudbine domorodaca na Prstenastom svetu, strah i krivicu zbog sebe samog. Poslednji nastavi: "Ustrojstvo Prstenastog sveta nestabilno je u ravni njegove orbite. Sigurno ste to znali?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Luis reče: "Ni sam nisam znao dok se nisam vratio na Zemlju. Tada sam preduzeo neka istraživanja."
<BR>&nbsp;&nbsp;&nbsp;&nbsp;&nbsp;Oba tuđinca zagledaše se u njega. On nije baš želeo da mu toliko posvećuju pažnju. Oh, dobro. "Dosta se lako može pokazati da je Prstenasti svet nestabilan. Stabilan duž ose, ali nestabilan u ravni. Mora da je postojalo nešto što je održavalo sunce u osi."
<BR>&nbsp;&nbsp;&nbsp;&nbsp;&nbsp;"Ali sada je decentriran!"
<BR>&nbsp;&nbsp;&nbsp;&nbsp;&nbsp;"Ma šta da je bilo posredi, prestalo je da radi."
<BR>&nbsp;&nbsp;&nbsp;&nbsp;&nbsp;Hmii zari kandže u nevidljiv pod. "Ali oni onda moraju umreti! Milijarde, desetine milijardi - bilioni?" On se okrete ka Luisu. "Umorio sam se od tvog blesavaog osmeha. Da li bi bolje govorio bez drauda?"
<BR>&nbsp;&nbsp;&nbsp;&nbsp;&nbsp;"Mogu sasvim dobro da govorim."
<BR>&nbsp;&nbsp;&nbsp;&nbsp;&nbsp;"Govori, onda. Zašto je Prstenasti svet nestabilan? Zar nije na orbiti?"
<BR>&nbsp;&nbsp;&nbsp;&nbsp;&nbsp;"Ne, svakako da nije. Mora da bude krut. To strašno okretanje oko ose učinilo bi ga krutim. Ako jednom decentrirate Prstenasti svet, on će nastaviti da se sam sve više decentrira. Ali jednačine su dosta čupave. Igrao sam se malo računarom i dobio sam brojke u koje nisam siguran da mogu poverovati."
<BR>&nbsp;&nbsp;&nbsp;&nbsp;&nbsp;"Izvesno vreme smatrali smo da možemo sagraditi vlastiti Prstenasti svet", reče Poslednji. "Ali nestabilnost je suviše velika. Čak i snažni sunčevi zraci bili bi u stanju da izvrše dovoljan pritisak na jedno takvo ustrojstvo i da ga izbace iz ravnoteže. Pet godina kasnije ono bi se survalo na svoje sunce."
<BR>&nbsp;&nbsp;&nbsp;&nbsp;&nbsp;"Tu brojku sam i ja dobio", reče Luis. "Mora da se upravo to i ovde događa."
<BR>&nbsp;&nbsp;&nbsp;&nbsp;&nbsp;Hmii ponovo zari kandže u pod. "A šta je sa visinskim mlaznicima? Inženjeri Prstenastog sveta mora da su postavili visinske mlaznike."
<BR>&nbsp;&nbsp;&nbsp;&nbsp;&nbsp;"Možda. Znamo da su imali Basardove sabirnice. Koristili su ih za pogon svemirskih brodova. U redu, mnoštvo velikih Basardovih sabirnica na obodnim zidovima bilo bi dovoljno za održavanje Prstenastog sveta u ravnotežnom položaju. Motori bi fuzionisali vodonik iz solarnog vetra. Na taj način nikada im ne bi ponestalo goriva."
<BR>&nbsp;&nbsp;&nbsp;&nbsp;&nbsp;"Ništa nismo videli. Pomisli samo kakve bi veličine ti motori morali biti!"
<BR>&nbsp;&nbsp;&nbsp;&nbsp;&nbsp;Luis se nasmeja. "Šta ti nazivaš ogromnim? I to na Prstenastom svetu? Promakli su nam - i to je sve." Ali teško da mu se mogao dopasti način na koji je Hmii stajao nad njim sa ispruženim kandžama.
<BR>&nbsp;&nbsp;&nbsp;&nbsp;&nbsp;"I ti to sve tako olako prihvataš? Na Prstenastom svetu možda ima toliko domorodaca da bi se sav poznati svemir mogao višestruko naseliti. Oni su bliži tvojoj vrsti nego mojoj."
<BR>&nbsp;&nbsp;&nbsp;&nbsp;&nbsp;"Ti si jedan okrutni, nemilosrdni mesožder. I pokušaj da zapamtiš", reče Luis kzinu. "Shvati, dakle: to će me se ticati. Ticaće me se veoma mnogo pošto Poslednji isključi moj draud. Ali neće me i ubiti, jer ću se do tada već pomalo navići. Možeš li smisliti bilo šta što bismo mogli učiniti da im pomognemo? Bilo šta?"
<BR>&nbsp;&nbsp;&nbsp;&nbsp;&nbsp;Kzin se okrenu od njega. "Poslednji, koliko im je vremena preostalo?"
<BR>&nbsp;&nbsp;&nbsp;&nbsp;&nbsp;"Pokušaću da saznam."
<BR>&nbsp;&nbsp;&nbsp;&nbsp;&nbsp;Sunce Prstenastog sveta bilo je dosta decentrirano. Luis je nagađao da se moglo nalaziti sedamdesetak miliona milja od bliže strane, što bi značilo da ga je od udaljenije delilo stotinu dvadeset miliona milja. Bliža strana mora da primi gotovo tri puta više sunčeve svetlosti nego udaljenija, a ustrojstvo se okretalo za sedam i po tridesetčasovnih dana. Zatim, tu je bila klima. Biljke koje ne budu mogle da podnesu promene izumreće. I životinje. I ljudi.
<BR>&nbsp;&nbsp;&nbsp;&nbsp;&nbsp;Poslednji je završio rad sa teleskopom. Sada se bavio računarom van domašaja pogleda, iza stamenog zelenog zida. Luis se pitao šta je još skrivao taj odvojeni deo broda.
<BR>&nbsp;&nbsp;&nbsp;&nbsp;&nbsp;Lutkar konačno dokaska. "Kroz godinu dana i pet meseci Prstenasti svet će okrznuti svoje sunce. Mislim da će se tada dezintegrisati. S obzirom na rotacionu brzinu, svi delovi će se razleteti po međuzvezdanom prostoru."
<BR>&nbsp;&nbsp;&nbsp;&nbsp;&nbsp;"Senkoviti kvadrati", promrmlja Luis.
<BR>&nbsp;&nbsp;&nbsp;&nbsp;&nbsp;"Šta? Da, prethodno će doći do sudara sa senkovitim kvadratima. Ipak, pred nama je bar čitava godina. To je dosta vremena", dodade Poslednji živahno. "Uopšte nećemo dotaći površinu Prstenastog sveta. Vaša ekspedicija ispitala je izbočinu svemirske luke sa udaljenosti od nekoliko desetina hiljada milja i meteorska odbrana Prstenastog sveta nije vas gađala. Verujem da je svemirska luka bila napuštena. Možemo se bezbedno spustiti."
<BR>&nbsp;&nbsp;&nbsp;&nbsp;&nbsp;Hmii upita: "Šta očekuješ da ćeš pronaći?"
<BR>&nbsp;&nbsp;&nbsp;&nbsp;&nbsp;"Iznenađuje me što se nisi dosetio." Poslednji se okrenu ka svojoj kontrolnoj ploči. "Luise, imao si dovoljno vremena."
<BR>&nbsp;&nbsp;&nbsp;&nbsp;&nbsp;"Čekaj..."
<BR>&nbsp;&nbsp;&nbsp;&nbsp;&nbsp;Napon u njegovom umu splasnu.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
