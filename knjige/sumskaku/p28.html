<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Sveštenice su održavale svečanost mladog meseca u Svetom gaju iza Šumske kuće, koju muškarci nisu smislili i nisu imali pravo da vide. Kaileja je gledala novakinje kako prilaze da ispune krug, osećajući se najviše kao majka kvočka koja broji svoje piliće, ili možda, pomislila je dok je gledala bledo svetlucanje njihovih haljina na polusvetlu, kao ružne pačiće spremne da postanu labudovi.
<BR>&nbsp;&nbsp;&nbsp;&nbsp;&nbsp;Dok se krug popunjavao, vladala je tišina. Kaileja je prišla kamenoj gromadi koja im je bila oltar, sa Diedom sleva i Mielin zdesna, na mestu koje je inače pripadalo njoj. No, Eilan je večeras dobila grčeve, pa je mesto Vrhovne sveštenice pripalo Kaileji. Bilo joj je čudno što tu stoji, kao i što ne oseća Eilaninu energiju kao ravnotežu svojoj.
<BR>&nbsp;&nbsp;&nbsp;&nbsp;&nbsp;Dieda je podigla ruku, i tišinu je prekinuo blagi zvuk srebrnih zvončića.
<BR>&nbsp;&nbsp;&nbsp;&nbsp;&nbsp;"Pozdravljena budi, mesečino mlada, ti koja si dragulj blagosti", zapevale su devojke, bilo ih je preko deset, i sve su došle u Šumsku kuću otkako je Eilan postala Vrhovna sveštenica. Poslednje su došle privučene Diedinom muzikom. Kad je Ardanos udesio da dve njegove rođake budu primljene u Vernemeton, učnio je mnogo bolje nego što je slutio. Kaileja je slušala čiste glasove kako pevaju nebesima i uzdahnula od čistog zadovoljstva.
<BR>
<BR>&nbsp;&nbsp;&nbsp;&nbsp;&nbsp;Priklanjam se pred tobom,
<BR>&nbsp;&nbsp;&nbsp;&nbsp;&nbsp;Nudim ti svoju ljubav;
<BR>&nbsp;&nbsp;&nbsp;&nbsp;&nbsp;Priklanjam se pred tobom,
<BR>&nbsp;&nbsp;&nbsp;&nbsp;&nbsp;Pružam ti ruke
<BR>&nbsp;&nbsp;&nbsp;&nbsp;&nbsp;Dižem oči ka tebi
<BR>&nbsp;&nbsp;&nbsp;&nbsp;&nbsp;Oh, mlada mesečino neba!
<BR>
<BR>&nbsp;&nbsp;&nbsp;&nbsp;&nbsp;Pri svakom stihu su se saginjale, a potom podizale ruke, očiju uprtih u srebrni srp nad sobom, tako da se pesma pretvarala u ples. Sada su polako počele da se kreću u smeru sunca, ruku podignutih ka nebu.
<BR>
<BR>&nbsp;&nbsp;&nbsp;&nbsp;&nbsp;Pozdravljena budi, mesečino mlada,
<BR>&nbsp;&nbsp;&nbsp;&nbsp;&nbsp;Vedra device ljubavi!
<BR>&nbsp;&nbsp;&nbsp;&nbsp;&nbsp;Pozdravljena budi, mesečino mlada
<BR>&nbsp;&nbsp;&nbsp;&nbsp;&nbsp;Vedra device milosti!
<BR>&nbsp;&nbsp;&nbsp;&nbsp;&nbsp;Putuješ svojom stazom,
<BR>&nbsp;&nbsp;&nbsp;&nbsp;&nbsp;Pokazuješ nam svoj sjaj,
<BR>&nbsp;&nbsp;&nbsp;&nbsp;&nbsp;Oh, mlada mesečino neba!
<BR>
<BR>&nbsp;&nbsp;&nbsp;&nbsp;&nbsp;Kaileja je prestala da usmerava pogled i pustila je da je ritam pesme ponese sve dublje u trans. Svaki put joj je bilo sve lakše. U njenom životu postojalo je jalovo razdoblje u kome kao da više ništa nije imalo smisla. No, zahvaljujući Boginji, to je izgleda okončano. Otkako su joj se završili ciklusi krvi, otvorila su joj se vrata duha, i svake godine je sve jače osećala plime moći.
<BR>&nbsp;&nbsp;&nbsp;&nbsp;&nbsp;A to je zbog tebe, Eilan, pomislila je, šaljući tok svesti ka tamnom obličju Šumske kuće iza drveća. Čuješ li kako umilno sada pevaju tvoje kćeri?
<BR>&nbsp;&nbsp;&nbsp;&nbsp;&nbsp;Nehotice je raširila ruke; devojke koje su kružile oko oltara kao da su se kretale kroz izmaglicu svetlosti.
<BR>
<BR>&nbsp;&nbsp;&nbsp;&nbsp;&nbsp;Ti, kraljice-devo ispomoći,
<BR>&nbsp;&nbsp;&nbsp;&nbsp;&nbsp;Ti, kraljice-devo sreće,
<BR>&nbsp;&nbsp;&nbsp;&nbsp;&nbsp;Ti, kraljice-devo, voljena mesečino neba!
<BR>
<BR>&nbsp;&nbsp;&nbsp;&nbsp;&nbsp;Zvonca su se još jednom oglasila i pesma je zamrla; ali tišina je sada bila drugačija, puna moći. Kaileja je pružila ruke i osetila šok ispunjenja kad su je uhvatile druge ruke; drugi talas joj je rekao da su se i devojke u krugu oko njih uhvatile za ruke.
<BR>&nbsp;&nbsp;&nbsp;&nbsp;&nbsp;"Znajte, sestre moje, da je moć meseca Moć žene, svetlost koja sija u tami, plima koja vlada unutrašnjim ravnima. Mladi mesec upravlja svime što raste i svim počecima, i zato upijamo njegovu moć za one stvari u kojima je potrebna naša pomoć. Sestre, jeste li spremne da mi date svoju snagu za ono što ćemo sada učiniti?"
<BR>&nbsp;&nbsp;&nbsp;&nbsp;&nbsp;Iz kruga se začulo tiho mrmljanje pristanka, i Kaileja je čvršće ukopala stopala u prohladnu travu.
<BR>&nbsp;&nbsp;&nbsp;&nbsp;&nbsp;"Prizivamo Boginju, Gospu od Života, čija su odežda zvezdana nebesa; Ona je nevesta devica, majka svega živog, mudrost van krugova sveta. Sve su boginje Ona, i Ona je svaka boginja; u svim Njenim licima, u svim našim licima, Ona blista na nebesima, Ona blista u svima nama!" Kao da je pokušavala da diše sa vetrom u lice. "Boginjo, čuj nas..." uzviknula je.
<BR>&nbsp;&nbsp;&nbsp;&nbsp;&nbsp;"Boginjo, budi uz nas..." odgovorile su ostale.
<BR>&nbsp;&nbsp;&nbsp;&nbsp;&nbsp;"Boginjo, čuj nas sada!" Napetost je bila gotovo nepodnošljiva; osećala je treperenje u rukama koje su je držale.
<BR>&nbsp;&nbsp;&nbsp;&nbsp;&nbsp;"Za isceljenje Bretok, majke Ambigatosine, prizivamo ovu moć!"
<BR>&nbsp;&nbsp;&nbsp;&nbsp;&nbsp;Začula je Diedu kako počinje prvi ton pesme isceljenja, i kako joj se pridružuje četvrtina kruga, zvukom dubokim i vibrirajućim nalik na strunu harfe, ali još dublje, umilnije, glasnije, neprekidno. Potom se začuo drugi ton; sad je pevala polovina kruga; pa treći, i akord se upotpunio visokim tonom nad kojim se podigao Diedin glas nalik na ševu na nebu. Taj princip su koristili harfisti u Eriu za svoju magiju, ali Eilan se setila da ga primene i na pevanje, a Dieda je razradila tehniku i naučila devojke. Postepeno, kako su se glasovi stapali, Kaileja je počela da oseća njihov duh.
<BR>&nbsp;&nbsp;&nbsp;&nbsp;&nbsp;Letim na krilima svetlosti. Kaileja nije znala čija je ta misao, ali nije ni bilo važno, jer u ovom trenutku povezanosti i sama se osećala tako.
<BR>&nbsp;&nbsp;&nbsp;&nbsp;&nbsp;Vidim dugu oko meseca... na suncu... u vodopadu... čitav svet se presijava...
<BR>&nbsp;&nbsp;&nbsp;&nbsp;&nbsp;Hladna voda... toplota vatre... meko paperje pačeta... majčine ruke...
<BR>&nbsp;&nbsp;&nbsp;&nbsp;&nbsp;U stopljenom zvuku stapale su se sve svesti. Samo Diedin um je ostao izdvojen od ostalih - kritičan i još nezadovoljan.
<BR>&nbsp;&nbsp;&nbsp;&nbsp;&nbsp;Udahnite, sad, i držite... Tanais je nesigurna. Čekajte, čekajte - Rian sada treba da unese peti ton - tako je bolje. A sada da se podignemo, naviše po lestvici - ostanite sa mnom, sve - dostignite harmoniju!
<BR>&nbsp;&nbsp;&nbsp;&nbsp;&nbsp;Nestale su i poslednje nepravilnosti. Stopljeni ženski glasovi poleteli su uvis da postanu Glas Boginje. Čak je i Diedin unutrašnji monolog prestao. Kaileja je osetila kako deo napetosti s njene leve strane nestaje dok akord vibrira sa neljudskom snagom. I mada je Kaileja bila samouka, i mada nije imala reči kojima bi opisala ispravnost onoga što je čula, bila je dovoljno umešna u pevanju da uživa u ekstazi muzičara koji sluša savršenu harmoniju.
<BR>&nbsp;&nbsp;&nbsp;&nbsp;&nbsp;Kaileja je uložila veliki napor da se pribere, da posegne ka energiji koja je pulsirala oko nje i da je prikupi, držeći u umu sliku bolesne žene zbog koje su ovo činile. Sada je videla izmaglicu moći, sve jaču sa svakim dahom.
<BR>&nbsp;&nbsp;&nbsp;&nbsp;&nbsp;Kaileja je uvukla Moć unutra, i usmerila je na sliku bolesne žene tako da su je sve videle, svetlucavu nad hrpom kamenja. Zvuk je narastao sve dok nije izgledalo da više neće moći da ga podnesu. Polako je podizala ruke - sve su nehotice podizale ruke dok je Moć izvirala u stubu svetlosti, u plimi čistog zvuka koji je slao snagu bolesnici. A onda je sve nestalo. Spustile su se, zadihane kao da su trčale, i znale su da su uspele.
<BR>&nbsp;&nbsp;&nbsp;&nbsp;&nbsp;Te noći su još dvaput podigle moć radi isceljenja, a poslednji put, nešto slabije, da povrate deo energije koju su izgubile. Kada je sve bilo završeno, čak i u Diedinim očima se pokazala smirenost. A onda su se, posle kratke fraze zahvalnosti, uputile ka Šumskoj kući da jedu i spavaju. No, Kaileja, ma koliko umorna, pošla je u izdvojenu kućicu u kojoj je obitavala Vrhovna sveštenica, da bi ispričala Eilani kako je bilo.
<BR>
<BR>&nbsp;&nbsp;&nbsp;&nbsp;&nbsp;"Ne moraš da mi kažeš", rekla je Eilan čim je Kaileja ušla u njenu sobu. "Čula sam vas čak i odavde, osetila sam Moć." Kaileja je izgledala osvetljena iznutra.
<BR>&nbsp;&nbsp;&nbsp;&nbsp;&nbsp;"Istina je, Eilan. Za ovakav smo posao stvorene! Kad sam, kao dete, služila sa Lianon, o ovakvim stvarima sam sanjala, ali onda su nas druidi zatvorili ovamo, i vizija je nestala. Uz sve moje znanje, nisam znala kako da je ponovo nađem sve dok mi ti nisi pokazala put."
<BR>&nbsp;&nbsp;&nbsp;&nbsp;&nbsp;"Našla bi ga i sama..." Eilan je sela u postelji i naterala sebe da se nasmeši. I dalje je bila bolna, to joj se često dešavalo u ovo doba meseca. Bila je sve uverenija da je u prethodnim životima Kaileja bila najveća od svih sveštenica. Mnogo šta što su radile u Šumskoj kući dolazilo im je u naletu uverenja, kao da ne smišljaju nego se prisećaju. Pretpostavljala je da je i ona sama bila nekakva sveštenica, ali ona je imala samo vizije, a Kaileja je bila u stanju da prizove ogromnu moć. "Često sam pomišljala da je trebalo da za Vrhovnu sveštenicu izaberu tebe, a ne mene."
<BR>&nbsp;&nbsp;&nbsp;&nbsp;&nbsp;Kaileja ju je brzo pogledala. "Nekada sam i ja tako mislila", rekla je. "Sada ne bih želela."
<BR>&nbsp;&nbsp;&nbsp;&nbsp;&nbsp;"Vrlo mudro! Ali svejedno, kad bi morala, i ti bi to mogla." U Kailejinoj crnoj kosi sada je mnogo sedih, pomislila je Eilan, ali inače izgleda gotovo isto kao kada je pre deset godina pomagala Mairi na porođaju.
<BR>&nbsp;&nbsp;&nbsp;&nbsp;&nbsp;"Pa, sada ne moram da mislim o tome", vedro je rekla Kaileja. "Treba samo da saznajem odluke od tebe! Imamo prilično čudan zahtev. Neki nepoznati čovek iz one rimljanske sekte koju zovu hrišćanima želi da živi u staroj kolibi u šumi. Kaže da je on pustinjak. Da li da mu kažem da sme da ostane ili da ga otpravim odavde?"
<BR>&nbsp;&nbsp;&nbsp;&nbsp;&nbsp;"Da znaš da bi i mogao", zamislila se Eilan. "Ne nameravam da tamo šaljem sveštenice za kaznu, a verujem da nećeš ni ti, a Gavranovi su svi našli nova skloništa." Zabolela ju je pomisao da nepoznata osoba živi na mestu gde je ona rodila i dojila svoje dete, ali nije imalo svrhe biti sentimentalan.
<BR>&nbsp;&nbsp;&nbsp;&nbsp;&nbsp;"Dobro", rekla je Kaileja. "A ako se Ardanos pobuni, reći ću mu da je već bilo takvih slučajeva, jer je hrišćanima bilo dozvoljeno da sagrade kapelu belog trna na Jabukovom ostrvu, kraj Svetog kladenca."
<BR>&nbsp;&nbsp;&nbsp;&nbsp;&nbsp;"Jesi li bila tamo?" upitala je Eilan.
<BR>&nbsp;&nbsp;&nbsp;&nbsp;&nbsp;"Vrlo davno, kad sam bila mnogo mlađa", odgovorila je Kaileja. "Letnja Zemlja je čudan kraj, sva je od močvara i jezera i livada. Ako padne imalo kiše, Tor se pretvara u ostrvo. Ima toliko magle da ti se ponekad čini da ćeš na sledećem zaokretu stići u Drugi svet; a onda se kroz oblake probije zrak sunca i vidiš u daljini sveti Tor sa krugom od kamenja."
<BR>&nbsp;&nbsp;&nbsp;&nbsp;&nbsp;Dok je slušala Kaileju, Eilan se osećala kao da gotovo vidi sve to. A onda jeste videla, u naletu vizije toliko neočekivanom da je pomislila da je slučajan - ali u viziji je bila i Kaileja, i plovila je kroz izmaglicu ka bregu, na čamcu ravnog dna kojim su veslali mali, tamnoputi ljudi iz planina, a na krmi je bilo sklupčano nekoliko novakinja. Kaileja je bila potpuno uspravna, a na vratu i čelu blistalo joj je zlato.
<BR>&nbsp;&nbsp;&nbsp;&nbsp;&nbsp;"Kaileja", počela je, a po njenom izrazu lica znala je da joj se na licu vidi nešto od onoga što je videla, "bićeš Vrhovna sveštenica na Jabukovom ostrvu. Videla sam te. Vodićeš žene tamo."
<BR>&nbsp;&nbsp;&nbsp;&nbsp;&nbsp;"Kada..." počela je Kaileja, ali Eilan je odmahnula glavom.
<BR>&nbsp;&nbsp;&nbsp;&nbsp;&nbsp;"Ne znam", uzdahnula je, jer vizija je, kako najčešće biva, bila samo trenutna. "Ali zvuči mi kao bezbedno mesto, skriveno od očiju Rimljana. Možda bi trebalo da razmislimo o premeštanju dela sveštenica tamo."
<BR>
<BR>&nbsp;&nbsp;&nbsp;&nbsp;&nbsp;Gajev novi položaj zahtevao je mnogo putovanja. Pošto je glavni magacin pre nekog vremena smešten u Devi, gde je sada bila Dvadeseta legija, činilo mu se najrazumnije da preseli porodicu na lepo imanje koje su nazvali Vila Severina, južno od grada. Julija nije bila srećna što napušta Londinium, ali navikla se na seoski život sa stoičkom smirenošću, i godinu dana pošto su se doselili rodila je bliznakinje, kojima je dala praktična imena - Tercija i Kvarta. Kvarta je bila toliko sićušna da su počeli da je zovu Kvartila.
<BR>&nbsp;&nbsp;&nbsp;&nbsp;&nbsp;"Ali zašto?" upitao je Licinije. Starac je došao da vidi najnovije unuke.
<BR>&nbsp;&nbsp;&nbsp;&nbsp;&nbsp;"Zar ne vidiš?" upitala je Julija bez humora. "Da je krčag, zvali bi je politra, a ne četvrtina." Otac ju je čudno pogledao, i shvatila je da to i nije bila neka naročita šala - ali ni Kvartila nije bila neka naročita beba.
<BR>&nbsp;&nbsp;&nbsp;&nbsp;&nbsp;Bilo joj je teško da zavoli bliznakinje. Kad joj je trbuh narastao, bila je sigurna da će konačno roditi Gaju toliko željenog sina. Prošla je kroz težak porođaj, a dobila je samo par devojčica, od kojih jednu bolešljivu, pa zar to nije razlog za potištenost?
<BR>&nbsp;&nbsp;&nbsp;&nbsp;&nbsp;Polako se oporavljala, jer porođaj je zaista bio težak, i kada je postalo jasno da neće moći da doji decu, predala ih je dojiljama bez mnogo žaljenja. Što pre ponovo postane plodna, pre će moći da pokuša da rodi sina. Grčki lekar pominjao je da bi to moglo da bude opasno, ali on je bio samo rob, i Julija mu je zapretila da ništa ne sme da kaže ni Gaju ni njenom ocu.
<BR>&nbsp;&nbsp;&nbsp;&nbsp;&nbsp;Sledeći put, zaricala se, sagradiću Junonin hram u Devi ako budem morala - ali sledeći put će biti dečak!
<BR>&nbsp;&nbsp;&nbsp;&nbsp;&nbsp;No, kako su deca rasla, Julija se navikla da provodi vreme u brežuljkastim krajevima oko Deve i da u očevu kuću u Londiniumu odlazi samo preko zime. Licinije je voleo decu, i već je razmišljao u koje porodice da ih uda.
<BR>&nbsp;&nbsp;&nbsp;&nbsp;&nbsp;Gaj je bio donekle ravnodušan otac, ali ona nije ni očekivala mnogo više. Znala je da on ponekad, kad joj nije dobro, spava sa jednom od robinja, ali dok god obavlja svoju dužnost u njenoj postelji nije ni pomišljala da se buni. Udala se da bi postala matrona i da bi podarila naslednika svom ocu. Njen odnos sa Gajem sastojao se od uzajamnog poštovanja i ljubaznosti; za devojku Rimljanku iz dobre porodice sve drugo bi bilo neprilično.
<BR>&nbsp;&nbsp;&nbsp;&nbsp;&nbsp;Kad bi razmišljala o razvodima i skandalima koji su se dešavali čak i u bledoj imitaciji rimskog društva kakva je bio Londinium, činilo joj se da su ona i Gaj jedan od retkih parova koji su uspeli da očuvaju stare rimljanske vrednosti. Imala je dobar brak, a ponekad, kad bi gledala kćeri kako se zajedno igraju u bašti oko vile, u jarkim tunikama nalik na cvetove u zelenilu, činilo joj se da možda i nije tako loša majka.
<BR>&nbsp;&nbsp;&nbsp;&nbsp;&nbsp;A ubrzo pošto su bliznakinje proslavile prvi rođedan, opet je zatrudnela.
<BR>
<BR>&nbsp;&nbsp;&nbsp;&nbsp;&nbsp;Posle mnogo kišnih dana, kada su deca gunđala i cvilela što moraju da budu u kući, vreme je konačno otoplilo. Julija je sedela na verandi koju su sagradili ispred kuće kad su sa obe strane dodali po krilo. Pretvarala se da pregleda kućne račune, ali zapravo je dremala na suncu. Položila je ruke na zaobljeni trbuh, i osećala je kako se unutra pokreće beba, svakako sin. U poslednje vreme se nije mnogo ritao, i pretpostavljala je da je beba sanjiva od toplog vremena, isto kao i ona.
<BR>&nbsp;&nbsp;&nbsp;&nbsp;&nbsp;Mirno je ležala na suncu, napola sklopljenih očiju, osluškujući ptičju pesmu i glasove kućnih robova koji su radili po imanju. Gaj je često govorio kako Julijino domaćinstvo funkcioniše besprekorno kao legija koja podiže logor. Znala je i bez provere gde se nalazi ko od posluge i šta rade u svako doba dana.
<BR>&nbsp;&nbsp;&nbsp;&nbsp;&nbsp;"...igraju se u bašti." To je bio glas kršne galske devojke čiji posao je bio da pazi gde su deca.
<BR>&nbsp;&nbsp;&nbsp;&nbsp;&nbsp;"E, nisu!" odgovorila je stara Lidija, koja je komandovala dadiljama. "Bliznakinje ručaju, a Cela pomaže kuvaru da pravi kolače. Ali Sekunda je sad u godinama kada deca, ako ih ne paziš, polaze u istraživanje..."
<BR>&nbsp;&nbsp;&nbsp;&nbsp;&nbsp;"Bila je u bašti..." odgovorila je devojka slabašnim glasom.
<BR>&nbsp;&nbsp;&nbsp;&nbsp;&nbsp;"A gde si bila ti? Opet si očijukala sa gospodarevim sobarom?" upitala je Lidija. "Pa, nije mogla da stigne daleko. Idi i nađi je, a ja ću poslati nekoliko ljudi da ti pomognu. Ali obećavam ti da ću te lično išibati ako se detetu išta desilo! Na šta ti misliš? Znaš da gospodarica ne sme da se brine kad joj je vreme tako blizu!"
<BR>&nbsp;&nbsp;&nbsp;&nbsp;&nbsp;Julija se namrštila, premišljajući da li da ustane i razgovara sa njima. Ali trudnoća joj je isisala svu energiju i volju, a Sekunda će se sigurno brzo pojaviti.
<BR>&nbsp;&nbsp;&nbsp;&nbsp;&nbsp;U daljini je čula druge glasove, i Gaja kako ih ispituje. Dobro je, pomislila je, ići će i on da traži. Krajnje je vreme da se malo više brine za decu.
<BR>&nbsp;&nbsp;&nbsp;&nbsp;&nbsp;Ponovo je legla, svesna da mora da se odmara radi nerođenog deteta, ali kako je vreme proticalo, napetost ju je naterala da opet sedne. Sad se dozivanje već jedva čulo. Koliko daleko je Sekunda otišla?
<BR>&nbsp;&nbsp;&nbsp;&nbsp;&nbsp;Senka na sunčanom časovniku stigla je gotovo do sledećeg sata kad je začula prigušene glasove i korake po pošljunčanoj stazi. Znači, našli su je - ali zašto su svi tako tihi? Sekunda bi trebalo da plače, ako ju je otac istukao kako zaslužuje. Juliju je obuzela jeza. S mukom je ustala, držeći se za stub, kad se između drveća pojavila mala kolona.
<BR>&nbsp;&nbsp;&nbsp;&nbsp;&nbsp;Ugledala je Gajevu crnu kosu i pokušala je da ga pozove, ali reči nisu dolazile. Potom se baštovan sklonio u stranu i videla je da Gaj nosi u rukama Sekundu. Ali njena devojčica nikada, čak ni dok je spavala, nije ležala tako mirno.
<BR>&nbsp;&nbsp;&nbsp;&nbsp;&nbsp;"Zašto se ne miče?" Pomerala je usne bez glasa.
<BR>&nbsp;&nbsp;&nbsp;&nbsp;&nbsp;Gaj joj je prišao, zgrčenog lica, umrljanog suzama. Sa Sekundine ružičaste haljine još je kapala voda, a crne kovrdže bile su joj prilepljene za glavu. Julija je piljila u nju, a krv joj se sledila u venama.
<BR>&nbsp;&nbsp;&nbsp;&nbsp;&nbsp;"Bila je u potoku", promuklo je rekao Gaj, "na samom kraju njive. Pokušao sam da joj ponovo udahnem život. Pokušao sam..." Progutao je knedlu, zagledan u malo, sada zatvoreno lice, belo kao mermer.
<BR>&nbsp;&nbsp;&nbsp;&nbsp;&nbsp;Ne, tupo je pomislila Julija, Sekunda više nikada neće disati. Zatreptala je, pitajući se zašto se svet oko nje tako iznenada smračio. A onda je osetila razdirući bol u trbuhu.
<BR>&nbsp;&nbsp;&nbsp;&nbsp;&nbsp;Sledećih nekoliko časova pretvorilo se u zbrku tuge i bola. Sećala se da je čula Gaja kako proklinje i obećava da će izbičevati galsku devojku, i Licinija kako pokušava da ga umiri. Sekundi se nešto desilo... Pokušavala je da ustane i ode kod nje, ali žene su je neprekidno gurale da ponovo legne. A onda bi bol u trbuhu ponovo počeo. U trenucima pribranosti Julija je znala da to ne valja. Poznavala je porođajne bolove, ali sada je bila tek u šestom mesecu. Bogovi, ako imate imalo milosti, učinite da ovo prestane. Uzeli ste mi kći - ne dajte da izgubim i sina!
<BR>&nbsp;&nbsp;&nbsp;&nbsp;&nbsp;Već je svitalo kada se zgrčila i osetila vreli mlaz krvi između butina. Lidija se sagnula nad njom, tiho proklinjući. Julija je osetila pritisak dok joj je starica pritiskala platno između nogu da zaustavi krvarenje. No, za trenutak je ugledala još nešto, nešto malo i ljubičasto, potpuno nepokretno.
<BR>&nbsp;&nbsp;&nbsp;&nbsp;&nbsp;"Moj sin." Njen šapat je bio jedva čujan. "Daj mi da ga držim, molim te!"
<BR>&nbsp;&nbsp;&nbsp;&nbsp;&nbsp;Lidija je zaplakala i donela nešto umotano u okrvavljeno platno, i položila joj ga pod ruku. Lice je bilo obrisano, i videla je sitne, savršene crte, nalik na latice ružinog pupoljka.
<BR>&nbsp;&nbsp;&nbsp;&nbsp;&nbsp;Kad su konačno pustili Gaja da je vidi, još je držala dete.
<BR>&nbsp;&nbsp;&nbsp;&nbsp;&nbsp;"Bogovi me mrze", šapnula je, a iz očiju su joj tekle suze.
<BR>&nbsp;&nbsp;&nbsp;&nbsp;&nbsp;Gaj je kleknuo kraj postelje, podigao joj vlažnu kosu sa čela i poljubio je sa više nežnosti nego što je očekivala. Za trenutak je gledao mrtvorođeno dete, a onda mu je nežno navukao kraj platna preko lica i podigao ga. Grčevito je posegnula da ga zaustavi, ali jedva je mogla da se makne. Gaj je za trenutak stajao sa detetom u rukama, kao i svaki otac koji se sprema da prizna novorođenog sina, a onda je predao nepokretno telo Lidiji da ga odnese.
<BR>&nbsp;&nbsp;&nbsp;&nbsp;&nbsp;Julija je zagnjurila lice u jastuk, jecajući. "Pusti me da umrem! Izneverila sam te, pusti me da umrem!"
<BR>&nbsp;&nbsp;&nbsp;&nbsp;&nbsp;"Nije isitna, sirota moja draga. I dalje imaš tri devojčice kojima si potrebna. Ne smeš toliko da plačeš."
<BR>&nbsp;&nbsp;&nbsp;&nbsp;&nbsp;"Moja beba, moj sin je mrtav!"
<BR>&nbsp;&nbsp;&nbsp;&nbsp;&nbsp;"Šššš, ljubavi." Gaj je pokušavao da je umiri, i molećivo je pogledao tasta, koji je ušao za njim u sobu. "Nismo još stari, draga. Ako bogovi odrede, možemo imati još mnogo dece..."
<BR>&nbsp;&nbsp;&nbsp;&nbsp;&nbsp;I Licinije se sagnuo da je poljubi. "A ako i ne budeš imala sina, drago dete moje, pa šta onda? Ti si mi bila bolje dete nego deset sinova, to ti se kunem."
<BR>&nbsp;&nbsp;&nbsp;&nbsp;&nbsp;"Sada moraš da misliš na našu živu decu", dodao je Gaj.
<BR>&nbsp;&nbsp;&nbsp;&nbsp;&nbsp;Julija je osećala da u njoj izvire očajanje. "Nikada nisi obraćao pažnju na Sekundu. Zašto ti je sad stalo do ostalih? Važno ti je samo što sam izgubila tvog sina."
<BR>&nbsp;&nbsp;&nbsp;&nbsp;&nbsp;"Ne", vrlo tiho je rekao Gaj. "Ne treba da mi podariš sina. Sada bolje spavaj." Ustao je i pogledao je još jednom. "San leči mnoge tuge, i ujutro ćeš se osećati bolje."
<BR>&nbsp;&nbsp;&nbsp;&nbsp;&nbsp;Ali Julija, obuzeta sećanjem na nežno lice svog sinčića, nije ga ni čula.
<BR>
<BR>&nbsp;&nbsp;&nbsp;&nbsp;&nbsp;Tokom sporih nedelja Julijinog oporavka, Gaj je ustanovio da ga više boli njena tuga nego njegova sopstvena osećanja. Bio je daleko od kuće kad se Sekunda rodila, i nije bio vezan za nju. A nije mogao ni da preterano žali za jednom od četiri devojčice.
<BR>&nbsp;&nbsp;&nbsp;&nbsp;&nbsp;No, kad bi pomislio na sina koga je izgubio, smesta bi i nehotice pomislio na sina koga mu je rodila Eilan. Među Rimljanima se često pribegavalo usvajanju zdravog dečaka iz druge porodice. Ako Julija ne bude imala muške dece, a posle razgovora sa lekarem to se činilo sasvim verovatnim, teško da bi se protivila ukoliko on uzme Eilaninog sina. A kćeri je voleo, iako nije osećao vezu sa njima kao sa prvorođenim sinom.
<BR>&nbsp;&nbsp;&nbsp;&nbsp;&nbsp;Ali za to će biti dovoljno vremena kada se Julija sasvim oporavi. U nadi da će je to odvojiti od bola, pristao je da povede Juliju na hodočašće do svetilišta Boginje Majke u Venti, ali putovanje joj nije popravilo ni zdravlje ni duh, a kada je ponudio da se presele nazad u Londinium, ona nije htela da pođe.
<BR>&nbsp;&nbsp;&nbsp;&nbsp;&nbsp;"Ovde su nam sahranjena deca", rekla je. "Neću da ih ostavljam."
<BR>&nbsp;&nbsp;&nbsp;&nbsp;&nbsp;Gaj je to smatrao nerazumnim. Uprkos domaćim verovanjima da se u zemlji Silura nalazi ulaz u Drugi svet, njemu se činilo da nijedno ovozemaljsko mesto nije ni blizu ni daleko od Zemlje Mrtvih, ali popustio je pred Julijinim suzama i ostali su tu.
<BR>&nbsp;&nbsp;&nbsp;&nbsp;&nbsp;Krajem godine stigla je vest da je i Agrikola umro.
<BR>&nbsp;&nbsp;&nbsp;&nbsp;&nbsp;"Kao što Tacit voli da kaže", pisao je Licinije Koraks, "u ljudskoj je prirodi da mrzimo one koje smo povredili. Ali čak ni naš božanski imperator nije našao kod Agrikole opravdanje za svoj bes, i tako je naš prijatelj izbegao javno sramoćenje. Zapravo, tokom Agrikoline bolesti imperator je bio vrlo povučen, i mada se govorka da je general umoren otrovom, ja lično mislim da mu je prepuklo srce pred slikom obeščašćenog Rima. Možda je i dobro što je otišao, a i mi ćemo možda uskoro požaliti što nismo otišli. Budi zadovoljan što si bezbedan, daleko od očiju, u Britaniji..."
<BR>&nbsp;&nbsp;&nbsp;&nbsp;&nbsp;Licinije se naredne godine povukao u penziju i došao da živi kod njih, pa su Vili Severini dodali još jedno krilo, i time je počela poslednja godina Gajeve službe na mestu prokuratora za snabdevanje. Nadao se da će po isteku mandata senator Maleus moći da mu izradi viši položaj, ali ta godina je donela uznemirujuće vesti. Imperator je postajao sve samovoljniji i sumnjičaviji. Kao vojskovođa je bio relativno uspešan, ali izgledalo je da svoje uspehe smatra dokazom milosti bogova, pa je činio sve što može, kako je pisao Licinijev rođak Koraks, da uništi ono malo moći što je ostalo patricijima.
<BR>&nbsp;&nbsp;&nbsp;&nbsp;&nbsp;Gaj se upitao hoće li to biti iskra koja će podstaći požar pobune, ali uskoro se pročulo da su Herenije Senecio i još nekolicina optuženi za izdaju.
<BR>&nbsp;&nbsp;&nbsp;&nbsp;&nbsp;Gaju je bilo jasno da je njegovo napredovanje odloženo na neodređeno vreme. Njegov pokrovitelj, senator Maleus, iako nije optužen, smatrao je za najpogodnije da se povuče na svoje imanje u Kampaniji. I tako, kad je Gaj završio prokuratorsku službu, odložio je planiranu posetu Rimu pa je, kao i njegov pokrovitelj, odlučio da se neko vreme posveti plodnosti svojih imanja.
<BR>&nbsp;&nbsp;&nbsp;&nbsp;&nbsp;Sada je konačno počeo da uspostavlja čvršći odnos sa preostalim kćerima, ali Julija je ostala potištena i bolešljiva. Iako su i dalje delili postelju, postajalo je sve jasnije da mu ona najverovantije neće roditi sina.
<BR>&nbsp;&nbsp;&nbsp;&nbsp;&nbsp;Eilaninom detetu je tada bilo oko deset godina. Čak i otac koji nije u velikoj milosti kod imperatora može mu pružiti bolju budućnost nego britanska sveštenica koja mora da krije čak i njegovo postojanje, a Julija bi sigurno radije podizala njegovog sina nego potpunog tuđinca - mada nije mogao da bude sasvim siguran šta će Julija misliti. Ali svakako će je uveriti - a to je i istina - da je dečak začet pre nego što su se njih dvoje uopšte i upoznali.
<BR>&nbsp;&nbsp;&nbsp;&nbsp;&nbsp;Šumska kuća bila je udaljena svega pola dana jahanja. Njegov sin živi možda već iza sledećeg brega, razmišljao je Gaj, zagledan kroz drveće ka jugu. Ali začudo, bojao se da se opet suoči sa Eilan. Da li ona mrzi Rim? Da li mrzi njega? Devojka koju je voleo kao mladić sada je nestala, i pretvorila se u strašnu sveštenicu iz Vernemetona. Ponekad mu se činilo da je nestala i devojka kojom se oženio, i da je zajedno sa njenim sinom umrla i veselost koja ga je privukla.
<BR>&nbsp;&nbsp;&nbsp;&nbsp;&nbsp;Gaj je imao prilično uspešnu karijeru, mada teško da je ispunio očeve snove. Ali činilo mu se da nema koga da voli. Često je bivao usamljen, ali disciplina koju je imao kod oca, i u vojsci, držala ga je suviše zaposlenim da bi brinuo o tome. No, kako je godina polako proticala, Gaj je ustanovio da briga o imanju upošljava telo, ali ostavlja um slobodan, i počeli su da ga progone snovi o detinjstvu.
<BR>&nbsp;&nbsp;&nbsp;&nbsp;&nbsp;Možda je upravo posao oko zemlje podsticao sećanja iz vremena kada mu je čitav svet bio čudesan i nov. Dok je bio dete nije dopuštao sebi da razmišlja o majci, ali sada ju je sanjao. Osećao je kako ga grli, čuo je njene ljupke uspavanke i budio se u suzama, dozivajući je da ga ne ostavlja samog.
<BR>&nbsp;&nbsp;&nbsp;&nbsp;&nbsp;Ali ona je otišla u Zemlju Mrtvih, a Eilan ga je ostavila zbog Boginje kojoj je služila, a sada se i Julija udaljavala. Hoće li ikada imati nekoga ko će ga samo voleti, ko neće pokušavati da ga izmeni, čija ljubav će istrajati?
<BR>&nbsp;&nbsp;&nbsp;&nbsp;&nbsp;Onda bi se setio kako se osećao kad je držao u naručju svog sina. Ali kad god bi počeo da planira kako da ga nađe, povukao bi se pred mogućnošču da se, kad se sretnu, pokaže da njegov sin opšte ne mari za njega. I tako nije preduzimao ništa.
<BR>
<BR>&nbsp;&nbsp;&nbsp;&nbsp;&nbsp;Gaj je jednog dana jahao u poteri za divljim svinjama koje su mu uništavale baštu, i shvatio je da je stigao do šume iznad Šumske kuće, gde je Eilan rodila njihovog sina, i bez razmišljanja je usmerio konja stazom. Znao je da Eilan neće biti tamo, ali možda će naći nekoga ko bi mu rekao nešto o njoj. Čak i ako ga mrzi, neće mu odbiti da kaže kakoje njihov sin.
<BR>&nbsp;&nbsp;&nbsp;&nbsp;&nbsp;U prvi mah je pomislio da je koliba napuštena. Prvi znaci proleća pupeli su u granju, jedri i zeleni, a krov kolibe bio je izbledeo i prestareo, dok je tlo bilo prekriveno granjem izlomljenim tokom poslednjeg nevremena i prošlogodišnjim suvim lišćem. Tek potom je ugledao tanki pramen dima kako se probija kroz krov. Konj je frknuo kad je povukao uzde, i iz kolibe je provirio muškarac. "Dobro došao, sine moj", rekao je. "Ko si i zašto si došao?"
<BR>&nbsp;&nbsp;&nbsp;&nbsp;&nbsp;Gaj se predstavio, radoznalo odmeravajući čoveka. "A ko si ti?" upitao je. Čovek je bio visok, preplanulog lica i kose crne kao noć, obučen u grubu odeždu od kozje dlake i sa neurednom, gustom bradom.
<BR>&nbsp;&nbsp;&nbsp;&nbsp;&nbsp;Gaj se upitao je li to neki lutalica beskućnik koji je našao sklonište u nekorišćenoj zgradi; a onda je ugledao ukrštene štapiće koje je nosio na uzici oko vrata i shvatio da je to svakako nekakav hrišćanin, možda neki od onih pustinjaka koji su poslednjih par godina lutali širom imperije. Čuo je da ih ima u Egiptu i Severnoj Africi, ali bilo je čudno videti jednog i ovde. "Šta radiš ovde?" ponovo je upitao.
<BR>&nbsp;&nbsp;&nbsp;&nbsp;&nbsp;"Došao sam da pomažem dušama Božjim", odgovorio je pustinjak. "U svetu su me znali kao Licijasa; sada me zovu otac Petros. Sigurno te je Bog poslao ovamo jer si u nevolji. Kako mogu da ti pomognem?"
<BR>&nbsp;&nbsp;&nbsp;&nbsp;&nbsp;"Otkud znaš da me je poslao Bog?" upitao je Gaj. Čovekova jednostavnost ga je zabavljala.
<BR>&nbsp;&nbsp;&nbsp;&nbsp;&nbsp;"Pa tu si, zar ne?" upitao je otac Petros.
<BR>&nbsp;&nbsp;&nbsp;&nbsp;&nbsp;Gaj je slegnuo ramenima, pa je pustinjak nastavio. "Veruj mi, sine, ništa se ne dešava bez znanja Boga, koji je postavio zvezde na njihova mesta."
<BR>&nbsp;&nbsp;&nbsp;&nbsp;&nbsp;"Ništa?" upitao je Gaj s neočekivanom gorčinom. Shvatio je da je tokom protekle tri godine, možda kad je čuo za Agrikolinu smrt, ili dok je gledao Juliju kako pati, prestao da veruje u bogove. "Onda možda možeš da mi kažeš koje božanstvo bi uzelo sina i kći od majke koja ih je volela?"
<BR>&nbsp;&nbsp;&nbsp;&nbsp;&nbsp;"Je li to tvoja nevolja?" Otac Petros je šire otvorio vrata. "Uđi, sine. Takve stvari se ne objašnjavaju u jednom dahu, a tvoj konj izlgeda umorno."
<BR>&nbsp;&nbsp;&nbsp;&nbsp;&nbsp;Gaj se sa osećanjem krivice setio koliko daleko ga je konj nosio. Sapeo je životinju, ostavljajući dovoljno dug konopac da bi mogla da pase, i ušao u kolibu.
<BR>&nbsp;&nbsp;&nbsp;&nbsp;&nbsp;Otac Petros je spuštao činije na grubi sto. "Čime mogu da te ponudim? Imam pasulj i repu i malo vina; vreme je ovde takvo da ne mogu da postim često kao u toplijim krajevima. Ja sam pijem samo vodu, ali smem da ponudim ove ovozemaljske ponude gostima koji mi dođu."
<BR>&nbsp;&nbsp;&nbsp;&nbsp;&nbsp;Gaj je odmahnuo glavom, svestan da se namerio na filozofa. "Probaću to vino", rekao je, "ali odmah ti kažem: nikada me nećeš uveriti da je tvoj bog svemoćan ili dobar. Jer ako je svemoćan, zašto ne može da spreči patnju? A ako može a neće, zašto bi ga ljudi poštovali?"
<BR>&nbsp;&nbsp;&nbsp;&nbsp;&nbsp;"Ah", rekao je otac Petros, "po tom pitanju vidim da si upućen u stoičku filozofiju; jer reči su njihove. Ali filozofi greše po pitanju prirode Božje."
<BR>&nbsp;&nbsp;&nbsp;&nbsp;&nbsp;"A ti si, naravno, u pravu?" ljubazno je upitao Gaj.
<BR>&nbsp;&nbsp;&nbsp;&nbsp;&nbsp;Otac Petros je odmahnuo glavom. "Ja sam samo skromni savetnik onima koji dođu po moju pomoć. Jedini Sin Božji bio je raspet na krst, i vratio se iz mrtvih da nas spase; to je sve što mi treba da znam. Oni koji veruju u Njega živeće u večnoj slavi."
<BR>&nbsp;&nbsp;&nbsp;&nbsp;&nbsp;To je uobičajena, detinjasta istočnjačka legenda, pomislio je Gaj, setivši se onoga što je u Rimu čuo o njihovom kultu. Razumeo je zašto takva priča privlači robove, pa čak i poneku ženu iz boljih porodica. Sad mu je sinulo da bi ovakve priče mogle zanimati Juliju, ili bi joj barem dale o čemu da razmišlja. Spustio je činiju.
<BR>&nbsp;&nbsp;&nbsp;&nbsp;&nbsp;"Hvala ti na vinu, oče, i na priči", rekao je. "Sme li moja žena da te poseti? Ona je izmučena tugom za našom kćeri."
<BR>&nbsp;&nbsp;&nbsp;&nbsp;&nbsp;"Biće dobrodošla kad god da dođe", ljubazno je odgovorio otac Petros. "Samo mi je žao što te nisam ubedio. Nisam te ubedio, zar ne?"
<BR>&nbsp;&nbsp;&nbsp;&nbsp;&nbsp;"Nažalost, nisi." Gaj je bio pomalo razoružan čovekovim žaljenjem.
<BR>&nbsp;&nbsp;&nbsp;&nbsp;&nbsp;"Nisam neki propovednik", rekao je otac Petros pomalo razočarano. "Voleo bih da je otac Josif tu; on bi te sigurno ubedio."
<BR>&nbsp;&nbsp;&nbsp;&nbsp;&nbsp;Gaj je smatrao da je to malo verovatno, ali se učtivo nasmešio. Kad se okrenuo da pođe, začulo se kucanje na vratima.
<BR>&nbsp;&nbsp;&nbsp;&nbsp;&nbsp;"Ah, Senara! Samo uđi", rekao je pustinjak.
<BR>&nbsp;&nbsp;&nbsp;&nbsp;&nbsp;"Vidim da je neko kod tebe", odgovorio je devojački glas. "Doći ću kasnije, ako smem."
<BR>&nbsp;&nbsp;&nbsp;&nbsp;&nbsp;"U redu je, upravo odlazim." Gaj je gurnuo u stranu komad kože koji je pokrivao ulaz. Pred njim se nalazila jedna od najlepših devojaka koje je video, barem posle Eilan, a to je bilo tako davno. Naravno, onda je i on bio veoma mlad. Devojci je bilo oko petnaest godina, procenio je, kosa joj je bila boje bakarnih iskri u kovačevoj vatri, a oči veoma plave, i nosila je nebojenu lanenu haljinu.
<BR>&nbsp;&nbsp;&nbsp;&nbsp;&nbsp;Kad ju je ponovo pogledao, setio se gde ju je već video. Uprkos keltskoj boji kože, u linijama nosa i vilice jasno je poznao crte očevog nekadašnjeg sekretara, Valerija. To je objašnjavalo i otkuda zna latinski.
<BR>&nbsp;&nbsp;&nbsp;&nbsp;&nbsp;Tek dok je odvezivao konja, setio se da je mogao da pita - kako ju je ono oslovio pustinjak, Senara? - kako može da dogovori sastanak sa Eilan. No, dotle se koža na ulazu već spustila za njom, a jedna od retkih stvari koje je znao o ženama - nikada nije znao mnogo, a otkako se oženio znao je još manje - bila je da nikada nije mudro pitati jednu ženu za drugu.
<BR>
<BR>&nbsp;&nbsp;&nbsp;&nbsp;&nbsp;Kad je stigao do vile, već se smračilo, ali Julijin pozdrav, iako tih, bio je prijateljski. Licinije ih je već čekao u trpezariji.
<BR>&nbsp;&nbsp;&nbsp;&nbsp;&nbsp;Macelija i Tercija su se na verandi igrale malim kočijama; obukle su Julijinog majmunčića kao bebu, i pokušavale su da ga uguraju na malo sedište. Spasao je životinjicu i predao je Juliji. Ponekad se pitao kako tri devojčice i jedna žena, pored sedmoro slugu, mogu da naprave toliki haos po kući.
<BR>&nbsp;&nbsp;&nbsp;&nbsp;&nbsp;"Tata! Tata!" zacičale su devojčice, i dotrčala je i Kvartila. Gaj ih je redom izgrlio, pozvao Lidiju da ih preuzme, i pošao sa Julijom u trpezariju.
<BR>&nbsp;&nbsp;&nbsp;&nbsp;&nbsp;I dalje je nosila majmuna na ramenu; bio je veličine bebe, i Gaju je, ko zna zašto, smetalo što je obučen kao beba. Nije mogao da zamisli zašto se Julija zagrejala za to stvorenjce; poticalo je iz toplih krajeva i bila mu je potrebna nega kao da je zaista dete. Od svih mesta za držanje takvih ljubimaca, Britanija je svakako bila najgore; verovanto je čak i leti suviše hladno za takvu životinju. "Voleo bih da se otarasiš te odvratne zveri", nervozno se obrecnuo dok su sedali za večeru.
<BR>&nbsp;&nbsp;&nbsp;&nbsp;&nbsp;Julijine oči su se ispunile suzama. "Sekunda ju je tako volela", šapnula je.
<BR>&nbsp;&nbsp;&nbsp;&nbsp;&nbsp;Gaj se, ne prvi put, upitao da li Julija gubi razum. Sekunda je umrla sa šest godina, i bio je siguran da uopšte nije obraćala pažnju na majmuna. No, ako Juliji prija da tako misli... Primetio je da ga Licinije značajno gleda, pa je uzdahnuo i manuo se te teme.
<BR>&nbsp;&nbsp;&nbsp;&nbsp;&nbsp;"Šta si radio danas?" upitala je Julija, očito ulažući napor da govori veselo dok su sluge unosile barena jaja, dimljene ostrige, usoljenu ribu, i razne zelene salate sa maslinovim uljem.
<BR>&nbsp;&nbsp;&nbsp;&nbsp;&nbsp;Gaj je prebrzo progutao komad luka i zagrcnuo se, prisećajući se čitavog dana. Pružio je šaku ka sveže pečenom hlebu. "Pokušavao sam da ulovim one divlje svinje i stigao sam na drugu stranu brda", počeo je. "U onoj staroj kolibi usred šume sada neko živi, nekakav pustinjak."
<BR>&nbsp;&nbsp;&nbsp;&nbsp;&nbsp;"Hrišćanin?" sumnjičavo je upitao Licinije. On nije imao nijednu lepu reč za kultove koji su preplavili Rim.
<BR>&nbsp;&nbsp;&nbsp;&nbsp;&nbsp;"Izgleda", oprezno je rekao Gaj, puštajući da služavka odnese tanjir sa ribom, dok je druga unosila posudu sa pačetinom u sosu od šljiva i vina. Probrčkao je prste u činiji namirisane vode i obrisao ih. "U svakom slučaju, smatra da je njegov bog ustao iz mrtvih."
<BR>&nbsp;&nbsp;&nbsp;&nbsp;&nbsp;Licinije je frknuo, ali Juliji su se oči ispunile suzama. "Je li zaista tako bilo?" Gaju se steglo srce od njenog bespomoćnog pogleda, ali u isto vreme je i očajavao. Šta bilo, samo da je uteši. Spustio je pačije krilo i okrenuo se na trpezarijskom ležaju da je pogleda.
<BR>&nbsp;&nbsp;&nbsp;&nbsp;&nbsp;"Šta misliš, da li bi me pustio da razgovaram sa njim? Da li bi me ti pustio?" molećivo je upitala Julija.
<BR>&nbsp;&nbsp;&nbsp;&nbsp;&nbsp;"Draga moja Julija, želim da uradiš sve što bi ti pružilo utehu." Sasvim iskreno je govorio. "Biće mi milo sve što tebe čini srećnom."
<BR>&nbsp;&nbsp;&nbsp;&nbsp;&nbsp;"Tako si dobar prema meni." Oči su joj se opet ispunile suzama. Brzo je sakrila lice i istrčala iz sobe.
<BR>&nbsp;&nbsp;&nbsp;&nbsp;&nbsp;"Ja nju ne razumem", priznao je Licinije. "Vaspitao sam je da živi čedno i da poštuje svoje pretke. I ja sam voleo to dete, ali svi ćemo jednog dana umreti, pre ili kasnije. Dobro sam odabrao svojoj kćeri", dodao je. "Mnogo si bolji prema njoj nego što bih ja bio na tvom mestu, makar da ti nije rodila sina."
<BR>&nbsp;&nbsp;&nbsp;&nbsp;&nbsp;Gaj je uzdahnuo i uzeo vino. Osećao se kao grozna varalica, ali ostao je smiren. Postao je odgovoran za sreću svoje žene, i od mnogih stvari koje nije želeo najmanje je želeo da je povredi. Ali neprekidno je mislio kako Eilan ne bi bila toliko glupa da je zavede brbljanje nekakvog hrišćanskog pustinjaka.
<BR>&nbsp;&nbsp;&nbsp;&nbsp;&nbsp;Kad su odneseni slatkiši, Gaj je prešao u sobu gde je Julija nadgledala pripreme za spavanje devojčica. Gaju je bilo milo kad je video da je majmun nestao; zlobno se ponadao da će pobeći, i da će ga, uz malo sreće, uhvatiti psi lutalice.
<BR>&nbsp;&nbsp;&nbsp;&nbsp;&nbsp;Robinja je skratila žižak, i on i Julija su za trenutak stajali i gledali blagi sjaj na glatkim obrazima i tamnim uvojcima. Julija je izgovorila blagoslov i dodirnula amajliju protiv vatre koja je visila na zidu. U poslednje vreme postala je veoma sujeverna. Požar bi bio strašan, naravno, ali kuća je bila nova i nimalo promajna. Uostalom, Gaj se za slučaj požara mnogo više uzdao u sposobnosti kućnih robova nego u bogove i amajlije.
<BR>&nbsp;&nbsp;&nbsp;&nbsp;&nbsp;"Mislim da ću poći u krevet", rekla je Julija kad su izišli u hodnik.
<BR>&nbsp;&nbsp;&nbsp;&nbsp;&nbsp;Gaj ju je potapšao po ramenu i poljubio je u obraz koji mu je pružila. To je mogao i da očekuje. Plan je bio da do vremena kad on dođe u krevet, ona bude - ili se bar pretvara da je - u dubokom snu, kako je on ne bi uznemiravao. Bilo mu je kao da uopšte nema ženu. A kako može očekivati da mu rodi još dece ako neće da spava sa njim?
<BR>&nbsp;&nbsp;&nbsp;&nbsp;&nbsp;No, bilo je besmisleno raspravljati se. Poželeo joj je laku noć i pošao ka svojoj kancelariji u drugom krilu vile, gde ga je čekao svitak sa poslednjom verzijom 'Agrikolinog života' od Tacita.
<BR>&nbsp;&nbsp;&nbsp;&nbsp;&nbsp;I tu je otkrio kuda se zavukao Julijin majmun; bio je na njegovom stolu i tu se uneredio, ostavivši smrdljvi majmunski izmet svuda po njegovim papirima. Besno je povikao, zgrabio životinju i svom snagom je zavitlao u dvorište. Čuo je gadan udar i cviljenje, a onda više ništa.
<BR>&nbsp;&nbsp;&nbsp;&nbsp;&nbsp;Dobro. Ako ga je ubio, neže žaliti; a sutra će bez kajanja reći Juliji da ga je sigurno uhvatio pas. Neka je teši hrišćanski sveštenik; mada je čuo da oni ne vole da se petljaju sa ženama. Tog trenutka je želeo da ne mora ni on.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
