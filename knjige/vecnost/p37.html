<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. ČIČAK
<P>&nbsp;&nbsp;&nbsp;&nbsp;&nbsp;"Nisam očekivala da ću te ponovo videti", ucrta Suli Ram Kikura Olmiju, simbolima hladno zelene i plave boje. Olmi se zagonetno nasmeši i pođe za Korzenovskim i Mirskim u prostor za sastanke sa korporealima, koji je bio odvojen za Ram Kikurin projekat združivanja. Prikazujući okolinu zemaljskog doma, soba je bila uređena kao sala za sastanke iz sredine dvadesetog veka - stolice od metala i drveta, dugačak drveni sto, goli zidovi boje slonovače, i ekran na jednom kraju. "Izvinite zbog primitivnih uslova", reče glasom Ram Kikura.
<BR>&nbsp;&nbsp;&nbsp;&nbsp;&nbsp;"Ovo priziva mnoga sećanja", primeti Lenijer, osetivši hladnoću između zastupnice i Olmija. Olmi je to izgleda brzo prihvatio; međutim, Lenijer ga ionako nikad nije video zbunjenoog. "Proveo sam mnoge duge sate u sobama koje su ovako izgledale."
<BR>&nbsp;&nbsp;&nbsp;&nbsp;&nbsp;"Naši gosti sa Zemlje još su u gradskoj memoriji. Pokušavamo da sprečimo potpuni fijasko", reče Ram Kikura. "Karen će nam se pridružiti za nekoliko minuta. Po onom što mi je rekla, tokom proteklih nekoliko dana dešavalo se svašta. Neksus je rešio da ponovo otvori Put?" Namerno je izbegavala da pogleda Olmija.
<BR>&nbsp;&nbsp;&nbsp;&nbsp;&nbsp;Korzenovski je stajao kraj jedne stolice, prelazeći prstom preko nje sa zbunjenim izrazom lica. "Da", potvrdi on, brzo se trgavši iz zamišljenosti. "Neksus je odlučio da sve iznese na glasanje pred Heksamon. Međutim, to uključuje samo okruge i Čičak."
<BR>&nbsp;&nbsp;&nbsp;&nbsp;&nbsp;"Pretpostavljam da se pozivaju na zakone o Oporavku. Trebalo je da ih pre dosta godina izbrišemo iz pravnih zbornika." Ram Kikura je Lenijeru delovala odlučnije i ogorčenije nego kad su se prvi put sreli. Godine i Oporavak videli su se i na njoj, ali ipak nije izgledala ništa starija nego kad su se upoznali. Uglavnom beše zadržala nepromenjen izgled i stil za protekle četiri decenije.
<BR>&nbsp;&nbsp;&nbsp;&nbsp;&nbsp;Olmi polako obiđe oko stola, mekim i dostojanstvenim pokretima. "Primila si priču Ser Mirskog?"
<BR>&nbsp;&nbsp;&nbsp;&nbsp;&nbsp;Ram Kikura klimnu glavom. "Onoliko koliko sam želela. Grozna je."
<BR>&nbsp;&nbsp;&nbsp;&nbsp;&nbsp;Mirski iznenađeno raširi oči. "Grozna?" upita on.
<BR>&nbsp;&nbsp;&nbsp;&nbsp;&nbsp;"Konačno zagađenje. Konačno svetogrđe. Ja sam rođena i odrasla u Putu, pa ipak, sada..." Izgledala je kao da će pljunuti. "Ponovo otvoriti Put, i zadržati ga otvorenog, više je nego glupo. To je zlo."
<BR>&nbsp;&nbsp;&nbsp;&nbsp;&nbsp;"Hajde da ne preterujemo", blago primeti Korzenovski.
<BR>&nbsp;&nbsp;&nbsp;&nbsp;&nbsp;"Izvinite, Inženjeru", odvrati Ram Kikura.
<BR>&nbsp;&nbsp;&nbsp;&nbsp;&nbsp;"Gruba si", ucrta joj Olmi, samo za njene oči. Ona se okrenu i prostreli ga pogledom. "Ovi ljudi su došli da te zamole za pomoć. Ja, takođe. Nema smisla izigravati pravednika pre nego što čuješ šta nam treba. Ili u šta verujemo."
<BR>&nbsp;&nbsp;&nbsp;&nbsp;&nbsp;Poruka je potrajala koliko treptaj oka. Lenijer je znao samo da joj je Olmi nešto ucrtao; nije bio vičan veštini ucrtavanja, naravno, i nije ni pomišljao da bi mogao da prevede bilo kakve crteže. Ram Kikura opusti ramena i zagleda se u pod, a potom zažmurila i duboko udahnu.
<BR>&nbsp;&nbsp;&nbsp;&nbsp;&nbsp;"Izvinjavam se. Ser Olmi me je upravo podsetio na lepo ponašanje. Slučajno sam veoma zainteresovana za ta pitanja. Videla sam posledice Smrti i to mi je dalo prilično dobru predstavu o tome šta smo sve u stanju da uništimo."
<BR>&nbsp;&nbsp;&nbsp;&nbsp;&nbsp;"Molim da se setite da sam se do sada protivio ponovnom otvaranju Puta", reče Korzenovski. "Ali, pritisci na Heksamon bili su ogromni. A povratak Ser Mirskog..."
<BR>&nbsp;&nbsp;&nbsp;&nbsp;&nbsp;"Izvinite, Ser Korzenovski", prekinu ga Mirski. "Želeo bih da čujem zbog čega moju priču naziva groznom."
<BR>&nbsp;&nbsp;&nbsp;&nbsp;&nbsp;"Rekli ste da Put sapinje naš svemir kao zmija", odvrati Ram Kikura.
<BR>&nbsp;&nbsp;&nbsp;&nbsp;&nbsp;"Ne baš. On otežava projekat naših vrlo dalekih potomaka, a možda ga čini i nemogućim. Ipak, ta bića ne smatraju da je Put 'grozan'. Ona mu se čude i dive... Što tako mala zajednica, putujući između svetova, još vezana za domen materije, može da postigne tako mnogo za tako kratko vreme... To je neverovatno. U drugim univerzumima postoje tvorevine nalik na Put, ali ni jednu nisu stvorila bića u tako ranom stepenu razvoja. Našim potomcima Put je ono što su egipatske piramide bile u našoj istoriji, ili Stounhendž. Kada bi mogli da biraju, sačuvali bi ga kao spomenik ranije genijalnosti, ali to nije moguće. Mora biti uništen, na određen način... A to može početi samo ovde."
<BR>&nbsp;&nbsp;&nbsp;&nbsp;&nbsp;Ram Kikurin bes beše minuo i ona ga pogleda sa dubokim zanimanjem. "Vi se ne brinete za našu sitnu politiku, zar ne?" upita ona.
<BR>&nbsp;&nbsp;&nbsp;&nbsp;&nbsp;Mirski prevuče prstima po stolu, nervoznim pokretom koji se Lenijeru učini zanimljivim. "Politika... nikad nije sitna za one koji su uvučeni u nju. Mene interesuje samo onaj njen deo koji bi mogao da spreči uništenje Puta."
<BR>&nbsp;&nbsp;&nbsp;&nbsp;&nbsp;U salu uđe Karen i prvo priđe da poljubi muža. Poljubac je bio kratak, ali očigledno iskren; nema potrebe, kao da mu je rekla, da sada iznosimo na videlo lične probleme. Ipak, on je čvrsto steže za ruku.
<BR>&nbsp;&nbsp;&nbsp;&nbsp;&nbsp;"Dnevni red je kratak", primeti on, silom preplićući prste sa njenim. Karen steže vilice i osvrnu se po ostalima, pitajući se šta će misliti o tome, ali odmah uvide da nikom ni na pamet ne pada da razmatra društvene odnose i položaje.
<BR>&nbsp;&nbsp;&nbsp;&nbsp;&nbsp;Lenijer joj nije puštao ruku. "Ser Korzenovski?"
<BR>&nbsp;&nbsp;&nbsp;&nbsp;&nbsp;"Put se može otvoriti za manje od šest meseci. Bojim se da je priča Ser Mirskog podelila Neksus, i neo-Gešeli su tu podelu iskoristili da stvore dve grupe. Neksus će savetovati ponovno otvaranje, za stalno. Niko ne sumnja šta će se onda desiti - naravno, ako nas Jarti već ne čekaju. Nastupiće plima novih propisa - koji će dozvoliti otvaranje 'probnih' kapija, od kojih će neke, naravno, voditi na svetove Talzita... A ako ponovo uspostavimo trgovinu sa Talzitom, nikad više nećemo zatvoriti kapije. Talziti su prokleto vešti trgovci, a, osim toga, mnogim građanima Heksamona njihova roba je potrebna, i to veoma. Već postoji očajanje... Ser Olmi?"
<BR>&nbsp;&nbsp;&nbsp;&nbsp;&nbsp;"Čak i Naderiti uživaju u dugovečnosti", primeti Olmi. "Za desetak godina, milioni će morati da ostave svoja tela i usnime se u gradsku memoriju... ili da umru. Naderitima se ne sviđa ideja stalnog života u gradskoj memoriji. Prihvataju veštačko poboljšanje života, ali gradska memorija za njih je neka vrsta Gehene, limba za ortodoksne."
<BR>&nbsp;&nbsp;&nbsp;&nbsp;&nbsp;"To mi zvuči prilično dvolično", suvo primeti Lenijer.
<BR>&nbsp;&nbsp;&nbsp;&nbsp;&nbsp;"I jeste, naravno", složi se Korzenovski. "U gradskoj memoriji upravo se stvaraju grupe delimičnjaka da prouče mogućnost - neo-Gešeli je tako zovu - da su Jarti zauzeli Put. Ako dođu do istih zaključaka kao i Ser Olmi, možda će odložiti ponovno otvaranje, dok se ne pripremi odgovarajuća odbrana - a možda čak i sredstvo za napad."
<BR>&nbsp;&nbsp;&nbsp;&nbsp;&nbsp;"Bože", promuca Karen, "Zar će ponovo zaratiti sa Jartima?"
<BR>&nbsp;&nbsp;&nbsp;&nbsp;&nbsp;"Veoma su optimistični", mračno primeti Korzenovski.
<BR>&nbsp;&nbsp;&nbsp;&nbsp;&nbsp;"A šta ako su Jarti baš tamo i čekaju nas?" upita Lenijer.
<BR>&nbsp;&nbsp;&nbsp;&nbsp;&nbsp;Korzenovski iskrivi lice. "Taj košmar sam imao već nekoliko puta ovih dana. Moji delimičnjaci u gradskoj memoriji prisustvuju svim sednicama za planiranje. I ja ću, ako mi tako narede, morati da učestvujem u odbrani Heksamona..."
<BR>&nbsp;&nbsp;&nbsp;&nbsp;&nbsp;"Kako možemo da se branimo?" upita Karen.
<BR>&nbsp;&nbsp;&nbsp;&nbsp;&nbsp;"To bi trebalo da bude tajna, vrlo pažljivo skrivana", odgovori Korzenovski, "ali čak i najdublje tajne mogu se otkriti ako vladajuće snage misle da tako treba. Imamo užasno moćno oružje, ovde na Čičku. Bilo je suviše moćno za običnu odbranu, a beskorisno u utvrđenjima na Putu. Ni jedan vojnik neće odbaciti oružje koje će mu jednog dana možda koristiti... i zato su ga sačuvali u zidovima asteroida. Drevno je, ali je i dalje efikasno i smrtonosno."
<BR>&nbsp;&nbsp;&nbsp;&nbsp;&nbsp;Ram Kikura prekri nos i usta sklopljenim dlanovima i zavrte glavom. "Zvezda, Sudbina i Pneuma", promrmlja ona. "Nisam znala. Ljudi su mislili..."
<BR>&nbsp;&nbsp;&nbsp;&nbsp;&nbsp;"Svi političari će spremno lagati", reče Mirski, "ako je to politički korisno. Narod to, zapravo, zahteva od njih."
<BR>&nbsp;&nbsp;&nbsp;&nbsp;&nbsp;Lenijer je bio bled. "Oružje?"
<BR>&nbsp;&nbsp;&nbsp;&nbsp;&nbsp;"Zaostatak iz poslednjih ratova sa Jartima, uskladišten u tajnim komorama Čička", objasni Olmi.
<BR>&nbsp;&nbsp;&nbsp;&nbsp;&nbsp;"I sve vreme je bilo tamo? Još otkako smo se prvi put iskrcali?" upita Lenijer.
<BR>&nbsp;&nbsp;&nbsp;&nbsp;&nbsp;Olmi i Korzenovski klimnuše glavom. Ram Kikura je sa mračnom ironijom pratila njegovu reakciju.
<BR>&nbsp;&nbsp;&nbsp;&nbsp;&nbsp;"Šta da smo ga našli...?" Lenijer ne završi pitanje.
<BR>&nbsp;&nbsp;&nbsp;&nbsp;&nbsp;"Smrt bi se svejedno desila", odgovori Korzenovski, odmahnuvši rukom, ljut što su ga prekinuli. "Čak i ako su Jarti u Putu, možemo bar da načinimo grudobran. Čini mi se da se tako kaže u vojsci."
<BR>&nbsp;&nbsp;&nbsp;&nbsp;&nbsp;"Osim ako su uznapredovali daleko ispred naših starih tehnologija", tmurno primeti Ram Kikura.
<BR>&nbsp;&nbsp;&nbsp;&nbsp;&nbsp;"Tako je. U svakom slučaju, Neksus mi je naredio da obezbedim tehničku ispomoć. To ne mogu da odbijem. Suviše dugo sam imao posebne privilegije u istraživanjima da bih sada izigravao pobunjenika. Naš problem je kako da izmenimo mišljenje Heksamona..."
<BR>&nbsp;&nbsp;&nbsp;&nbsp;&nbsp;"Zaobiđite Neksus", reče Ram Kikura. "Idite pravo kod svih građana, uključujući i Zemljane."
<BR>&nbsp;&nbsp;&nbsp;&nbsp;&nbsp;"Bez Zemlje, za ponovno otvaranje Puta izjasnila bi se tesna većina", reče Lenijer. "Obavili smo probno sondiranje. Zapravo, Ser Olmi ga je obavio."
<BR>&nbsp;&nbsp;&nbsp;&nbsp;&nbsp;"Isključili su Zemlju jer smo suviše glupi?" upita Karen.
<BR>&nbsp;&nbsp;&nbsp;&nbsp;&nbsp;"Suviše provincijalni i usmereni na sebe", ispravi je Korzenovski. "Što je, naravno, tačno... Ali, postupak je bio vrlo nepravilan. Pretnja susreta sa Jartima trebalo je da bude jasnije iznesena... Čak i postojanje oružja može se upotrebiti da se mens publica navede da glasa protiv preporuke. Sumnje Ser Ram Kikure da su Jarti napredovali dalje od nas - to bi mogao biti dobar protivargument. A pre nego što preporuka bude formulisana, mislim da ne možemo napasti pravno, jer ni jedan deo Heksamona ne bi smeo da se isključuje iz nje."
<BR>&nbsp;&nbsp;&nbsp;&nbsp;&nbsp;Mirski za to vreme beše seo. Stezao je obe šake, držeći ih na krilu, a onda naglo podiže ruke iznad glave. "Osetljiva stvar", reče on. "Geri to sigurno zna."
<BR>&nbsp;&nbsp;&nbsp;&nbsp;&nbsp;Karen pogleda muža.
<BR>&nbsp;&nbsp;&nbsp;&nbsp;&nbsp;Lenijer reši da prihvati Rusovu familijarnost. "Pavel kaže da se Put mora uništiti."
<BR>&nbsp;&nbsp;&nbsp;&nbsp;&nbsp;"A ako ne bude tako?" upita Ram Kikura.
<BR>&nbsp;&nbsp;&nbsp;&nbsp;&nbsp;"Biće", dobaci Mirski. "Ovako ili onako. Nisam računao na ovolike teškoće. Čak ni sa boljim umom nego što ga sada imam. Ako ne uspem, posledice će biti... spektakularne..."
<BR>&nbsp;&nbsp;&nbsp;&nbsp;&nbsp;"Je li to pretnja?" upita Ram Kikura.
<BR>&nbsp;&nbsp;&nbsp;&nbsp;&nbsp;"Nije. To je činjenica."
<BR>&nbsp;&nbsp;&nbsp;&nbsp;&nbsp;"Koliko spektakularne?"
<BR>&nbsp;&nbsp;&nbsp;&nbsp;&nbsp;"Ne znam. Nisam pravio rezervne planove. Verovatno ih u ovom obliku ionako ne bih razumeo."
<BR>&nbsp;&nbsp;&nbsp;&nbsp;&nbsp;"Suviše pitanja", žalostivo primeti Korzenovski. "Ser Mirski, kada se vaša priča objavi... koliko naših građana će vam poverovati, a koliko će ih misliti da je to samo trik ortodoksnih Naderita kako bi nas ostavili prikovane za majčicu Zemlju?"
<BR>&nbsp;&nbsp;&nbsp;&nbsp;&nbsp;"Ne mogu biti ubedljiviji nego što jesam", odgovori Rus, šireći ruke i protežući se. "Da li mi vi verujete?" On osmotri čitavu grupu, upitno podigavši guste obrve.
<BR>&nbsp;&nbsp;&nbsp;&nbsp;&nbsp;Karen, koja još ne beše videla njegovo izlaganje, ništa ne odgovori. Korzenovski, Olmi i Lenijer nisu oklevali da izraze poverenje. Ram Kikura oklevajući izjavi da se slaže.
<BR>&nbsp;&nbsp;&nbsp;&nbsp;&nbsp;"Moramo da utemeljimo strategiju", reče Lenijer. "Nas šestoro možemo da smislimo nešto što bi vredelo saopštiti predstavnicima korporeala i senatorima koji se protive. Čitav slučaj se može - Ram Kikura ga može izneti pred sud. Napad iz dva pravca."
<BR>&nbsp;&nbsp;&nbsp;&nbsp;&nbsp;"Mislim da bi bilo bolje da počnemo od Zemlje", primeti Ram Kikura. "Za nekoliko dana je zakazan sastanak Saveta Heksamona Zemlje. Ionako ćemo tamo izneti rezultate naše konferencije - nikom u Neksusu neće smetati ako Karen i ja odemo na taj sastanak. Koliko je ovo sve poverljivo?"
<BR>&nbsp;&nbsp;&nbsp;&nbsp;&nbsp;"Veoma", odgovori Korzenovski. "Dok se ne sačini predlog, niko od nas ne bi smeo da priča."
<BR>&nbsp;&nbsp;&nbsp;&nbsp;&nbsp;"Ni to baš nije sasvim legalno", promrmlja Ram Kikura. "Neo-Gšeli u Neksusu postali su radikalna grupa, zar ne? Čudi me da se Faren Siliom povezao sa njima..."
<BR>&nbsp;&nbsp;&nbsp;&nbsp;&nbsp;"Radije bi da zadrži vlast nego da sve preda u ruke protivnicima", odgovori Lenijer.
<BR>&nbsp;&nbsp;&nbsp;&nbsp;&nbsp;Ram Kikura ucrta složeni simbol kojeg nije razumeo. "Paziću da ne pomenem oružje. To bi bila povreda vojnih zakona - a u tome nisam ekspert."
<BR>&nbsp;&nbsp;&nbsp;&nbsp;&nbsp;"Ko zna zašto, dok nisam bio u ovom telu, i dok mi je um bio ogroman, mislio sam da će se svi razumni ljudi složiti", reče Mirski, odmahujući glavom. "Koliko je čudno ponovo biti čovek!"
<BR>&nbsp;&nbsp;&nbsp;&nbsp;&nbsp;Lenijer se škrto nasmeši. "Neobično je ponovo postati zadrt, zar ne?"
<BR>&nbsp;&nbsp;&nbsp;&nbsp;&nbsp;"Ne zadrt", ispravi ga Rus. "Pre naopak, ili uvrnut."
<BR>&nbsp;&nbsp;&nbsp;&nbsp;&nbsp;"Amin", reče Karen, pogledavši Ram Kikuru. "Ljudi su uvek isti."
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
