<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. GEA
<P>&nbsp;&nbsp;&nbsp;&nbsp;&nbsp;Elamitski Bagdad bio je ruševina koju su polako obnavljali mesopotamski Nekemiti, koji su krenuli ka zapadu u oklopljenim, mehanizovanim hordama i opustošili grad pre dvadeset godina, dok je Ekumena bila zauzeta jednim od bezbrojnih libijskih napada na svoje granice. Nekemiti su se pokazali jedva sposobnim da kontrolišu iznuren, ali uporan narod kojeg su tako bogobojažljivo ubijali u ime svog zahtevnog boga bez lica; potom su se obratili Kleopatri, jednoj od retkih kraljica preostalih na Gei, i zatražili da postane "Nekemova nevesta". Zahtev je bio toliko smešan i toliko koristan da se nije mogao odbiti; od tada je njena Carska Hipselota bila obožavana u bagdadskim svetilištima, a novac i tehnička pomoć iz Ekumene slivali su se u drevni grad. Nekemiti su za uzvrat čuvali granice sa Hunskom Republikom i Severusijom.
<BR>&nbsp;&nbsp;&nbsp;&nbsp;&nbsp;Džamal Ata je smatrao da je malo verovatno da će imati nekih nevolja u Bagdadu, i zaista, posle tri sata leta iz Damaska, radnici u turbanima i crvenim ogrtačima na novom aerodromosu dali su im svo potrebno gorivo, kao i mape kazaških, kirgiskih i uzbečkih teritorija Severusije. Dok su napuštali tužni Bagdad, Kelt se nagao ka podu i podigao nešto, glupo se smešeći. Zajedno sa paketima, u pčelolet im behu ubacili i malene plastične statue koje su prikazivale Kleopatru kako se pari sa Nekemom.
<BR>&nbsp;&nbsp;&nbsp;&nbsp;&nbsp;Kada joj je Kelt predao otkriće, Rita ga je stala zamišljeno opipavati, iznenađena njegovom grubom žestinom. Grubi, glupi, divlji i okrutni, pa ipak iskreni i puni života, Nekemiti će možda jednog dana posedovati sve srednje zemlje starog sveta. Nadala se da će dotle raskrstiti sa Nekemom. Bio je vrlo ružan bog.
<BR>&nbsp;&nbsp;&nbsp;&nbsp;&nbsp;Iz Bagdada su prešli zemlje Nekema i uhvatili vetar u rep, koji ih je za dva sata doneo do Rakija, nekadašnje Rage, sada ponovo dela teritorije Ekumene. Raki je bio izdvojen grad na mirnom ostrvu, čvrsto utvrđen na svim granicama. Tu je Oresija od vojnog inspektora saznao da nema vesti iz Aleksandreje, i da su njihovi pratioci u vazdušnom transportu - vazdušni tanker i stari teretni avion koji će biti ostavljen - spremni da ih prate nadalje.
<BR>&nbsp;&nbsp;&nbsp;&nbsp;&nbsp;Sada su počeli ulazak u zaista opasno područje. Pre hiljadu pet stotina godina, Parsijance i Ekumenu su u Evropi potisnuli na zapad i potom do mora - Pridenejskog i Središnjeg - Alani i Huni, pretvarajući svoje nomadske narode i pokorena teutonska plemena u ogromnu pokretnu naciju ratnika. Uspostavljeno je carstvo od obala Galeje i Kimbrije do velikih zidova Čina, najveće koje je ikada postojalo na svetu - i najkrhkije. Za pedeset godina, to carstvo nestalo je kao san pun dima i krvi, i u prazninu su se ubacili Skiti i Severusi. Alani i Avari konačno su zadržali zemlje istočno od Kaspije, a Huni su bili severno i istočno od njih. Već hiljadu godina ta područja bila su u kretanju, ali behu zadržala osnovni oblik, sve do dolaska egejskih Turkmena, pirata i pokoritelja Helade.
<BR>&nbsp;&nbsp;&nbsp;&nbsp;&nbsp;Turkmeni u stvorili svoju nišu, prebacivši piratsko delovanje na Kaspiju, i sada je pčelolet leteo iznad tog uskog planinskog područja između altejskih republika. Turkmeni nisu priznavali nikoga za gospodara ili boljeg od sebe. Izolovali su se i pokušali da sprečavaju uticaje spoljašnjeg sveta. Ako pčelolet bude morao da sleti, neće biti milosti; ali, malo je bilo verovatno da Turkmeni poseduju takvo oružje.
<BR>&nbsp;&nbsp;&nbsp;&nbsp;&nbsp;Rita je posmatrala stotine milja prostranih golih planina kako promiču ispod nje, i osećala se usamljenijom nego ikada ranije. Shvatila je raznovrsnost ljudskih misli i ljudske istorije, suprotstavljenost kultura, neopisive kao ti planinski prolazi i vrhovi, i izgledalo joj je da ljudi ne mogu imati ni jednu zajedničku istinu. To je značilo da ili nema zajedničke istine, ili da će se ljudi međusobno pobiti pokušavajući da je nađu... U svakom slučaju, takvo razmišljanje ju je bacalo u depresiju.
<BR>&nbsp;&nbsp;&nbsp;&nbsp;&nbsp;Ono oduševljenje od pre nekoliko sati sada se pretvorilo u mračnu nelagodnost. Bila je umorna; spavanje u pčeloletu nije osvežavalo, jer ga je pratila beskrajna rika motora. Želudac joj se ponovo uzjogunio; smatrala je da nije pametno da išta jede, ali ipak je bila gladna. Nije se ni na šta žalila, ali let je trajao i trajao...
<BR>&nbsp;&nbsp;&nbsp;&nbsp;&nbsp;Uzeli u gorivo u letu blizu severoistočne granice Turkmenije. Taj postupak bio je zanimljiv - ono malo što je uspela da vidi. Tanker se odvojio od njihove grupe i vratio se u Ragu, ostavljajući ih sa teretnim avionom u pratnji. Do sada, uprkos nelagodnosti, morala je priznati da se ekspedicija dobro odvija.
<BR>&nbsp;&nbsp;&nbsp;&nbsp;&nbsp;Uprkos čvrstoj odluci, pomislila je na dom. Nikada nije imala nekakvo čvrsto mišljenje o Ekumeni; ona je prosto bila tu; izgledala je besmrtna. U svom životu nije doživela nikavu nesreću dovoljno veliku da utiče na njen svet. Pa ipak, Rodos je bio miran tek osamdeset godina. Kao devojčica, plivala je u velikim jezerima kišnice u brdima, kraterima od bombardovanja starijim od gotovo svih živih. Ali, ako je i sama kraljica u opasnosti...
<BR>&nbsp;&nbsp;&nbsp;&nbsp;&nbsp;Možda će se čitava Ekumena promeniti. Možda neće imati dom kome će moći da se mirno vrati. Rita se zgrči u sedištu, misleći na rat, pobunu, smrt.
<BR>&nbsp;&nbsp;&nbsp;&nbsp;&nbsp;Planine su nestale i pojavila se žuta ravnica, sa grubim, oblim i naizgled golim brdima i stenovitim predgorjem. Potom je žuta ilovača dobila zelene mrlje i duge trake zelenila duž plitkih potoka. "Prelazimo istočne ivice Hunske i Avarske Republike", reče Oresija, vraćajući se iz prednje kabine.
<BR>&nbsp;&nbsp;&nbsp;&nbsp;&nbsp;Dvadesetak minuta su leteli tik iznad tla. Ata je izgledao posebno jadno, tresući glavom i očajno lupajući pesnicama po kolenima, čekajući da ih osete stražarski tornjevi Severusije, Uzbeka i Kazaha. ali branitelji se nisu pojavili; očito su se provukli, ili neprimećeni ili kao suviše sitni.
<BR>&nbsp;&nbsp;&nbsp;&nbsp;&nbsp;"Jedan sat", reče Oresija. Motori su tutnjali, a vetar hujao, zviždeći kroz pukotine u trupu pčeloleta. Rita ponovo pokuša da zaspi, ali mogla je samo da zatvori oči, ne i da počine. Čitavo telo ju je bolelo od napetosti i pokušaja da sakrije koliko joj je neudobno. Muškarci su sedeli kao kipovi, stoički, praznih lica, njišući se napred-nazad kao jedan dok je pčelolet manevrisao ili upadao u vezdušne džepove.
<BR>&nbsp;&nbsp;&nbsp;&nbsp;&nbsp;Kako je moguće da joj je toliko neudobno, a da se ipak dosađuje? Možda će umreti, a ne uzbuditi se kada je smrt sustigne... Da li bi smrt - zamislila je ogromnu crnu zmiju sa lobanjama umesto zuba - ustuknula od tako mirne, hladne žrtve? Da li se kosi sa principima smrti da jede one koji ne mare?
<BR>&nbsp;&nbsp;&nbsp;&nbsp;&nbsp;Gledati kroz prozor. Žmirkati pod suncem. Ići do posude u zadnjem delu i prazniti je, zalivajući stepu. Sedeći, vezana.
<BR>&nbsp;&nbsp;&nbsp;&nbsp;&nbsp;"Koliko još?" upita Oresija, naginjući se nad nju. Bila je nekako uspela da zaspi, i sanjala je leteće kornjače. Ona protrlja oči i dohvati ključnjaču. Kugla je sada izgledala mnogo veća i njeno okretanje mnogo kraće, sa sve više čudnih oznaka i apstraktnih oblika koji su promicali bez objašnjenja. Brzo se našla u močvari, i krst je još bio tamo, blistavo crven.
<BR>&nbsp;&nbsp;&nbsp;&nbsp;&nbsp;"Bolje da sednem napred", reče onna. Oslobodili su joj prolaz do kibernetosove kabine, i pomoćnik joj prepusti svoje sedište. Stezala je ključnjaču, osećajući njene odgovore, i gledala preko beskrajne stepe. "Dole, molim", reče ona.
<BR>&nbsp;&nbsp;&nbsp;&nbsp;&nbsp;"Koliko?" upita kibernetos.
<BR>&nbsp;&nbsp;&nbsp;&nbsp;&nbsp;"Usporite i spustite se do... stotinu ruku? Manje?"
<BR>&nbsp;&nbsp;&nbsp;&nbsp;&nbsp;Ona se osvrnu ka Oresiji. Demetrios se ugura u vrata iza njih, širom otvorenih očiju, još bled.
<BR>&nbsp;&nbsp;&nbsp;&nbsp;&nbsp;"Pedeset ruku", reče Oresija. "Hoćemo li je videti?" upita on.
<BR>&nbsp;&nbsp;&nbsp;&nbsp;&nbsp;"Ne znam. Možda nije velika... ali, znaću kad stignemo."
<BR>&nbsp;&nbsp;&nbsp;&nbsp;&nbsp;Dva pčeloleta usporiše i spustiše se, dok su teretni avion i tanker počeli da široko kruže nad predelom, prolećući iznad njih svakih deset minuta dok su tragali. Rita se usmeri na preriju, pokušavajući da uporedi zemljište sa onim što je osećala u ključnjači... Bio je to, kako s odmah pokazalo, sasvim nepotreban napor.
<BR>&nbsp;&nbsp;&nbsp;&nbsp;&nbsp;"Ovde", reče ona. "Stanite ovde." Ključnjača joj je jednostavno rekla, na način koji nije umela da opiše, da su stigli. Pčelolet beše već prešao to mesto, pa ga ona povede nazad, sve dok se obe letelice nisu našle na sto pedeset ruku razmaka; mesto je ležalo ispod njih, sada prepoznatljivo: travnata, plodna močvara oko malog, blatnjavog potoka. Očima nije mogla da primeti kapiju, ali ključnjača joj beše označila tačan položaj.
<BR>&nbsp;&nbsp;&nbsp;&nbsp;&nbsp;"Da se spustimo", naloži Oresija kibernetosu. Kibernetos se posavetova sa kolegama u drugom pčeloletu, pa se spustiše poslednjih pedeset ruku, uz lak udar o travu, dok su elise izazvale kružno talasanje trava koje se sudaralo između njih.
<BR>&nbsp;&nbsp;&nbsp;&nbsp;&nbsp;"Zaustavite motore", javi se Ata iza Oresije. "Treba nam tišina. Došli smo ovamo kao horda pijanih demona. Nema smisla da preterujemo."
<BR>&nbsp;&nbsp;&nbsp;&nbsp;&nbsp;"Postoji li mesto za galebolet?" upita Oresija Ritu. Ona za trenutak zastade zbunjena - otkud ona to da zna? - a onda se seti da će joj ključnjača reći. Na slici iz ključnjače preletela je preko pojednostavljenog predela tražeći ravan teren dužine nekoliko stadijuma, kako bi se avion mogao spustiti. "Nekoliko stotina ruku na severoistok", reče ona. "Izgleda glatko, mada verovatno postoji po koja rupa... možda će biti teško."
<BR>&nbsp;&nbsp;&nbsp;&nbsp;&nbsp;"Iz kog pravca?" upita Oresija.
<BR>&nbsp;&nbsp;&nbsp;&nbsp;&nbsp;"Neka mu priđu sa juga. Videće ga - prilično je širok."
<BR>&nbsp;&nbsp;&nbsp;&nbsp;&nbsp;"Poželi im sreću", naloži Oresija kibernetosu dok je predavao poruku. "Je li bezbedno da se iziđe?"
<BR>&nbsp;&nbsp;&nbsp;&nbsp;&nbsp;"Ne vidim zašto ne bi bilo", odgovori Rita, mada je drhtala. Uznemiravalo ju je što pogledom ne nalazi kapiju. Ništa nije znala o njoj, sem mesta na kome se nalazi.
<BR>&nbsp;&nbsp;&nbsp;&nbsp;&nbsp;Možda to i nije ništa.
<BR>&nbsp;&nbsp;&nbsp;&nbsp;&nbsp;Vrata se otvoriše i sladak, čist i svež povetarac prodre u tesnu unutrašnjost. Miris trave, nalik na ambar. Prizvuk još nečega, možda mokre zemlje.
<BR>&nbsp;&nbsp;&nbsp;&nbsp;&nbsp;Od obzorja do obzorja, prerijska stepa prostirala se u upečatljivom miru, ne obraćajući pažnju na njih, ne obraćajući pažnju na ljude uopšte, mareći jedino za svoju uspavanu plodnost. Njena površina predstavljala je gotovo najplodnije tle na Gei, samo kad bi bilo vode. Na zapadu je žuto-narandžasto sunce bilo na pola sata od zalaska. Nebo je bilo vedro i čisto, plavo kao Atenin plašt raširen nad njenom postojbinom, sa nekoliko blistavih zvezda ili možda planeta koje su žmirkale u tom prostranstvu, kao kapi sjaja iz Afroditine kutije za šminku.
<BR>&nbsp;&nbsp;&nbsp;&nbsp;&nbsp;Tovarni avion se spusti nekoliko stadijuma dalje, a za njim i tanker; njihovi motori bili su nepristojno glasni u ovoj smirenosti i uzvišenosti.
<BR>&nbsp;&nbsp;&nbsp;&nbsp;&nbsp;Stajali su, čitava ekspedicija, pod zaustavljenim elisama pčeloleta, gledajući niz blagi nagib ka močvari. Stigli su na odredište bez ozbiljnijih teškoća. Sudeći po njihovim izrazima lica, niko nije očekivao da će se tako i nastaviti. Ata se stalno osvrtao na sve strane, sumnjičavo podigavši teške obrve.
<BR>&nbsp;&nbsp;&nbsp;&nbsp;&nbsp;Kelt je stao kraj Rite, sa spremnim oružjem. Ostali dvorski čuvari su ga sledili trenutak kasnije, bezizrazni i napeti. Ptice su se vratile u travu, sitne perjane kuglice, stidljive i radoznale.
<BR>&nbsp;&nbsp;&nbsp;&nbsp;&nbsp;Rita podiže ključnjaču. "Tamo je", reče ona i proguta knedlu. "Idem dole da je potražim. Niko ne ide sa mnom... osim njega." Ona pokaza na Kelta. Njenog telohranitelja bi duboko uvredilo kada bi ga udaljila od sebe dok odlazi u opasnost.
<BR>&nbsp;&nbsp;&nbsp;&nbsp;&nbsp;Demetrios zakorači napred, još bled od iskustva u pčeloletu. "Voleo bih da idem sa tobom", reče on. "Ovde sam da bih stekao mišljenje o onome što vidimo... Beskoristan sam ako ostanem ovde."
<BR>&nbsp;&nbsp;&nbsp;&nbsp;&nbsp;Rita je bila suviše umorna i nervozna da bi se svađala. "Znači, samo Lugotriks i ti", reče ona, nadajući se da se neće prijaviti još neki junak. I nije. Oresija i Ata stajali su na obodu močvare, prekrštenih ruku, okruženi posadom pčeloleta, kibernetosima i ostalim članovima ekspedicije, dok su Rita, Kelt i Demetrios silazili blagom padinom ka blatnjavom potoku.
<BR>&nbsp;&nbsp;&nbsp;&nbsp;&nbsp;Gotovo protiv svoje volje, Rita podiže ključnjaču u bolji položaj i ponese je pred sobom. Sada je videla kapiju u slici, kao crveni krug, jedva pet ruku ispred njih. "Je li blizu?" upita je Demetrios.
<BR>&nbsp;&nbsp;&nbsp;&nbsp;&nbsp;Rita pokaza rukom. "Tačno tamo." Konačno je uspela da je razabere pogledom, skoro nevidljivo sočivo koje je lebdelo oko osam ruku iznad tla, nešto tamnije od neba unaokolo. Igledalo je potpuno mirno, ali ju je ipak užasavalo.
<BR>&nbsp;&nbsp;&nbsp;&nbsp;&nbsp;Ključnjača joj je govorila stvari koje je jedva razumela, i ona morade da je nemo zamoli da ponovi. Ne koristeći reči, ključnjača ju je opet obavestila da je ovo nepotpuna kapija, kojoj za održavanje treba veoma malo energije; probna kapija, kroz koju mogu da se spuštaju sonde i uzimaju uzorci. Nije bila dovoljno velika da kroz nju prođe išta šire od ruke, a u ovom trenutku ionako nije bila otvorena za prolaz.
<BR>&nbsp;&nbsp;&nbsp;&nbsp;&nbsp;Ona to prenese Demetriosu. Obišli su oko nje, pognutih glava, dok je Kelt stajao sa strane, spremnog oružja. Mogu li ja da je otvorim? upita ona.
<BR>&nbsp;&nbsp;&nbsp;&nbsp;&nbsp;Ključnjača joj odgovori kako postoji mogućnost da se kapija može proširiti sa ove strane, ali takvo delovanje bi nesumnjivo uzbunilo nekoga ili nešto što nadgleda kapiju - šta god da je bilo u pitanju.
<BR>&nbsp;&nbsp;&nbsp;&nbsp;&nbsp;Znaš li ko je otvorio ovu kapiju?
<BR>&nbsp;&nbsp;&nbsp;&nbsp;&nbsp;Ne, glasio je odgovor ključnjače. Kapije u ovoj fazi stvaranja su sve međusobno slične.
<BR>&nbsp;&nbsp;&nbsp;&nbsp;&nbsp;Ona se okrenu prema Oresiji i Ati. "Suviše je mala da se prođe kroz nju", reče ona. "Ako pokušam da je proširim, oni sa druge strane odmah će znati da smo tu."
<BR>&nbsp;&nbsp;&nbsp;&nbsp;&nbsp;Oresija se za trenutak zamisli, a onda se on i Ata tiho posavetovaše. "Razmislićemo o tome reko noći", reče najzad Oresija. "Vratite se u pčelolet. Postavićemo logor."
<BR>&nbsp;&nbsp;&nbsp;&nbsp;&nbsp;Sunce je već bilo ispod obzorja i nebo nad prerijom brzo se smračivalo. Rita ponovo začkilji ka sočivu, primetivši vodenastu zvezdu izobličenu iza njega, i klimnu glavom Demetriosu. "Idemo", reče ona.
<BR>&nbsp;&nbsp;&nbsp;&nbsp;&nbsp;Preko pčeloleta behu prebačene kamuflažne mreže, tako da su izgledali kao travnati brežuljci - ne baš dobro prerušavanje, pomisli ona, s obzirom na to koliko je ravno bilo sve oko njih, ali bolje išta nego ništa. Oresija i Ata su se savetovali sa kibernetosom teretnog aviona dok su podizana četiri velika šatora. Sa svog ležaja na travi zaravnjenoj komadom platna, Rita je slušala njihove planove za sutradan. Muve i noćni leptiri zujali su oko njene svetiljke u uglu šatora. Bila je iscrpljena; jedva je mogla da drži oči otvorene, pa ipak, kao da nije uspevala da zadrema. Demetrios joj beše doneo konzervu supe iz priručne kuhinje, pa ju je srkutala, nemo se pitajući, ponovo i ponovo: Zašto ovde? Zašto bi ovde otvorili kapiju? Ko je mogao da prati Patrikiju do ove Gee, i ko bi to želeo?
<BR>&nbsp;&nbsp;&nbsp;&nbsp;&nbsp;Na teukosu nije bilo poruka iz prethodna dva dana. Večeras je ipak okrenula prekidač i ponovo ugledala bakine reči. Ipak ona nije bila veštica; i dalje je savetovala Ritu o politici u Aleksandreji, svetu čije su namere i svrhe njenoj unuci sada bile potpuno nebitne. Rita pročita dugačku poruku i zatvori oči, sa dosta olakšanja; neko vreme imala je utisak da joj Patrikija viri preko ramena, držeći je odgovornom za sve. Sada je bilo jasno da je sofe, ipak, bila samo smrtnica.
<BR>&nbsp;&nbsp;&nbsp;&nbsp;&nbsp;Iscrpljena, Rita isključi ploču, spakova je u kutiju od kozje kože i ugasi kerozinsku lampu. U ostatku šatora vladala tišina. Napolju je dnevni prerijski vetar jenjavao, i stepa je lagano tonula u prostranu tišinu, sa hiljadama stadijuma praznine svuda unaokolo.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
