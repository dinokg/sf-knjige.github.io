<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>72. POČETAK PUTA
<P>&nbsp;&nbsp;&nbsp;&nbsp;&nbsp;Olmi pruži ruku da dotakne tup, na krivo ogledalo nalik, kraj toka i oseti da mu ovaj gura prste duž mesta gde ih je pritisnuo, i da ih gura i kada je promenio ugao pritiska. Bez ikakvog trenja, neizmerno moćan, tok je nekada obezbeđivao svu energiju za Heksamon kroz ovu promenu prostora i vremena. Korzenovski ga je posmatrao kroz mehur.
<BR>&nbsp;&nbsp;&nbsp;&nbsp;&nbsp;"Možeš li da uđeš u tokobrodove?"
<BR>&nbsp;&nbsp;&nbsp;&nbsp;&nbsp;"Mogu, barem u jedan", odgovori Olmi. "Ali, moj otisak je još uvek na onom." On pokaza prvi brod u nizu, najbliži toku, postavljen kraj mehura koji je pokrivao bušotinu. Ostaci tokobroda kojeg beše uništio upad Jarta bili su uklonjeni, i zamenio ga je drugi brod u nizu, a bio je pridodat i treći. "Nosio nas je niz Put i kroz kraj koji se zatvarao, tokom Odvajanja... sa Patricijom Vaskez i Gerijem Lenijerom. Usput smo ostavili predstavnike sa Timbla i drugih svetova... a Patriciju smo ostavili da otvori kapiju u geometrijskim naslagama." Lebdeli su duž bušotine i zaustavili se kraj tokobroda.
<BR>&nbsp;&nbsp;&nbsp;&nbsp;&nbsp;"Ne sećam se da je to bio ovaj brod", reče Korzenovski. "Meni su svi slični."
<BR>&nbsp;&nbsp;&nbsp;&nbsp;&nbsp;Olmi pritisnu dlan na krug urezan u boku tokobroda i ulaz se bešumno otvori, poput blende. Unutrašnjost je mirisala na metal i čistoću, bez primesa jakih mirisa i slobodnog dekora. Svetlost prodre kroz ulaz, bljesnuvši na tamnom metalu i kamenu bušotina na suprotnom zidu. Ušli su.
<BR>&nbsp;&nbsp;&nbsp;&nbsp;&nbsp;Olmi odlebde duž bledopurpurnih vučnih linija do brodskih kontrola. Korzenovski, opet, priđe prozirnom pramcu. Iza njih je unutrašnjost broda bila senovita i nema, dug cilindar prekinut ovde i onde oblim delovima neuobličenog nameštaja.
<BR>&nbsp;&nbsp;&nbsp;&nbsp;&nbsp;Postoje li ograničenja ako ga ti koristiš? upita Jart.
<BR>&nbsp;&nbsp;&nbsp;&nbsp;&nbsp;Mislim da ne, odgovori Olmi. Nekada je bio visoko rangiran, gotovo koliko i Heksamonov senator, uz dodatnu prednost povezanosti sa vojnim snagama; koliko je znao, njegov status još nije bio promenjen. Nije sumnjao da će brod odgovoriti na svako njegovo naređenje. Vojne snage nisu očekivale bitangu u svojim redovima, iako je Olmi jednom već igrao i tu ulogu. Svakako nisu očekivali bitangu koja bi ukrala tokobrod i odvezla ga niz Put...
<BR>&nbsp;&nbsp;&nbsp;&nbsp;&nbsp;Uz Predsednikov uticaj - i malo pomoći od opreznog Tapija, koji je još bio negde na Čičku - uspeće.
<BR>&nbsp;&nbsp;&nbsp;&nbsp;&nbsp;Olmi stavi dlanove u kontrolna udubljenja i stvori veliko pritanišno polje oko tokobroda. U tamnoj bušotini, zeleni i purpurni odbljesci poigravali su po zidovima od metala i kamena. Tokobrod se polako uputi ka mehuru.
<BR>&nbsp;&nbsp;&nbsp;&nbsp;&nbsp;Korzenovski je, sa pramca, ucrtavačem naredio mehuru da prihvati upad. Probiće mehur i zariti se u tok. Tok će proći kroz središte broda, niz kanal za tok koji je davao brodu izgled preseka slova U. Kada brod bude visio o toku, otvoreni kraj slova U će se zatvoriti, a držači toka će stegnuti produženu singularnost. Na Olmijevo naređenje, držači će se poviti pod određenim uglom, i tok će poneti brod napred.
<BR>&nbsp;&nbsp;&nbsp;&nbsp;&nbsp;"Moj delimičnjak objavljuje uzbunu konačne evakuacije", reče Korzenovski. "Nabor na Putu će početi kroz šest časova. Dotle bi trebalo da dobro odmaknemo niz Put."
<BR>&nbsp;&nbsp;&nbsp;&nbsp;&nbsp;Olmi klimnu. Tapi će možda ostaviti svog delimičnjaka da nadgleda operacije, kao i svi ostali vojnici; ali na Čičku više neće ostati niko živi.
<BR>&nbsp;&nbsp;&nbsp;&nbsp;&nbsp;"Jeste li umorni od života, Ser Inženjeru?" iznebuha upita Olmi.
<BR>&nbsp;&nbsp;&nbsp;&nbsp;&nbsp;"Ne znam", reče Korzenovski. "Umoran sam da ne znam ni ko sam."
<BR>&nbsp;&nbsp;&nbsp;&nbsp;&nbsp;Olmi se složi s tim. "Za saznanje ko smo", reče on, podižući zamišljenu čašu u zdravici. Potom polako potisnu tokobrod napred, kroz mehur i u dugu traku krivog ogledala singularnosti.
</P></TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
