<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. ZEMLJA
<P>&nbsp;&nbsp;&nbsp;&nbsp;&nbsp;Polovina Lenijerove kuće bila je od stotinu godina starog kamena i grubog drveta, nasađena na podrum od kamena i betona i temelje ukopane duboko u šumovitu padinu. Druga polovina, dodata pre četrdeset godina kad su se tek uselili, bila je naizgled modernija, bela i otmena, iako dobro sagrađena i udobna, sa novom kuhinjom i prostorom za opremu koja mu je bila potrebna za posao. Ta oprema je i dalje čekala kraj jednog zida radne sobe - mala konzola komunikatora i procesora koji su mu omogućavali da prati stanje na bukvalno svakom mestu na Zemlji; tu je bila i veza sa Zemaljskim Heksamonom, preko Krajstčerča i orbitalnih tela. Nije ušao u tu sobu već šest meseci.
<BR>&nbsp;&nbsp;&nbsp;&nbsp;&nbsp;Nakopstrešena kosa ga je stalno podsećala da je gost tik iza njega na putu. Popeli su se stepenicama uz brdo, pri čemu su Lenijera mišići na nogama boleli, i zastali na prostranoj pokrivenoj verandi dok je Lenijer otključavao i otvarao vrata. Nije znao je li se Karen vratila kući; često je, kad je imala mnogo posla, ostajala preko noći ili i duže u Krajstčerču ili nekom od okolnih sela. Zapravo ga je malo brinulo da li ima jednog ili više ljubavnika (iako bi mu se zgadilo da je primila u krevet Fremonta); nije imao dokaza o tome, a, osim toga, Lenijer nikad nije bio pdložan toj vrsti ljubomore, jer seks mu nikad nije bio najvažniji.
<BR>&nbsp;&nbsp;&nbsp;&nbsp;&nbsp;Nije bila kod kuće. To mu je donelo olakšanje; nije znao kako bi joj opisao ili objasnio posetioca. Ipak, pošto je obišao praznu kuću, osetio je kratak, oštar nalet tuge. Toliko mnogo su izgubili za proteklih nekoliko godina, skoro sve što ih je tešilo tokom surovih decenija Oporavka.
<BR>&nbsp;&nbsp;&nbsp;&nbsp;&nbsp;"Izvoli, uđi", pozva on svog gosta. Tokom godina beše usvojio Karenin precizan, skoro oksfordski jezik. Mirski, ili ko god da je taj čovek zapravo bio - Lenijer je imao objašnjenje skoro isto tako smešno kao i njegovo - obrisao je noge na otiraču na verandi i ušao, zadovoljno se smešeći na starine u kući.
<BR>&nbsp;&nbsp;&nbsp;&nbsp;&nbsp;"Lep dom", primeti on. "Živiš ovde od...?"
<BR>&nbsp;&nbsp;&nbsp;&nbsp;&nbsp;"Između misija, od dve hiljade sedme."
<BR>&nbsp;&nbsp;&nbsp;&nbsp;&nbsp;"Sam?"
<BR>&nbsp;&nbsp;&nbsp;&nbsp;&nbsp;"Sa ženom. Imali smo kći. Nestala je. Mrtva."
<BR>&nbsp;&nbsp;&nbsp;&nbsp;&nbsp;"Nisam bio u normalnoj kući već..." Mirski podiže obrve i odmahnu glavom. "Možeš li odavde da govoriš sa Korzenovskim i Olmijem?"
<BR>&nbsp;&nbsp;&nbsp;&nbsp;&nbsp;Lenijer napola sleže ramenima, napola klimnu glavom. "Iz radne sobe, u zadnjem delu kuće."
<BR>&nbsp;&nbsp;&nbsp;&nbsp;&nbsp;Lenijer zastade pred zatvorenim vratima radne sobe, osvrnuvši se prema svom gostu. Njegova teorija, koja mu se svakog trenutka činila sve ubedljivijom, glasila je da taj tip stvarno liči na Mirskog, ali da nije on - da ne može biti on. Neko je stvorio duplikat Mirskog, iako on nije mogao ni da zamisli zbog čega. Kako da to objasni Olmiju ili Korzenovskom - ili bilo kome? Moraće da, naprosto, vide sami.
<BR>&nbsp;&nbsp;&nbsp;&nbsp;&nbsp;"Izvoli", pozva on, otvarajući vrata i oslobađajući slabi zadah prašine i ustajalog vazduha.
<BR>&nbsp;&nbsp;&nbsp;&nbsp;&nbsp;Lenijer je i posle penzionisana radio ovde, savetujući i upućujući one koji su pošli njegovim stopama. Karen je želela da oboje nastave sa aktivnom dužnošću, ali je on odbio; bilo mu je dosta. Možda je to bio početak njihovog udaljavanja. Nova, neprijatna sećanja vratiše mu se dok je zurio u projektore i kontrolni pult ugrađen u južni zid sobe. Koliko tuda beše prošlo bede i zbrke; koliko se misija ovde planiralo, dajući kao rezultat dijagnozu ili lečenje mnogih neopisivih užasa.
<BR>&nbsp;&nbsp;&nbsp;&nbsp;&nbsp;Mirski uđe u sobu. "Tvoja lična zemaljska stanica. I sada ti je veoma važna?"
<BR>&nbsp;&nbsp;&nbsp;&nbsp;&nbsp;Lenijer opet napola sleže ramenima, kao da bi se rado svega otarasio. Seo je pred pult i uključio ga. Na ekranu se pojavio rotirajući simbol stanja, a potom se pretvorio u živu sliku Zemlje viđene sa Kamena, okružene lancem DNK. Javio se glatki simulirani glas. "Kakve usluge, molim?"
<BR>&nbsp;&nbsp;&nbsp;&nbsp;&nbsp;"Hoću da razgovaram sa Olmijem. Sa originalom lično. Ili sa Konradom Korzenovskim. Bilo koji ili obojica."
<BR>&nbsp;&nbsp;&nbsp;&nbsp;&nbsp;"Je li to službeni ili ličan razgovor?"
<BR>&nbsp;&nbsp;&nbsp;&nbsp;&nbsp;"Ličan", odgovori Lenijer.
<BR>&nbsp;&nbsp;&nbsp;&nbsp;&nbsp;Vratila se rotirajuća slika stanja, divan sferni snop prepletenih crvenih niti.
<BR>&nbsp;&nbsp;&nbsp;&nbsp;&nbsp;"Želite li da se lično sastanete sa njima?" upita Lenijer Mirskog i ovaj klimnu glavom. Lenijer podiže obrve i ponovo pogleda simbol. Još sumnji. Pa ipak, ko bi mogao ili hteo da pokuša ubistvo? Takve stvari nisu nezamislive u politici Zemaljskog Heksamona - barem ne u poslednje vreme - ali su retke. A Stari Urođenici nisu imali tehonologiju za stvaranje ličnih kopija. Što je njegova pretpostavka postajala komplikovanija, blo je lakše pretpostaviti da je taj čovek zaista Mirski.
<BR>&nbsp;&nbsp;&nbsp;&nbsp;&nbsp;"Ser Olmi u ovom trenutku odbija komunikaciju", obavesti ga pult. "Konrad Korzenovski je pronađen."
<BR>&nbsp;&nbsp;&nbsp;&nbsp;&nbsp;U sobi se pojavi slika Korzenovskog, projektovana na dva metra od Lenijera. Legendarni inženjer, koji se povukao iz Oporavka kako bi se bavio istraživanjima, prodorno je pogledao Lenijera, naglo se nasmešio, a zatim pogledao Mirskog. Slika je blago zatreperila od neke neizbežne energetske prepreke ili smetnje iz svemira, a onda se umirila, naizgled čvrsta koliko i sve drugo u sobi. "Geri! Prošle su godine. Je li Karen dobro? I ti?"
<BR>&nbsp;&nbsp;&nbsp;&nbsp;&nbsp;"Dobro smo. Ser Korzenovski, ovaj čovek mi kaže da mora da razgovara sa vama." Lenijer se nakašlja. "Tvrdi da je..."
<BR>&nbsp;&nbsp;&nbsp;&nbsp;&nbsp;"Neverovatno liči na generala Pavela Mirskog, zar ne?" upita Korzenovski.
<BR>&nbsp;&nbsp;&nbsp;&nbsp;&nbsp;"Nisam znao da ste se sreli s njim", primeti Lenijer.
<BR>&nbsp;&nbsp;&nbsp;&nbsp;&nbsp;"Ne lično, ali sam mnogo puta proučavao zapise. Vi ste Ser Mirski?"
<BR>&nbsp;&nbsp;&nbsp;&nbsp;&nbsp;"Jesam, Ser. Čast mi je da upoznam tako cenjenu osobu, i milo mi je što vam je dobro."
<BR>&nbsp;&nbsp;&nbsp;&nbsp;&nbsp;"Geri, je li taj čovek Pavel Mirski?" upita Korzenovski.
<BR>&nbsp;&nbsp;&nbsp;&nbsp;&nbsp;"Ne vidim kako bi to bilo moguće, Ser Konrade."
<BR>&nbsp;&nbsp;&nbsp;&nbsp;&nbsp;"Otkuda je došao?"
<BR>&nbsp;&nbsp;&nbsp;&nbsp;&nbsp;"Ne znam. Presreo me je na planinskoj stazi blizu moje kuće..."
<BR>&nbsp;&nbsp;&nbsp;&nbsp;&nbsp;Mirski je slušao razgovor bez uplitanja, mirnog lica.
<BR>&nbsp;&nbsp;&nbsp;&nbsp;&nbsp;Korzenovski se nakratko zamisli. On i dalje nosi deo Patricije Luize Vaskez, pomisli Lenijer. Vidi mu se po očima. "Možeš li da ga dovedeš na Čičak, u prvu komoru, za dva dana?" upita inženjer Lenijera.
<BR>&nbsp;&nbsp;&nbsp;&nbsp;&nbsp;Lenijer oseti mešavinu duboke strepnje, odbijanja i starog, neobičnog uzbuđenja. Toliko dugo je bio van glavnih tokova...
<BR>&nbsp;&nbsp;&nbsp;&nbsp;&nbsp;"Mislim da mogu to da sredim", reče on.
<BR>&nbsp;&nbsp;&nbsp;&nbsp;&nbsp;"Jesi li u dobrom zdravlju?" upita Korzenovski pomalo zabrinuto. Samo Stari Urođenici i najfanatičniji ortodoksni Naderiti su odbijali sve metode za produženje života i zdravlja. Po svim savremenim merilima, Lenijer je bio smešno oronuo.
<BR>&nbsp;&nbsp;&nbsp;&nbsp;&nbsp;"Sasvim mi je dobro", kratko je odgovorio, osećajući bol u nogama, a sad i u leđima.
<BR>&nbsp;&nbsp;&nbsp;&nbsp;&nbsp;"Onda se vidimo na Čičku ubrzo pošto obojica stignete, ma koliko to dugo trajalo. Ser Mirski, moram reći da nisam potpuno iznenađen što vas vidim." Slika potom nestade.
<BR>&nbsp;&nbsp;&nbsp;&nbsp;&nbsp;Mirski pogleda zapanjenog Lenijera. "Uman čovek", reče on. "Možemo li brzo da pođemo?"
<BR>&nbsp;&nbsp;&nbsp;&nbsp;&nbsp;Lenijer se vrati za pult i obavi potrebne pripreme. I dalje je imao uticaja, a nikad nije oklevao da koristi uticaj.
<BR>&nbsp;&nbsp;&nbsp;&nbsp;&nbsp;Situacija se razvijala; Lenijer nije bio manje zbunjen, ni manje ozlojeđen, ali je bio sve više zainteresovan.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
