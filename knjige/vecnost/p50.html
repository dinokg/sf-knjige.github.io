<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>49. ZEMLJA
<P>&nbsp;&nbsp;&nbsp;&nbsp;&nbsp;"Je li Pavel Mirski bio ovde?" upita Lenijer kad ga je Karen okrenula i proverila lebdeća polja ispod njega. Ona se ispravi i čudno ga pogleda, istovremeno zbunjena i iznervirana.
<BR>&nbsp;&nbsp;&nbsp;&nbsp;&nbsp;"Ne, nije", odgovori ona. "Sanjao si."
<BR>&nbsp;&nbsp;&nbsp;&nbsp;&nbsp;On proguta knedlu i klimnu glavom: najverovatnije. "Koliko dugo sam spavao?"
<BR>&nbsp;&nbsp;&nbsp;&nbsp;&nbsp;"Nisi spavao", reče ona. "Reintegrisali su te. Pre dva dana su ti u krv ubacili poslednje pomoćne mikrobe. Skoro si umro..." Ona ga ponovo prevrnu na polja. "Pre oko dva meseca."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;Stajala je nad njim, napetog lica. "Skoro si i uspeo."
<BR>&nbsp;&nbsp;&nbsp;&nbsp;&nbsp;On se bledo nasmeši. "Ne sećam se baš mnogo. Jesam li pokušao da te nađem kad se to desilo?"
<BR>&nbsp;&nbsp;&nbsp;&nbsp;&nbsp;"Sedeo si u svojoj stolilci na verandi. Napolju je bilo hladno. Ti si... Našla sam te prevrnutog preko stolice." Ona lagano zavrte glavom. "Ponekad sam te mrzela. Ponekad..."
<BR>&nbsp;&nbsp;&nbsp;&nbsp;&nbsp;"Nisam znao šta se sprema", priznade on.
<BR>&nbsp;&nbsp;&nbsp;&nbsp;&nbsp;"Geri, kao tvoj otac..."
<BR>&nbsp;&nbsp;&nbsp;&nbsp;&nbsp;"Ja nisam on."
<BR>&nbsp;&nbsp;&nbsp;&nbsp;&nbsp;"Ponašao si se kao da želiš da umreš."
<BR>&nbsp;&nbsp;&nbsp;&nbsp;&nbsp;"Možda i jesam", odvrati on tiho. "Ali, nisam hteo da te izgubim."
<BR>&nbsp;&nbsp;&nbsp;&nbsp;&nbsp;"Možda si želeo da pođem sa tobom?" Karen sede kraj njega na krevet, na ivicu mekih purpurnih lebdećih polja. "Nisam spremna za to."
<BR>&nbsp;&nbsp;&nbsp;&nbsp;&nbsp;"Ne, nisi."
<BR>&nbsp;&nbsp;&nbsp;&nbsp;&nbsp;"Izgledaš dovoljno star da mi budeš otac."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;Ona ga uhvati za donju vilicu i nežno mu okrenu glavu u stranu, dotakavši ispupčenje na početku vrata. "Ugradili su ti privremeni implant. Može se izvaditi kasnije, ako zatražiš, ali u ovom trenutku ti si deo Heksamona."
<BR>&nbsp;&nbsp;&nbsp;&nbsp;&nbsp;"Zašto? Lagali su me..." On podiže glavu i posegnu rukom, kako bi i sam opipao malo ispupčenje. Znači, tu je. Ljut sam... veoma ljut, ali osećam i olakšanje.
<BR>&nbsp;&nbsp;&nbsp;&nbsp;&nbsp;"Heksamon te želi živog. Senator Ras Mišini je postavljen za privremenog administratora Novog Zelanda i Severne Australije... Naredio je da te održe u životu i da se implant ugradi bez obzira na tvoje želje, kako mu posao ne bi postao još teži. Ti si heroj, Geri, i ako umreš ko zna šta će pomisliti Stari Urođenici."
<BR>&nbsp;&nbsp;&nbsp;&nbsp;&nbsp;"I ti si ih pustila?"
<BR>&nbsp;&nbsp;&nbsp;&nbsp;&nbsp;"Nisu mi rekli dok nije bilo gotovo. Nisu mi pružili priliku da biram." Glas joj omekša i usne joj zadrhtaše. "Rekla sam im šta ti želiš. Oni su uradili ono što su prvo rekli da će uraditi, a onda je došao Ras Mišini... Poseta iz saosećanja, rekao je." Ona prevuče dlanom preko vlažnog obraza. "Naredio im je da ugrade implant. Rekao je da mora ostati tu do kraja krize."
<BR>&nbsp;&nbsp;&nbsp;&nbsp;&nbsp;Lenijer se spusti na polja i zatvori oči.
<BR>&nbsp;&nbsp;&nbsp;&nbsp;&nbsp;"Izvini", reče on.
<BR>&nbsp;&nbsp;&nbsp;&nbsp;&nbsp;"Mislila sam da si mrtav." Ona ustade, pa odmah ponovo sede i pokri dlanovima oba obraza, čvrsto žmureći. "Mislila sam da nikada nećemo razrešiti... ono..."
<BR>&nbsp;&nbsp;&nbsp;&nbsp;&nbsp;On podiže ruku ka njenoj mišici, ali ona strese njegov dodir."
<BR>&nbsp;&nbsp;&nbsp;&nbsp;&nbsp;"Izvini", opet reče on, ponovo je dodirujući. Ovog puta ga nije odbila. "Bio sam sebičan."
<BR>&nbsp;&nbsp;&nbsp;&nbsp;&nbsp;"Bio si principijelan", ispravi ga ona. "Poštovala sam te i bojala se za sebe."
<BR>&nbsp;&nbsp;&nbsp;&nbsp;&nbsp;"Principijelan čovek može biti i sebičan", primeti Lenijer.
<BR>&nbsp;&nbsp;&nbsp;&nbsp;&nbsp;Ona odmahnu glavom i uhvati ga za ruku. "Zbog tebe sam se i osećala krivom. Posle svega što smo uradili za Zemlju, nisam delila... njene nevolje."
<BR>&nbsp;&nbsp;&nbsp;&nbsp;&nbsp;On pogleda kroz prozor. Bila je noć. "Šta se sve dešavalo?" upita on.
<BR>&nbsp;&nbsp;&nbsp;&nbsp;&nbsp;"Ne kažu nam sve. Mislim da je ponovno otvaranje Puta blizu."
<BR>&nbsp;&nbsp;&nbsp;&nbsp;&nbsp;On pokuša da ustane, ali dugo ležanje ga beše oslabilo, pa odustade. "Voleo bih da razgovaram s administratorom", reče on. "Ako sam dovoljno važan da me sačuvaju u životu, možda sam dovoljno važan i da sa mnom pričaju."
<BR>&nbsp;&nbsp;&nbsp;&nbsp;&nbsp;"On neće da priča sa nama. Neće, zaista, da priča. Pun je opštih mesta. Počela sam da ih strašno mrzim, Geri."
<BR>
<BR>&nbsp;&nbsp;&nbsp;&nbsp;&nbsp;To mora da je bio strašan šok, razmišljao je Lenijer dok je sedeo na verandi, umotan u ćebad iako je bilo toplo. Leto. Zemlja je prolazila kroz svoje cikluse, sirova, nekontrolisana, divna i ružna. Kakav to mora da je bio šok, sići iz savršene, kontrolisane, racionalne okoline Puta i spustiti se, nalik na anđele, u ostatke prošlosti.
<BR>&nbsp;&nbsp;&nbsp;&nbsp;&nbsp;On podiže beležnicu i izvuče preko ekrana sve što je napisao. Namrštivši se nezadovoljno, on izbrisa nekoliko nejasnih pasusa i pokuša da se seti reči koje upravo beš uobličio u mislima.
<BR>&nbsp;&nbsp;&nbsp;&nbsp;&nbsp;Mi im nismo potrebni, napisao je. Njima je potreban samo Kamen - Čičak - a kada ponovo otvore Put, opet će imati više nego što im je potrebno.
<BR>&nbsp;&nbsp;&nbsp;&nbsp;&nbsp;"Ako ne i više nego što mogu da kontrolišu", promrmlja on, dok su mu prsti lako podrhtavali iznad tipki na beležnici.
<BR>&nbsp;&nbsp;&nbsp;&nbsp;&nbsp;Lenijer beše zaključio kako je došlo vreme da zapiše sve što je preživeo. Ako već mora da bude izolovan od toka istorije, može bar da sačuva ono što je do tada iskusio. Sećanje kao da mu je postalo izoštrenije nakon rekonstrukcije, i u tom osećanju je uživao, mada je istovremeno osećao ne samo grižu savesti. Ovo je mogao da uradi, bez obzira na kućni pritvor; vremenom će možda njegovi zapisi moći da utiču na ljude. Ako mu beše ostalo išta od one rečitosti.
<BR>&nbsp;&nbsp;&nbsp;&nbsp;&nbsp;To mora da je bio strašan šok, ponovo započe on, naći prošlost punu ljudi koji ne znaju ništa o psihološkoj medicini, ljudi čiji su umovi toliko naopaki, izobličeni i smućeni (izbrisao je naopaki i izobličeni) koliko su samo priroda i okolnosti mogli da učine (prekinuo je, pošto je dospeo u ćorsokak. Ponovo je počeo.) ... umovi izobličeni koliko i tela ljudi u drevnim vremenima, patuljasti, nakazni, zbrčkani, ružni, vezani za svoje naopake ličnosti, uživajući u svojim manama i bolestima, plašeći se nekog nametnutog, standardnog mentalnog zdravlja koje bi ih sve moglo učiniti sličnim. Ljudi suviše glupi da uvide kako postoji isto toliko različitih načina zdravog razmišljanja koliko i bolesnih; možda i više. Sloboda leži u kontroli i korekciji, to je novoformirani Zemaljski Heksamon znao, pa ipak, koliki je posao ležao pred njima! Trikovi i podrivanje, presne laži, bili su potrebni u stalnoj borbi sa posledicama Smrti, kao i sa uzrocima te nesreće. I baš kao što sam se ja slomio u pokušajima da izlečim svu bedu, tako će i Heksamon vremenom poželeti da...
<BR>&nbsp;&nbsp;&nbsp;&nbsp;&nbsp;On zastade. Šta će poželeti? Povratak u stara dobra vremena? U svet koji im je zapravo mnogo prisniji, udobniji, uprkos njihovoj filozofiji i zvaničnim ciljevima? Odvajanje je bilo odluka trenutka, u vreme Heksamona, baš kao i sada, ponovno otvaranje Puta. Šiljci na ravnoj liniji grafikona istorije Heksamona. Tačke kataklizmičkog preloma u staklastom matriksu.
<BR>&nbsp;&nbsp;&nbsp;&nbsp;&nbsp;I sve to veoma ljudski, uprkos stolećima Talzita i psihološke medicine. Čak i zdrava, razumna kultura, sa zdravim, razumnim jedinkama, ne može da se izdigne iznad trvenja i neslaganja; to je jdnostavno bilo učtivije, manje bezosećajno, destruktivno i užasavajuće.
<BR>&nbsp;&nbsp;&nbsp;&nbsp;&nbsp;Karen beše rekla da ih sada mrzi, ali Lenijer nije uspevao da oseti to isto. Koliko god bio besan i razočaran, i dalje im se divio. Konačno su priznali činjenicu koja je sve vreme bila očita. Ljudi iz prošlosti - Stari Urođenici - uopšte ne mogu da se lako mešaju sa ljudima iz budućnosti. To svakako nije moglo da se postigne za nekoliko decenija, posebno ako se imaju u vidu ograničene količine materijala.
<BR>&nbsp;&nbsp;&nbsp;&nbsp;&nbsp;On sumnjičavo odmeri belu tačkicu koja je lebdela nad zelenim bregovima na jugu, prateći je kako prolazi iza drveća i nestaje mu sa vidika.Zatim pogleda na sat. "Karen", pozva on. "Stižu."
<BR>&nbsp;&nbsp;&nbsp;&nbsp;&nbsp;Ona otvori mrežasta vrata, noseći poslužavnik sa presađenim biljkama. "Zalihe?"
<BR>&nbsp;&nbsp;&nbsp;&nbsp;&nbsp;"Čini mi se", odgovori on.
<BR>&nbsp;&nbsp;&nbsp;&nbsp;&nbsp;"Baš lepo." Sada nije zvučala ogorčeno; pomirili su se sa činjenicom da su sklonjeni u stranu. "Možda bismo mogli da izvučemo neke vesti iz onoga ko ih donosi."
<BR>&nbsp;&nbsp;&nbsp;&nbsp;&nbsp;Mali šatl je ostao da lebdi iznad malog kvadrata bašte ispred kolibe. Vučno polje dotače tle, pružajući se iz otvora na nosu letelice, i pojavi se jedan mladi neo-Gešel, homorf obučen u crno. Nisu ga ranije videli. Lenijer prikupi svoju ćebad i prebaci ih preko doručja stolice, ustajući sa beležnicom u rukama.
<BR>&nbsp;&nbsp;&nbsp;&nbsp;&nbsp;"Zdravo", pozdravi ih mladić. Izgledao je neobično poznat po ponašanju, ako već ne po izgledu. "Ja sam Tapi Ram Olmi. Ser Lenijer?"
<BR>&nbsp;&nbsp;&nbsp;&nbsp;&nbsp;"Zdravo", odgovori Lenijer. "Ovo je moja žena, Karen."
<BR>&nbsp;&nbsp;&nbsp;&nbsp;&nbsp;Mladić se nasmeši. "Doneo sam vam zalihe, kako je i predviđeno." On se osvrnu, još nasmešen ali očito nekako nelagodno. "Izvinite što sam nespretan. Ja sam novorođen. Prošao sam ispite za otelotvorenje pre tri meseca. Stvarni svet je... pa, tako upečatljiv."
<BR>&nbsp;&nbsp;&nbsp;&nbsp;&nbsp;"Hoćeš li da uđeš?" pozva ga Karen.
<BR>&nbsp;&nbsp;&nbsp;&nbsp;&nbsp;"Da. Hvala." Dok se peo stepenicama na verandu, on izvuče iz džepa crne uniforme srebrnastu ploču širine dlana i pređe prstom preko svetlucave zelene trake na njenoj ivici. "Vaša kuća nije pod nadzorom", objasni on. "Nadziru samo okolinu."
<BR>&nbsp;&nbsp;&nbsp;&nbsp;&nbsp;"Nije im važno šta kažemo i radimo", primeti Karen, bez besa u glasu, samo umorno priznajući činjenicu.
<BR>&nbsp;&nbsp;&nbsp;&nbsp;&nbsp;"Pa, to je dobro. Nosim vam paket od oca."
<BR>&nbsp;&nbsp;&nbsp;&nbsp;&nbsp;"Ti si sin Suli Ram Kikure i Olmija?" upita Lenijer.
<BR>&nbsp;&nbsp;&nbsp;&nbsp;&nbsp;"To sam. Do majke niko ne može da dopre - strašno je se boje. Moj otac se krije, ne zato što ga gone... Zapravo, ne znam zbog čega se krije. Ali, mislio je da biste voleli da imate jasan, pravi izveštaj o onome što se dešava na Čičku." Mladić se uozbilji. "Mogao bih da upadnem u prilične nevolje. Ali, i moj otac je rizikovao karijeru."
<BR>&nbsp;&nbsp;&nbsp;&nbsp;&nbsp;"Dobro su se sklopili", reče Lenijer, prevodeći na govorni jezik kompliment koji se u Heksamonu obično ucrtava.
<BR>&nbsp;&nbsp;&nbsp;&nbsp;&nbsp;"Hvala." Ram Olmi predade Lenijeru starinske memorijske kocke. "Verovatno bi vam bile potrebne nedelje da pročitate sve ovo. Nema crteža, samo tekst. Otac je prevodio crteže gde je bilo neophodno. Mogu da vam kažem, ukratko..."
<BR>&nbsp;&nbsp;&nbsp;&nbsp;&nbsp;"Molim te", reče Lenijer. "Sedi." On mu pokaza fotelju kraj kamina i Ram Olmi sede, preplevši prste.
<BR>&nbsp;&nbsp;&nbsp;&nbsp;&nbsp;"Inženjer će večeras stvoriti nekoliko stvarnih svemira. Tako će upecati kraj Puta. Mislim da ćete moći da vidite propratne efekte. Biće prilično spektakularno."
<BR>&nbsp;&nbsp;&nbsp;&nbsp;&nbsp;Lenijer klimnu glavom, nimalo siguran da sada želi spektakularna čuda.
<BR>&nbsp;&nbsp;&nbsp;&nbsp;&nbsp;"Odbrana je postavljena. Nije još isprobana, ali i to će uskoro biti učinjeno. Ja sam raspoređen u jednu od ekipa za isprobavanje."
<BR>&nbsp;&nbsp;&nbsp;&nbsp;&nbsp;"Srećno."
<BR>&nbsp;&nbsp;&nbsp;&nbsp;&nbsp;"Sviđa mi se vaša ironija, Ser Lenijer", reče Ram Olmi. "Ako sve prođe dobro, Put će biti povezan za nedelju dana. Prvo probno otvaranje biće za dve nedelje. Nadam se da ću biti tamo kada se otvori."
<BR>&nbsp;&nbsp;&nbsp;&nbsp;&nbsp;"Svakako će to biti zanimljiv trenutak."
<BR>&nbsp;&nbsp;&nbsp;&nbsp;&nbsp;Lenijer nije seo. Karen je stajala kraj njega. Ram Olmi je gledao naviše u njih, mirnih očiju ali nervozno se meškoljeći. On položi dlanove na doručje fotelje, a onda ponovo preplete prste. Kao mladi ždrebac, pomisli Lenijer.
<BR>&nbsp;&nbsp;&nbsp;&nbsp;&nbsp;"Imam i poruku od Konrada Korzenovskog", reče najzad Ram Olmi. "Ser Mirskog nigde nema. Inženjer mi je naložio da vam kažem: 'Prorok je pobegao'."
<BR>&nbsp;&nbsp;&nbsp;&nbsp;&nbsp;Lenijer klilmnu glavom, a onda se okrenu i obrati Karen. "Mladiću je neprijatno zbog nas. Hajde da sednemo." Pošto su privukli stolice, Karen ponudi osveženje, ali Ram Olmi odbi.
<BR>&nbsp;&nbsp;&nbsp;&nbsp;&nbsp;"Moje telo je nešto drugačije nego očevo. Nije tako efikasno, ali mi nisu potrebni Talzit dodaci." On ispruži ruke, očito ponosan na svoj novi, materijalni oblik.
<BR>&nbsp;&nbsp;&nbsp;&nbsp;&nbsp;Lenijer se nasmeši. Tapi ga je podsećao na Olmija, i to sećanje bilo je prijatno. Karen je izgleda bila manje dirnuta ovim daškom vetrova Heksamona.
<BR>&nbsp;&nbsp;&nbsp;&nbsp;&nbsp;"Zbog čega se tvoj otac krije?"
<BR>&nbsp;&nbsp;&nbsp;&nbsp;&nbsp;"Mislim da time izražava neki oblik neslaganja, ali zapravo ne znam. Svima nam je neprijatno što ste vi ovde izolovani. Niko od onih koje poznajem u odbrambenim i zaštitinim snagama ne slaže se sa položajem u koji je Zemlja dovedena..."
<BR>&nbsp;&nbsp;&nbsp;&nbsp;&nbsp;"Ipak, smatrate da je to neophodno", primeti Karen.
<BR>&nbsp;&nbsp;&nbsp;&nbsp;&nbsp;Rem Olmi je pogleda mirnim, bistrim očima. "Ne, Ser Lenijer. Ne smatram. Zakoni o Hitnji prenose odgovornost za odluke na Predsednika i posebni Savet Neksusa. Oni nam izdaju naređenja. Nepokoravanje naređenjima, po istim tim pravilima, znači gubitak inkarnacije i direktno usnimavanje u gradsku memoriju. To bi me vratilo na početak."
<BR>&nbsp;&nbsp;&nbsp;&nbsp;&nbsp;"Kako si izvukao ovu dužnost?" upita ga Lenijer.
<BR>&nbsp;&nbsp;&nbsp;&nbsp;&nbsp;"Izvinite... izvukao?"
<BR>&nbsp;&nbsp;&nbsp;&nbsp;&nbsp;"Kako si je dobio."
<BR>&nbsp;&nbsp;&nbsp;&nbsp;&nbsp;"Tražio sam. Niko se nije protivio. Rekao sam da ste prijatelji mog oca, i Inženjerovi, i da bih mogao da vam donesem poruku od Inženjera."
<BR>&nbsp;&nbsp;&nbsp;&nbsp;&nbsp;"Oni nisu pritvoreni?"
<BR>&nbsp;&nbsp;&nbsp;&nbsp;&nbsp;"Nisu. Otac se krije, ali nije prekršio nikakav zakon. Ne mogu vas primorati da preuzmete komandni položaj. To bi bilo glupo."
<BR>&nbsp;&nbsp;&nbsp;&nbsp;&nbsp;"Korzenovski se dobrovoljno javio?" upita Karen. Postajala je sve radoznalija.
<BR>&nbsp;&nbsp;&nbsp;&nbsp;&nbsp;"Nisam siguran kakvi su njegovi motivi. Ponekad mi izgleda vrlo čudno, ali obavlja svoj posao. Tako mi bar kažu. Specijalni komitet Neksusa ne može da kontroliše sve komunikacije; na Čičku kruži mnogo govorkanja. Vrlo retko ga viđam, a poruku mi je predao njegov delimičnjak."
<BR>&nbsp;&nbsp;&nbsp;&nbsp;&nbsp;"Drago nam je što si nam je doneo", reče Lenijer.
<BR>&nbsp;&nbsp;&nbsp;&nbsp;&nbsp;"Bilo mi je zadovoljstvo. Moji roditelji su vas često pominjali. Rekli su da spadate među najboje Stare Urođenike. Takođe sam želeo da kažem..." On naglo ustade. "Sad moram da se vratim. Zalihe su istovarene. Kada se ovo završi, kad Put bude ponovo otvoren, Heksamon smatra da će konačno imati dovoljno sredstava da završimo posao na Zemlji. Ja to jedva čekam, i voleo bih da se već sada dobrovoljno prijavim da radim sa vama na svakom projektu koji započnete. Oboje. Bila bi mi čast, a i otac i majka bi se vrlo ponosili."
<BR>&nbsp;&nbsp;&nbsp;&nbsp;&nbsp;Lenijer polako odmahnu glavom. "Ovo se nikad neće završiti", reče on. "Bar ne onako kako Heksamon zamišlja."
<BR>&nbsp;&nbsp;&nbsp;&nbsp;&nbsp;"Upozorenja Mirskog?" upita Ram Olmi.
<BR>&nbsp;&nbsp;&nbsp;&nbsp;&nbsp;"Možda. I zloupotreba poverenja", odgovori Lenijer. "Heksamon će imati mnogo šta da krpi."
<BR>&nbsp;&nbsp;&nbsp;&nbsp;&nbsp;Ram Olmi uzdahnu. "Svi smo slušali njegovo svedočenje. Niko ne zna kako da ga razume. Specijalni komitet Neksusa kaže da je sve to laž."
<BR>&nbsp;&nbsp;&nbsp;&nbsp;&nbsp;Lenijer naglo porumene. "Mora da imaš i očevu i majčinu mudrost, ako su te smešali od svojih ličnosti. Šta ti misliš?"
<BR>&nbsp;&nbsp;&nbsp;&nbsp;&nbsp;"On je obuzet avanturom, Geri", upade Karen. Postala je mnogo ljubaznija. "Nemoj biti grub sa njim."
<BR>&nbsp;&nbsp;&nbsp;&nbsp;&nbsp;"Mirski nije bio varalica", nastavi Lenijer. "Bio je ovde, i ubedio je Inženjera, i tvog oca, sasvim sam siguran, i tvoju majku. Njegovo upozorenje bilo je ozbiljno."
<BR>&nbsp;&nbsp;&nbsp;&nbsp;&nbsp;"Pa, gde je onda on, Ser Lenijer?"
<BR>&nbsp;&nbsp;&nbsp;&nbsp;&nbsp;"Ne znam", odgovori Geri.
<BR>&nbsp;&nbsp;&nbsp;&nbsp;&nbsp;"Voleo bih da ga upoznam, ako se vrati."
<BR>&nbsp;&nbsp;&nbsp;&nbsp;&nbsp;"Ako se vrati. Šta ako neko ili nešto moćnije od Mirskog primeti neposlušnost Heksamona?" Lenijer polako ustade, uzbuđeniji nego što je želeo da pokaže. "Hvala što si nas posetio. Kaži svima koje to zanima da smo mi dobro. Ja se oporavljam. Naš stav se nije promenio. Ako i jeste, samo je postao čvršći. Kaži to svojim pretpostavljenima u naše ime."
<BR>&nbsp;&nbsp;&nbsp;&nbsp;&nbsp;"Da, Ser. Ako bude prilike." Mladić se zahvali Karen na gostoljubivosti, pogleda Lenijera pravo u oči i klimnu glavom. "Do viđenja."
<BR>&nbsp;&nbsp;&nbsp;&nbsp;&nbsp;"Neka Zvezda, Sudbina i Pneuma budu sa svima nama", odvrati Lenijer.
<BR>&nbsp;&nbsp;&nbsp;&nbsp;&nbsp;Ispratili su mladića do prednjeg dvorišta, gde su mehanički radnici behu završili istovar, pa su se već vraćali vučnim zrakom u svoja ležišta u trbuhu broda. Ram Olmi se takođe ukrca i brod se brzo podiže, okrenu se i ubrza ka sve mračnijem nebu na zapadu.
<BR>&nbsp;&nbsp;&nbsp;&nbsp;&nbsp;Karen prebaci Geriju ruku preko ramena i poljubi ga u obraz. "Lepo rečeno."
<BR>&nbsp;&nbsp;&nbsp;&nbsp;&nbsp;"Izgleda mi dobar momak", primeti Lenijer. "Ipak, i on je jedan od njih. Srcem i dušom."
<BR>&nbsp;&nbsp;&nbsp;&nbsp;&nbsp;"Očev sin, više nego majčin."
<BR>&nbsp;&nbsp;&nbsp;&nbsp;&nbsp;Lenijer je poljubi u teme. Veče je prelazilo u noć. On sa iščekivanjem pogleda naviše i strese se. "Kakvu magiju će nam stari čarobnjak prirediti večeras?"
<BR>&nbsp;&nbsp;&nbsp;&nbsp;&nbsp;"Izneću ćebad", reče Karen. "I grejalicu."
<BR>&nbsp;&nbsp;&nbsp;&nbsp;&nbsp;Za trenutak, dok je stajao sam u dvorištu, i zvezde mu se pojavljivale nad glavom, Lenijer nije znao je li dobro ili užasno biti živ. Nije mogao da zaustavi ježenje po rukama. Ovo je stvarno, pomisli on. Budan sam.
<BR>&nbsp;&nbsp;&nbsp;&nbsp;&nbsp;Uskoro će Korzenovski - ili možda deo Patricije Vaskez - početi da se poigrava sa avetima svemira. Karen se beše vratila i zajednički su pripremali mesto na travi.
<BR>&nbsp;&nbsp;&nbsp;&nbsp;&nbsp;"Ne bih ovo propustila ni za šta na svetu", tiho reče ona. "Oni su kopilad, ali fantastična kopilad."
<BR>&nbsp;&nbsp;&nbsp;&nbsp;&nbsp;Lenijer klimnu glavom i uze je za ruku.
<BR>&nbsp;&nbsp;&nbsp;&nbsp;&nbsp;"Volim te", reče on, i oči mu se ispuniše suzama.
<BR>&nbsp;&nbsp;&nbsp;&nbsp;&nbsp;Ona mu položi glavu na rame.
<BR>
<BR>&nbsp;&nbsp;&nbsp;&nbsp;&nbsp;Sutradan rano ujutro Lenijer je pisao u svoju beležnicu: Videli smo vrh Čička nisko na severozapadu, mek i razliven. Noć je bila topla, a moje stare kosti me nisu bolele; um mi je bio bistar kao nekad, davno, šokantno bistar. Moja Karen ležala je kraj mene. Bili smo među malobrojnima na Zemlji koji su znali šta da očekuju te večeri - ili možda nismo?
<BR>&nbsp;&nbsp;&nbsp;&nbsp;&nbsp;Toliko toga im dugujemo, tim odlučnim anđelima, našoj dalekoj deci. Grlo mi se steglo i od samog posmatranja kako se Čičak - Kamen - podiže za nekoliko stepeni. Plašio sam se za njih. Šta ako pogreše i unište sami sebe? Šta ako bogovi Mirskog sa kraja vremena reše da se upletu? Šta će onda biti sa nama?
<BR>&nbsp;&nbsp;&nbsp;&nbsp;&nbsp;Ravni zraci jasne bele svetlosti raširili su se potom sa Kamena i prekrili tri četvrtine neba, dopirući desetinama hiljada kilometara u svemir, sve dalje od Zemlje. Ne znam šta je to bilo; sigurno ne samo svetlost, jer laseri ili neka slična pojava morali bi se prenositi kroz prašinu, a u svemiru nema toliko prašine. Sedeli smo glupi kao divljaci. Mlazevi svetlosti su se naglo prekinuli, i za trenutak nije bilo ničega osim zvezda i Kamena, sada blistavijeg, čotavog na severozapadu. Pomislio sam da je Korzenovski možda napravio grubu skicu preko nebesa, i da ćemo samo to i videti.
<BR>&nbsp;&nbsp;&nbsp;&nbsp;&nbsp;Ali sa mesta gde je bio Kamen, preko čitavog noćnog neba, razmotala se veličanstvena zavesa, ljubičasta i plava, i bile su joj potrebni sekundi da dopre od obzora do obzora. Unutar zavese blistale su nejasne crvene mrlje; trebalo nam je nekoliko sekundi da vidimo, u tim mrljama, odraze mesečevog srpa, nekako odraženog na dve ili tri desetine mesta.
<BR>&nbsp;&nbsp;&nbsp;&nbsp;&nbsp;Potom se zavesa skupila, kao trula tkanina kada je odnese rečna struja. Tamo gde je do maločas bila, sada su se okretale lenje zelene spirale, pipci čudovišne meduze koji su se uvijali i širili. Postojala je u tome neka organska ružnoća, zbog koje sam poželeo da odvratim pogled; prisustvovao sam nekom neprirodnom rođenju, punom gorčine i tajne; prostor je bio izobličen ili upotrebljen na načine na koje nije bio navikao.
<BR>&nbsp;&nbsp;&nbsp;&nbsp;&nbsp;A onda je sve izbledelo i vratile su se zvezde, jasne i oštre, neuznemirene. Šta god da se dalje dešavalo, mi to nismo više videli.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
