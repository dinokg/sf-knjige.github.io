<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>54. ZEMLJA
<P>&nbsp;&nbsp;&nbsp;&nbsp;&nbsp;Svog poslednjeg dana na Zemlji, Lenijer je nasekao drva za peć - koja je bila više ukras nego potreba - osećajući kako uživa u fizičkom radu. Nameštanje gvozdenog klina i čvrst udarac sekirom. Slaganje cepanica. Čvrst, za mišiće naporan, autoritativan, drevan ritual.
<BR>&nbsp;&nbsp;&nbsp;&nbsp;&nbsp;Gledao je Karen kako mesi hleb, i rano popodne je probao krišku sveže ispečene vekne.
<BR>&nbsp;&nbsp;&nbsp;&nbsp;&nbsp;"Od danas sam slobodan od onih malih pomagača", reče on, pokazujući crveno označeni datum na zidnom kalendaru. Do sada su se bili rastvorili i poslednji medicinski mikrobi u njemu.
<BR>&nbsp;&nbsp;&nbsp;&nbsp;&nbsp;"Trebalo bi da pozoveš Krajstčerč i zakažeš još jednu proveru", primeti Karen, prateći ga pogledom zlatnozelenih očiju.
<BR>&nbsp;&nbsp;&nbsp;&nbsp;&nbsp;"Neće da mi izvade implant", reče Lenijer. "Dok ne pristanu na to, bojkotovaću malu medicinsku tiraniju Rasa Mišinija."
<BR>&nbsp;&nbsp;&nbsp;&nbsp;&nbsp;Ona se nasmeši, očito se ne slažući, ali ne želeći da dalje raspravlja.
<BR>&nbsp;&nbsp;&nbsp;&nbsp;&nbsp;"Fini hleb", reče on, obuvajući čizme i kriveći lice zbog novih mišića za koje je saznao dok je sekao drva. "Čini čitav svet ponovo veselim, samo svojim mirisom."
<BR>&nbsp;&nbsp;&nbsp;&nbsp;&nbsp;"Stari engleski recept, sa malo hunanskih dodataka", reče Karen, vadeći drugu veknu iz rerne. "Moja majka ga je zvala 'hleb četiri jedinstva'." Ona prebaci veknu na podmetač na radnom elementu. "Ideš u šetnju?"
<BR>&nbsp;&nbsp;&nbsp;&nbsp;&nbsp;On potvrdno klimnu glavom. "Moram da se protegnem i ohladim posle ovolikog posla. Hoćeš li i ti?"
<BR>&nbsp;&nbsp;&nbsp;&nbsp;&nbsp;"Još četiri vekne", reče ona, uhvativši ga za ruku i poljubivši ga u obraz. Jednom rukom pogladi ga po sedoj kosi, nežno i umirujuće. "Samo ti idi. Večera će te čekati kada se vratiš."
<BR>&nbsp;&nbsp;&nbsp;&nbsp;&nbsp;Pošao je kratkom stazom iza kuće, u staru četinarsku šumu koja je uspela da preživi seču iz dvadesetog veka. Gusta, povijena paprat i granje bacali su preko svega zelenkastu senku prošaranu sunčevim mrljama. Ptice su lepršale kroz nisko rastinje i visoko pod nebom.
<BR>&nbsp;&nbsp;&nbsp;&nbsp;&nbsp;Pešačio je oko dva kilometra, kada je osetio slabost u desnoj strani. Prešao je još nekoliko metara, a onda je osetio utrnulost i tupo golicanje. Preznojao se ispod pazuha, pa se naslonio na štap, nogu drhtavih kao kod bolesnog psa. Konačno više nije mogao da stoji, pa je napola seo, napola pao na stari, mahovinom prekriveni panj.
<BR>&nbsp;&nbsp;&nbsp;&nbsp;&nbsp;Desna strana. Leva polovina mozga. Novo krvarenje u levoj strani mozga.
<BR>&nbsp;&nbsp;&nbsp;&nbsp;&nbsp;"Imao sam male pomagače", reče on, visokim glasom kao kod bolesnog deteta. "Oni su morali da me srede. Ovo ne bi smelo da se desi."
<BR>&nbsp;&nbsp;&nbsp;&nbsp;&nbsp;Licem mu prelete senka. Napola povijen, nesposoban da ustane, okrenuo je glavu u stranu i ugledao Pavela Mirskog kako stoji na jedva dva metra od njega.
<BR>&nbsp;&nbsp;&nbsp;&nbsp;&nbsp;"Geri. Možeš li sada da pođeš sa mnom?"
<BR>&nbsp;&nbsp;&nbsp;&nbsp;&nbsp;"Ne bi trebalo da se razbolim. Pomagači..."
<BR>&nbsp;&nbsp;&nbsp;&nbsp;&nbsp;"Možda nisu dobro radili?"
<BR>&nbsp;&nbsp;&nbsp;&nbsp;&nbsp;Brzo je nestajao. "Ne znam."
<BR>&nbsp;&nbsp;&nbsp;&nbsp;&nbsp;"Loši su. Nisu Talzit. Samo pseudo-Talzit."
<BR>&nbsp;&nbsp;&nbsp;&nbsp;&nbsp;"Lekovi je trebalo da pomognu."
<BR>&nbsp;&nbsp;&nbsp;&nbsp;&nbsp;"Ništa ljudsko nije savršeno." Mirski je zvučao vrlo smireno, pa ipak nije učinio ništa da pomogne Lenijeru, čak ni da pozove pomoć. Lenijer beše ostavio komunikator u kući.
<BR>&nbsp;&nbsp;&nbsp;&nbsp;&nbsp;Sada više nije bilo mnogo bola, samo crni tunel i vrata koja su zatvarala sećanja. "To je sada, je li? Došao si, jer je to sada."
<BR>&nbsp;&nbsp;&nbsp;&nbsp;&nbsp;"Uskoro ćeš biti usnimljen u implant. Ti to ne želiš."
<BR>&nbsp;&nbsp;&nbsp;&nbsp;&nbsp;"Ne, ali to ne može sada."
<BR>&nbsp;&nbsp;&nbsp;&nbsp;&nbsp;Mirski kleče na jedno koleno i zagleda se u njega. "To je sada. Umireš. Možeš da umreš na njihov način - ovog puta će ti dati novo telo - ili na svoj. A u tom slučaju bih voleo da pođeš sa mnom."
<BR>&nbsp;&nbsp;&nbsp;&nbsp;&nbsp;"Ja... ne razumem." Teško je govorio. Nije mogao da kontroliše jezik. Ovo je strašno. Bilo je strašno i pre, ali sada je opet strašno. "Karen."
<BR>&nbsp;&nbsp;&nbsp;&nbsp;&nbsp;Mirski žalostivo odmahnu glavom. "Pođi sa mnom, Geri. To je avantura. I nekoliko zapanjujućih istina. Moraš brzo da odlučiš. Vrlo brzo."
<BR>&nbsp;&nbsp;&nbsp;&nbsp;&nbsp;Nije pošteno. "Pozovi pomoć, molim te."
<BR>&nbsp;&nbsp;&nbsp;&nbsp;&nbsp;"Ne mogu. Nisam stvarno ovde, ovog puta nisam fizički tu."
<BR>&nbsp;&nbsp;&nbsp;&nbsp;&nbsp;"Molim te."
<BR>&nbsp;&nbsp;&nbsp;&nbsp;&nbsp;"Odluči se."
<BR>&nbsp;&nbsp;&nbsp;&nbsp;&nbsp;Lenijer zatvori oči da izbegne tunel, ali nje uspeo. Jedva je znao ko je. "U redu", reče on tako slabim glasom da je više ličio na šapat.
<BR>&nbsp;&nbsp;&nbsp;&nbsp;&nbsp;Nešto ga toplo pritisnu iza očiju, i on oseti oštrinu - ne bol, samo nešto oštro - kako mu prolazi kroz glavu. Oštrina mu je gulila misli sloj po sloj, i u jednom trenutku njega uošte nije bilo. Ipak, guljenje se nastavljalo, odmotavajući i oslobađajući. Potom proces kao da se obrnu, i on oseti kako se sve vraća na mesto, ali sa drugačijom strukturom iznutra - kao da je bio sloj boje na platnu, oljuštene sa stare površine i nanesene na novu... Pa ipak, nije bilo površine, nije bilo zemlje, ničega čvrstog na šta bi se mogao osloniti; samo povezanost i neka neizreciva veza sa Mirskim, koji više nije ličio na Mirskog, niti na čoveka. Ono što je sada video nije bila svetlost, a ono što je čuo od Mirskog nisu bile reči.
<BR>&nbsp;&nbsp;&nbsp;&nbsp;&nbsp;Pitao sam se šta si ti zaista, reče on bez usana koje bi se pomerale. Uopšte nisi čovek.
<BR>&nbsp;&nbsp;&nbsp;&nbsp;&nbsp;Nisam više, složi se Mirski. Ostaviću ovde nešto za Karen, kako ne bi izgubila sve.
<BR>&nbsp;&nbsp;&nbsp;&nbsp;&nbsp;Lenijerovo telo pade na bok, zdrobivši paprat i oljuštivši trulu koru sa panja udarom noge. Oči mu zatreperiše, poluotvorene. Desna ruka se trgla i oštro zgrčila, a onda se opustila. Pluća su zakrkljala, a pantalone se ovlažile od mokraće. Srce je nastavilo da udara još nekoliko minuta, a onda je disanje prestalo i grudi su ostale nepomične.
<BR>&nbsp;&nbsp;&nbsp;&nbsp;&nbsp;Implant nije bio prazan, ali Geri Lenijer beše mrtav.
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
