<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38. ČIČKOV GRAD
<P>&nbsp;&nbsp;&nbsp;&nbsp;&nbsp;Ram Kikura se pitala kako će to izgledati, jednog dana, kada upadne u gradsku memoriju, na putu bez povratka; biti odvojena od života, u svetu koji se ne može razlikovati od života sem po njegovoj promenljivosti i izuzetnim prednostima. To bi gradsku memoriju učinilo ili rajem ili paklom, mada prilično udobnim paklom...
<BR>&nbsp;&nbsp;&nbsp;&nbsp;&nbsp;Ona je bila rođena u gradskoj meoriji, otelovljena onako kako će i njen sin to biti, i ovo sadašnje podozrenje u gradsku memoriju bilo je i prerano i glupo. Imala je barem još jednu inkarnaciju, život joj nije bio opasan; može poživeti još milenijumima pre nego što problem postane ozbiljan...
<BR>&nbsp;&nbsp;&nbsp;&nbsp;&nbsp;Mozgala je o tome onako kako bi prirodna mladež na Zelji mozgala o smrti. Međutim, mladeži na Zemlji nije bilo omogućeno da isproba život posle smrti; ona je to mogla kad god bi poželela, onoliko dugo koliko bi želela, a poseta "nerođenom" sinu bila je čest razlog za to.
<BR>&nbsp;&nbsp;&nbsp;&nbsp;&nbsp;Njene posete retko su trajale duže od pet minuta, u spoljašnjem vremenu; tih pet minuta je, međutim, u gradskoj memoriji moglo da se rastegne na mesece. Poslednji put kada ga je posetila, pratila je Tapija na putovanju po imaginarnom i veoma doteranom Amazonu, kojeg beše stvorio za sebe lično. Simulacija je bila odabrana za stalno mesto u rekreaciji gradske memorije, što je predstavljalo nesumnjivu počast.
<BR>&nbsp;&nbsp;&nbsp;&nbsp;&nbsp;Ovog puta će trajanje posete biti ograničeno. Ušla je u gradsku memoriju Osnog Euklida izadaleka, sa Čička. To je umanjivalo i trajanje i složenost iskustva.
<BR>&nbsp;&nbsp;&nbsp;&nbsp;&nbsp;Kada je prišla Tapijevom ličnom prostoru, on je bio zauzet "ograničavanjem" sebe; to jest, odvajao je nepotrebne mentalne delove kako bi se pripremio za rođenje. Po zakonu, niko novorođen nije mogao da uđe u telo sa implantiranom memorijom; svako je morao, pre rođenja, da projektuje i odabere osnovnu ličnost koja će se uklopiti u granice normalnog ljudskog mozga.
<BR>&nbsp;&nbsp;&nbsp;&nbsp;&nbsp;"Ovo je bolno", žalostivo primeti Tapi. "Ovde imam toliko slobode. Sada mi spoljašnji svet deluje tako grubo i skučeno!"
<BR>&nbsp;&nbsp;&nbsp;&nbsp;&nbsp;"Ponekad i jeste."
<BR>&nbsp;&nbsp;&nbsp;&nbsp;&nbsp;"Pitam se je li otelotvorenje zaista tolika privilegija..."
<BR>&nbsp;&nbsp;&nbsp;&nbsp;&nbsp;Kretala se po njegovom ličnom prostoru, zagledajući ono što se već nalazilo u odvojenim delovima. "Mudro si birao", primeti ona. Spoljašnje subrutine, specijalizovane ličnosti prilagođene apstraktnim sredinama na koje teško da će nailaziti kada dobije telo, seksualni eksperimenti na koje su ga verovatno podsticali ostali nerođeni... sve pažljivo sklonjeno, kako bi ih, ukoliko poželi, kasnije mogao ponovo preuzeti, ili ih potpuno uništiti.
<BR>&nbsp;&nbsp;&nbsp;&nbsp;&nbsp;"Mnogo mene nestaje", požali se Tapi. Pred Olmijem se nikad nije žalio; oduševljeno je pokazivao i objašnjavao, ali nije otkrivao svoje sumnje. To je činio samo pred majkom, i ona je bila pomalo ponosna što poznaje i tu njegovu stranu.
<BR>&nbsp;&nbsp;&nbsp;&nbsp;&nbsp;"Ništa mi ne izgleda toliko bitno", suvo primeti ona.
<BR>&nbsp;&nbsp;&nbsp;&nbsp;&nbsp;"Manje glasova u horu", odgovori on. "Ali, sada jasnije vidim šta ću biti. Mislim da će se Olmi složiti... Šta ti misliš?"
<BR>&nbsp;&nbsp;&nbsp;&nbsp;&nbsp;"Je li te on posetio?"
<BR>&nbsp;&nbsp;&nbsp;&nbsp;&nbsp;Tapi potvrdno klimnu glavom. "Pre nekog vremena. Dao mi je odobrenje."
<BR>&nbsp;&nbsp;&nbsp;&nbsp;&nbsp;Ona se uzdrža od pomalo sarkastičnog komentara. "On ume da prepozna kvalitet", zadovolji se samo da kaže.
<BR>&nbsp;&nbsp;&nbsp;&nbsp;&nbsp;"Otac je suočen sa vrlo velikim problemima."
<BR>&nbsp;&nbsp;&nbsp;&nbsp;&nbsp;"Kao i svi mi."
<BR>&nbsp;&nbsp;&nbsp;&nbsp;&nbsp;"Možda su veći nego što misliš."
<BR>&nbsp;&nbsp;&nbsp;&nbsp;&nbsp;Ona pažljivo osmotri trenutnu sliku svog sina - vrlo nalik na odabrani telesni oblik. "Je li ti rekao išta... iznenađujuće?" upita ona.
<BR>&nbsp;&nbsp;&nbsp;&nbsp;&nbsp;"Nije", odgovori Tapi. Ali, nešto je krio. Znao je kakvi su trenutni odnosi njegovih roditelja i nije želeo da ogovara.
<BR>&nbsp;&nbsp;&nbsp;&nbsp;&nbsp;"Brinem se za njega."
<BR>&nbsp;&nbsp;&nbsp;&nbsp;&nbsp;"I ja."
<BR>&nbsp;&nbsp;&nbsp;&nbsp;&nbsp;"Treba li više da brinem?"
<BR>&nbsp;&nbsp;&nbsp;&nbsp;&nbsp;"Ne znam", odgovori Tapi iskreno. "Vrlo malo mi je rekao."
<BR>&nbsp;&nbsp;&nbsp;&nbsp;&nbsp;Ram Kikura usredsredi misli na konkretan posao, završi ispitivanje odbačenih dodataka i zagrli sina. "U redu je", reče ona. "Mislim da si spreman."
<BR>&nbsp;&nbsp;&nbsp;&nbsp;&nbsp;"Tvoje odobrenje?" upita on, i žudnja u njegovom glasu poricala je ono malopređašnje kukanje.
<BR>&nbsp;&nbsp;&nbsp;&nbsp;&nbsp;"Već je zapisano", odgovori ona. Nije izgovorila prastaru formulu, kao Olmi; nije volela takvu tradiciju. "Jesi li odlučio gde ćeš se roditi?"
<BR>&nbsp;&nbsp;&nbsp;&nbsp;&nbsp;"Jesam", odgovori on. "Na Čičku."
<BR>&nbsp;&nbsp;&nbsp;&nbsp;&nbsp;I Olmi je bio rođen na asteroidu; ona je bila rođena u Osnom Gradu. Ipak, znala je da Tapi nema nameru da je time omalovaži.
<BR>&nbsp;&nbsp;&nbsp;&nbsp;&nbsp;Tapi uredi svoj lični prostor i ukloni dodatke. "Da li se slažeš sa mojim planovima za posle rođenja?"
<BR>&nbsp;&nbsp;&nbsp;&nbsp;&nbsp;"Nije moje da se slažem ili ne slažem. Bićeš nezavisan."
<BR>&nbsp;&nbsp;&nbsp;&nbsp;&nbsp;"Da, ali voleo bih da čujem tvoje mišljenje."
<BR>&nbsp;&nbsp;&nbsp;&nbsp;&nbsp;"Po mom mišljenju", odgovori ona, "kakav otac, takav sin. Olmijev deo u tebi veoma je snažan. Moj u ovom času deluje podređeno. Ipak, ne sumnjam da ćemo oboje biti veoma ponosni na tebe."
<BR>&nbsp;&nbsp;&nbsp;&nbsp;&nbsp;Tapi bukvalno sinu, ispunivši prostor svetlošću, i ponovo je zagrli. "Ti si vojnik koliko i otac", reče on. "Samo vodiš drugačije bitke."
<BR>
<BR>&nbsp;&nbsp;&nbsp;&nbsp;&nbsp;Olmi se osećao pribranijim među sebi sličnima, i manje napet pod tim okolnostima nego što je očekivao. Ipak, prijalo mu je da bude sam, makar i na samo nekoliko sati. Nedostajala mu je usamljenost šume u četvrtoj komori.
<BR>&nbsp;&nbsp;&nbsp;&nbsp;&nbsp;Nije se vratio u stan u Čičkovom Gradu; umesto toga, prihvatio je privremeno boravište pod kupolom Neksusa. Ko god poželi, mogao je da ga špijunira do mile volje; međutim, bio je siguran da ne mogu otkriti šta nosi u svojim implantima.
<BR>&nbsp;&nbsp;&nbsp;&nbsp;&nbsp;Bio je u ozbiljnom iskušenju da naprosto mirno legne i prouči ono što mu je delimičnjak slao; ipak, odupro se tome i umesto toga izveo delikatne korake resolso plesa Franta, kojeg beše naučio pre više od jednog stoleća na Timblu, matičnom svetu Franta. Širio je ruke i podizao noge, glatko klizeći iz ugla u ugao malog stana. Anatomija Franta bila je svakako preciznija i prilagodljivija od ljudske i Olmi je morao da prilagodi neke osnovne pokrete. Ipak, resolso je obavio posao. Posle njega osetio se opuštenijim i snažnijim.
<BR>&nbsp;&nbsp;&nbsp;&nbsp;&nbsp;"Sada ću da sednem i vegetiram", glasno objavi on, čučnuvši nasred praznog, neuređenog salona i njegovih belih i bezobličnih komada nameštaja.
<BR>&nbsp;&nbsp;&nbsp;&nbsp;&nbsp;Razmena sa Jartovom ličnošću odvijala se glatko, ako je verovati delimičnjaku; za još nekoliko sati, kroz ograde će proći još podataka.
<BR>&nbsp;&nbsp;&nbsp;&nbsp;&nbsp;Međutim, i ono što je već imao za razmatranje bilo je poprilično. U implantima mu beše ostalo sasvim malo mesta za bržu obradu podataka; osim Jarta, delimičnjaka, raznih ograda i bezbednosnih zona s jedne strane, i očišćenih i presnimljenih podataka sa druge, implanti su bili skoro potpuno popunjeni. Stoga je proučavao polako, ograničavajući se na prirodni ljudski ritam. U tome je bilo i nekih prednosti; implantska obrada podataka bila je brza, ali joj jep ponekad nedostajalo unakrsno povezivanje prirordnijeg razmišljanja.
<BR>&nbsp;&nbsp;&nbsp;&nbsp;&nbsp;Olmi zatvori oči i istog časa zapljusnu ga filozofija Jarta. Prevođenje njenih osnova na ljudski jezik, pa čak i u ljudske misli, ponekad je bilo vrlo teško; u drugim slučajevima, ideje su izgledale potpuno analogne. Pomislio je i na mogućnost da Jart pokazuje taj deo sebe kako bi zavarao onog ko ga drži zarobljenog; možda je sve to bila samo propaganda.
<BR>&nbsp;&nbsp;&nbsp;&nbsp;&nbsp;Uputio je delimičnjaka da začini kulturnu i filozofsku razmenu odgovarajućom količinom ubeđivanja.
<BR>&nbsp;&nbsp;&nbsp;&nbsp;&nbsp;Jarti su bili nezasiti porobljivači, mnogo više od ljudi. Dok su ljudi želeli trgovinu, Jarti su izgleda uživali u dominaciji i potpunom pokoravanju. Nisu želeli da išta dele sa drugim vrstama, a izuzetke su činili samo kada nisu imali drugog izbora. Talziti su, na primer, trgovali sa Jartima pre nego što ljudi behu preuzeli prvih nekoliko milijardi kilometara Puta. Jarti mora da su znali da je pokoravanje nedokučivih Talzita bukvalno nemoguće. Talziti su, na kraju krajeva, bili predstavnici mnogo starije rase, čak još tajanstvenije - i svakako mnogo naprednije - od samih Jarta.
<BR>&nbsp;&nbsp;&nbsp;&nbsp;&nbsp;Pitanje je bilo - čemu tolika nezasitost? Šta je ležalo iza potrebe da baš sve kontrolišu?
<BR>
<BR>&nbsp;&nbsp;&nbsp;&nbsp;&nbsp;Komanda ima dužnost koju ustanovljava drevna komanda. Prikupiti i sačuvati kako bi potonja komanda izvršila svoju poslednju dužnost. Potom nastupa počinak za izvršioce i sve ostale, i u počinku ćemo ponovo postati mi, oslobođeni dužnosti, odmarajući slika prenapregnutog materijala koji je naša misao i biće. Zar ne rade tako i ljudi?
<BR>
<BR>&nbsp;&nbsp;&nbsp;&nbsp;&nbsp;Olmi pokuša da odgonetne ovaj očito ključni odlomak. Imao je toliko zvaničan prizvuk, da je pretpostavio da se sastoji od citata iz nekog etičkog ili polureligioznog literarnog dela ili indoktrinacije.
<BR>&nbsp;&nbsp;&nbsp;&nbsp;&nbsp;Pominjanje potonje komande bilo je posebno zanimljivo, zbog prizvuka evolucije Jarta, njihove promene i nadmoći. Začudo, baš tu se nalazio jedini nagoveštaj da Jarti i druga bića mogu da ravnopravno sarađuju i da dele odgovornost. Podrazumevalo se i postojanje ogromne energije iza te potonje komande, rada koji prevazilazi sposobnosti svake pojedine grupe bića.
<BR>&nbsp;&nbsp;&nbsp;&nbsp;&nbsp;Prikupiti i sačuvati. Taj niz/slika bio je posebno upadljiv. Olmi pretraži njenu pozadinu, otvarajući sloj po sloj složenih uputstava. Jarti su bili prikupljači, i više od toga; menjali su ono što bi prikupili, nadajući se da će sprečiti samouništenje prikupljenih predmeta, bića, kultura, čak i planeta. Priroda je, po njima, predstavljala proces propadanja i nestajanja; najbolje je bilo preuzeti kontrolu nad svim što postoji, zaustaviti propadanje i nestajanje, i konačno predati taj uredno spakovani paket... potonjoj komandi.
<BR>&nbsp;&nbsp;&nbsp;&nbsp;&nbsp;Olmi je osećao mešavinu zanimanja i užasa. Njihova pohlepa nije bila sebična; bila je to potreba ogromne dubine i jedinstvenosti za tako raznorodnu i naprednu kulturu, a imala je vrlo malo veze sa njihovom dobrobiti i napretkom. Jarti su naprosto predstavljali način da se dostigne kraj. Verovali su da će moći da se odmore tek kada obave posao, kada uredni paket sačuvanih galaksija (kakva manijačka ambicija!) predaju onoj maglovitoj sili; nagrada koja ih je očekivala bila je da i sami budu prikupljeni i sačuvani. A šta će potonja komanda učiniti sa paketom?
<BR>&nbsp;&nbsp;&nbsp;&nbsp;&nbsp;Jartima nije bio posao da nagađaju. Pogotovu ne izvršiocima, ma koliko prilagođeni bili.
<BR>&nbsp;&nbsp;&nbsp;&nbsp;&nbsp;Olmi je našao i spisak izričito zabranjenih delovanja i nedelovanja. Iako je, ponekad, bilo neophodno uništiti u borbi za potpuno očuvanje - kao što su Jarti morali da unište vojsku ljudi kako bi zadržali kontrolu nad Putem - nepotrebno uništavanje bilo je užasan greh. Ni u jednom delu filozofije Jarta nije bilo ni nagoveštaja okrutnosti; nije bilo uživanja u pobedi, niti sitničarskog zadovoljstva zbog uspeha trenutnog posla, niti uživanja u porazu protivnika. U idealnom slučaju, delovanje Jarta trebalo bi da bude vođeno samo željom da se postigne konačni cilj. Zadovoljstvo će doći kada predaju paket.
<BR>&nbsp;&nbsp;&nbsp;&nbsp;&nbsp;Olmi je sumnjao da je tolika čistota moguća u bilo kom živom biću, ali ideal je bio takav; njegova krutost i bezličnost mogli bi da postide mnoge visokoparne filozofije ljudi. Ovolika urednost i konačnost odbijali su mogućnost promene misije bez poricanja napretka. Napredak koji se sastoji u bržem postizanju cilja bio je veoma poželjan, i svi nivoi Jarta, od izvršilaca do komanda mogli su da vrše izmene u skladu sa odobrenjem komande.
<BR>&nbsp;&nbsp;&nbsp;&nbsp;&nbsp;Ljudska istorija retko je postizala tu veštinu; fiksirani ciljevi gotovo su neizbežno poricali promene, izazivajući napetost u ljudskoj istoriji, koja je obično vodila do odbijanja ili izmene ciljeva.
<BR>&nbsp;&nbsp;&nbsp;&nbsp;&nbsp;Čak je i u Heksamonu postojala dihotomija prihvaćene filozofije - Zvezde, Sudbine i Pneume, sa pravilom Dobrog Čoveka Nadera - sa različitim delovanjima potrebnim za očivanje institucija i prednosti za pojedince. grupe i Heksamon kao celinu.
<BR>&nbsp;&nbsp;&nbsp;&nbsp;&nbsp;Jarti su lako mogli da ugrade u svoju filozofiju rat i uništenje, pritegavši suprotne ciljeve čvrstim omotačem potrebe za kontrolom neumerenosti i krvožednosti. Ljudi nikad nisu bili tako pažljivi prema svojim paradoksima, niti tako sposobni da obuzdavaju neumerenost.
<BR>&nbsp;&nbsp;&nbsp;&nbsp;&nbsp;Olmi je shvatio da je naišao na sjajan primer propagande, i to vrlo efikasne propagande. Nije video istoriju Jarta; toga je očito bilo veoma malo. Prosto je primao ideale, bez podataka o tome koliko se uspešno primenjuju.
<BR>&nbsp;&nbsp;&nbsp;&nbsp;&nbsp;Potom se povukao iz filozofije i brzo prošao kroz pregled uloge Puta u planovima Jarta.
<BR>&nbsp;&nbsp;&nbsp;&nbsp;&nbsp;Kada su Jarti ušli u Put kroz slučajnu probnu kapiju, brzo su razumeli principe na kojima se to čudo zasnivalo. Smatrali su sebe ili za tvorce tog beskonačnog cevolikog univerzuma, uz pomoć objašnjenja koje je Olmiju bilo teško da prati, ili su smatrali da im ga je potonja komanda poslala kao pomoć da postignu svoje ciljeve. A Put je bio kao stvoren za njih; pošto su razumeli osnovne principe, Jarti su mogli da otvaraju kapije ka svakoj tački u univerzumu, pa čak i da nađu načina za ulazak u druge univerzume. Mogli su da putuju do kraja vremena. Prema sećanjima ovog Jarta, to još nisu učinili; očito, jer nikada nisu organizovali ekspediciju kao Gešelski okruzi po Odvajanju... Možda su mislili da je najbolje ostaviti takve stvari potonjoj komandi, ili barem pričekati dok obave svoj posao.
<BR>&nbsp;&nbsp;&nbsp;&nbsp;&nbsp;Kao oruđe, Put se savršeno uklapao u njihove planove. Pomoću Puta, Jarti će moći da upakuju i predaju svoj paket u rekordnom roku.
<BR>&nbsp;&nbsp;&nbsp;&nbsp;&nbsp;Olmi jedva da je i dotakao sliku povezanu sa tom idejom: statičan, savršeno kontrolisan svemir, sve njegove energije obuzdane, sve tajne uklonjene, nepromenljiv, spreman da ga preuzme potonja komanda.
<BR>&nbsp;&nbsp;&nbsp;&nbsp;&nbsp;Bio je to logičan zaključak.
<BR>&nbsp;&nbsp;&nbsp;&nbsp;&nbsp;Pa ipak, sada je osećao da je bio opravdan sav otpor kojeg je pružao Jartima. Njihova čistota bila je nalik na smrt. Jarti nisu uživali, radovali se, patili ni likovali; oni su samo igrali svoje uloge, kao virusi ili mašine...
<BR>&nbsp;&nbsp;&nbsp;&nbsp;&nbsp;Znao je da je to pojednostavljenje nepravedno, ali obuzelo ga je duboko gnušanje. Ovog neprijatelja mogao je u isto vreme da razume i da mrzi.
<BR>&nbsp;&nbsp;&nbsp;&nbsp;&nbsp;Delimičnjak mu dade znak da su novi podaci spremni za prenos i razmatranje.
<BR>&nbsp;&nbsp;&nbsp;&nbsp;&nbsp;Olmi otvori oči. Bilo je teško pribrati se posle tako čudnih putovanja. Pošto je tek zagrebao već raspoložive podatke, spakovao ih je i pripremio mesto za nove.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
