<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56. ZEMLJA
<P>&nbsp;&nbsp;&nbsp;&nbsp;&nbsp;Noćno nebo nad Zemljom opet je bilo ispunjenim rasutim slojevima svetlosti i zvezde su poigravale. Karen je vikala kroz prošaranu tamu; Lenijera nije bilo već sedam sati, a ona nije mogla da pozove ekipu za spasavanje. U kući nije bilo struje. I ne samo struje - nisu bile moguće nikakve komunikacije.
<BR>&nbsp;&nbsp;&nbsp;&nbsp;&nbsp;Lutala je tamo-amo stazom, krećući se kroz šumu uz pomoć baterijske lampe, trzajući se kad bi kroz gust pokrov granja ugledala ponešto od one pirotehnike gore. "Geri!" Mučilo ju je strašno znanje, svest o nedostajućoj vezi; znala je da ga neće naći živog. Ona obrisa nadlanicom obraze i zatrepta da ukloni iz očiju zrnca straha.
<BR>&nbsp;&nbsp;&nbsp;&nbsp;&nbsp;Ponovo je osvetlila stazu lampom. Otisci stopala su se uvek tu završavali. Kao da ga je neko odneo. Tri puta je pošla dalje, ne nalazeći nove otiske, nikakav trag; tragovi suza na njenom licu odražavali su crvenilo sa neba dok je zurila naviše, kriveći lice u očajanju. "Geri!"
<BR>&nbsp;&nbsp;&nbsp;&nbsp;&nbsp;Tu su njegovi tragovi postajali zbrkani, kao da se spoticao unaokolo. Pored staze su paprat i mahovina skrivali sve dodatne tragove. Iz lišća se izdizao panj. Prošla je pored njega bar deset puta, pognuta, osvetljavajući ga lampom.
<BR>&nbsp;&nbsp;&nbsp;&nbsp;&nbsp;Sada je prvi put primetila da je dugačka traka kore bila nedavno zguljena sa njega. Ona se probi kroz paprat i ugleda nizbrdicu iza njega. Na ivici je paprat bila zdrobljena.
<BR>&nbsp;&nbsp;&nbsp;&nbsp;&nbsp;Duboko, panično dišući, spoticala se i klizala blagom strminom i zaustavila se u jaruzi, oklevajući, ne želeći da dovrši traganje. Čvrsto stegnutih usana, nagnula se i opipala slomljenu paprat, a onda je obema rukama razgrnula gusto rastinje.
<BR>&nbsp;&nbsp;&nbsp;&nbsp;&nbsp;Nad šumskim krovom, preko neba se beše razvukla mrlja hladne, zelene boje, blistavija od njene lampe, podvlačeći se u svaku senku i izravnavajući sve udubine. Obris iza paprati beše se pretvorio u sanjivo olakšanje.
<BR>&nbsp;&nbsp;&nbsp;&nbsp;&nbsp;"Geri", tiho pozva ona, zgrčenog lica. Posle trenutka u kome se osećala kao da pada niz dug, dubok bunar, dotakla mu je vrat; tragajući za pulsom nije ga našla, a onda je bacila svetlost u poluotvorene, neosetljive oči. Naježila se od hladnoće njegove kože, kože njenog muža, i dah joj postade bolno isprekidan, nesvestan; oštri, pticoliki jecaji gubili su se u šumi. Nije mogla da pozove Krajstčerč. Sve komunikacije bile su poremećene aktivnostima na Čičku.
<BR>&nbsp;&nbsp;&nbsp;&nbsp;&nbsp;Bila je prepuštena sebi,.
<BR>&nbsp;&nbsp;&nbsp;&nbsp;&nbsp;Nagonski - učinila je to samo jednom, ali obuka je bila detaljna - izvukla je iz džepa alatku i rastvorila olabavljenu kragnu, okrećući leš tako da mu vidi vrat.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
