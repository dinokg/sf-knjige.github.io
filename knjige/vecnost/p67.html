<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>66. SEDMA KOMORA
<P>&nbsp;&nbsp;&nbsp;&nbsp;&nbsp;Ovog puta je bušotina bila gotovo pusta; u njoj su bili samo Korzenovski i dvojica vojnih posmatrača u korporealnom obliku. Štitovi su bili na mestu van vučnog mehura, spremni da na prvi znak nevolje skliznu na mesto između bušotine i veze. Na neke projektore bili su, za slučaj nevolje, postavljeni premošćivači, kako bi omogućili Korzenovskim da destabiliše vezu i povuče energiju iz nje, što je bio mnogo efikasniji i brži način da se prekine svaki dodir između Puta i Čička.
<BR>&nbsp;&nbsp;&nbsp;&nbsp;&nbsp;Čak i uz sva ta obezbeđenja, Korzenovski je strepeo. Šta će Jarti sledeće uraditi? Nešto još nasilnije, nešto što bi moglo da nadmaši sve predostrožnosti?
<BR>&nbsp;&nbsp;&nbsp;&nbsp;&nbsp;Situacija je bila veoma nalik na igranje šaha sa nadmoćnim protivnikom, pri čemu vam život visi o koncu.
<BR>&nbsp;&nbsp;&nbsp;&nbsp;&nbsp;Ako je poruka Olmijevog Jarta prošla, možda će prijem biti sasvim drugačiji, ali nije računao na to; plamen energije beše prodro kroz malu vezu čim ju je otvorio, i nije bilo načina da proceni je li se signal probio, kao ni da li je postojao iko ili išta što bi primilo takav signal.
<BR>&nbsp;&nbsp;&nbsp;&nbsp;&nbsp;On se namesti pred pult i položi ruke na ključnjaču. Usredsredivši se na taj trenutak, on zapade u trans supersvemira, ponovo iskusivši divotu, haos i veličanstvo potrage za Putem.
<BR>&nbsp;&nbsp;&nbsp;&nbsp;&nbsp;Našao ga je, mnogo lakše nego prošli put. U simulaciji okoline koju mu je slala ključnjača, koja nije bila potpuno verna, a još manje razumljiva ljudskim čulima, orbitirao je oko odsečka Puta, iako nije postojalo ništa "van" cevastog univerzuma, kao ni van bilo kog drugog univerzuma.
<BR>&nbsp;&nbsp;&nbsp;&nbsp;&nbsp;Brzo je pronašao verovatne koordinate kapijske veze.
<BR>&nbsp;&nbsp;&nbsp;&nbsp;&nbsp;Ključnjača i šesta komora brzo su se podesile.
<BR>&nbsp;&nbsp;&nbsp;&nbsp;&nbsp;Čičak je oko Korzenovskog delovao nestvarno, kao dim, kao san iz prošlog života.
<BR>&nbsp;&nbsp;&nbsp;&nbsp;&nbsp;Pred mehurom se pojavila tačka svetlosti, kao nova zvezda, ne naročito sjajna. Korzenovski uputi monitore da pošalju sondu, kako bi ispitali okolinu.
<BR>&nbsp;&nbsp;&nbsp;&nbsp;&nbsp;Nije pljusnula nikakva energija; kapijska veza je bila stabilna i niko je nije napadao. Monitori su mu slali vizuelnu sliku unutrašnjosti Puta, nekoliko santimetara iznad veze.
<BR>&nbsp;&nbsp;&nbsp;&nbsp;&nbsp;Put je u ovoj oblasti bio pust, stotinama kilometara na sever i jug. Radarski signali brzo su jurnuli ka jugu, i isto tako brzo se vratili, obavestivši ga da je ova kapija otvorena na hiljadu kilometara od zaptivenog kraja Puta.
<BR>&nbsp;&nbsp;&nbsp;&nbsp;&nbsp;Put je na tu stranu bio prazan, kao i ka severu, i to barem pet stotina hiljada kilometara.
<BR>&nbsp;&nbsp;&nbsp;&nbsp;&nbsp;Korzenovski ponovo posla Jartov signal kroz vezu, sačeka nekoliko sekundi, a onda poče da ga ponavlja. Nije bilo odgovora.
<BR>&nbsp;&nbsp;&nbsp;&nbsp;&nbsp;Ali, možda je praznina dovoljan odgovor... Možda je to, po shvatanju Jarta, izuzetno učtiv poziv.
<BR>&nbsp;&nbsp;&nbsp;&nbsp;&nbsp;"Imamo uporište", ucrta Korzenovski vojnim posmatračima. "Put je pust barem do pet na peti."
<BR>&nbsp;&nbsp;&nbsp;&nbsp;&nbsp;On ukloni monitore i poništi vezu nalik na kapiju. Ranije je bilo dogovoreno da će, pod ovakvim okolnostima, poći dalje i pokušati punu vezu, kako bi povezao Put sa sedmom komorom.
<BR>&nbsp;&nbsp;&nbsp;&nbsp;&nbsp;Vojska je već tamo čekala, spremna da osigura prednost Heksamonu.
<BR>&nbsp;&nbsp;&nbsp;&nbsp;&nbsp;Korzenovski se nekoliko trenutaka odmarao, smirujući se, a onda je počeo sa ponovnim otvaranjem Puta.
<BR>&nbsp;&nbsp;&nbsp;&nbsp;&nbsp;Tačka svetlosti se ponovo pojavila, raširila latice ka napolje, ispunila ponor između otvorene sedme komore baštom krhkog, elegantnog cveća, izmučenim linijama svetova u izmaglici polustvarnih univerzuma koji su okruživali geometriju stanja. Cveće je postepeno bledelo i bivalo potisnuto u stranu.
<BR>&nbsp;&nbsp;&nbsp;&nbsp;&nbsp;Na ivicama sedme komore jasno se pojavila bronzana boja. Brže nego što je mogao da prati golim okom, Put je ispunio zjapeću prazninu svojim potpunim prisustvom.
<BR>&nbsp;&nbsp;&nbsp;&nbsp;&nbsp;Inženjer ostade na svom mestu u središtu mehura, povezan sa ključnjačom, čekajući konačni dokaz uspeha: produženje središnje singularnosti Puta, toka, kako bi se uspostavilo novo stanje Puta kao dodatak stanju u vremenu i prostoru.
<BR>&nbsp;&nbsp;&nbsp;&nbsp;&nbsp;Tačno je znao gde će tok prestati da napreduje. Završiće se tano devetnaest santimetara od tela njegove ključnjače, probivši se kroz polje mehura.
<BR>&nbsp;&nbsp;&nbsp;&nbsp;&nbsp;Osećao je primicanje toka; njegovim očima ličio je na čudno, zakrivljeno ogledalo koje pred njim postaje sve veće. U apstrakcijama koje mu je slala ključnjača, videla se kao ogromna dinamički obuzdana sila, sva napetost postojanja Puta i suprostnosti povezanih u miran, ali iznutra divalj čvor. Singularnost je u nekim pogledima bila stvarnija od samog Puta; ali, tek vrlo retki ljudi su uspevali da razumeju tu vrstu stvarnosti.
<BR>&nbsp;&nbsp;&nbsp;&nbsp;&nbsp;Tok je gurnuo u stranu polje mehura, koje je oko njega stvorilo tanak, blistavo plavi prsten. Neumitan, fantastičan čak i za Inženjera, tupi kraj toka odražavao je neku košmarnu sliku njihovog sveta, na sreću sa nejasnim slikama, i zaustavio se - kao što beše i predvideo - na domašaj ruke od ključnjače.
<BR>&nbsp;&nbsp;&nbsp;&nbsp;&nbsp;Korzenovski podiže ruke sa drški ključnjače. Nije mogao da vidi Rai Oija, iako je sve vreme bio svestan prisustva otvarača kapija. Vojne snage u sedmoj komori behu pustile nevidljive zrake senzorskog zračenja niz ponovo otvoreni Put, tražeći bilo kakav znak prisustva Jarta.
<BR>&nbsp;&nbsp;&nbsp;&nbsp;&nbsp;"Veza je stabilna", reče on. "Put je otvoren."
</P></TD></TR></TABLE>
<P class="next">
<A HREF=p68.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
