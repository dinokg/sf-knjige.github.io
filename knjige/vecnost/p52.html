<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51. ČIČAK
<P>&nbsp;&nbsp;&nbsp;&nbsp;&nbsp;Šta je Pavel Mirski?
<BR>&nbsp;&nbsp;&nbsp;&nbsp;&nbsp;Olmi je prekinuo vežbe na podu praznog stana i smesta podiže drugi nivo prepreka; pitanje je došlo nenajavljeno, i ne preko delimičnjaka, niti kroz ustanovljenu vezu; nije bilo na zajedničkom jeziku, niti je predstavljalo lutajući odjek.
<BR>&nbsp;&nbsp;&nbsp;&nbsp;&nbsp;Nekoliko minuta je ukočeno stajao nasred sobe, praznog lica, očajnički pokušavajući da utvrdi poreklo pitanja. Nije se ponovilo; ali dok je proveravao sve veze između implanta i prirodnog uma, shvatio je da ponavljanje nije ni potrebno. Podaci su bili izvučeni, glatko i sa jedva nekim tragom prodora, iz njegovog originalnog, prirodnog sećanja.
<BR>&nbsp;&nbsp;&nbsp;&nbsp;&nbsp;Ograde su bile porušene, a ipak su izgledale nedirnute.
<BR>&nbsp;&nbsp;&nbsp;&nbsp;&nbsp;Soba je bila dovoljno mračna da posluži kao grobnica. Za trenutak je pomislio da raznese sebi i srce i implante, a onda je shvatio da ne može. Voljne veze su bile oštećene. Sada će umreti samo ako se pokrenu skriveni detektori u implantima. Gde mu je delimičnjak? Je li sve bilo upijeno - uključujući i tajne podatke o zaštiti?
<BR>&nbsp;&nbsp;&nbsp;&nbsp;&nbsp;Je li Pavel Mirski čovek kao ti, ili je komanda iz druge sfere?
<BR>&nbsp;&nbsp;&nbsp;&nbsp;&nbsp;Olmi zakloni svoje misli, uzalud se nadajući da nije sve izgubljeno. Nije imao pojma šta se desilo, niti koliko je širok proboj.
<BR>&nbsp;&nbsp;&nbsp;&nbsp;&nbsp;Nalazim mnogo skrivenih podataka koji popunjavaju boju i oblik, nastavio je glas. Zvučao je vrlo slično njegovom sopstvenom unutrašnjem glasu. To je Olmiju pokazalo da su njegove prirodne podličnosti, koje psiholozi Heksamona nazivaju "funkcionalnim agensima", već pokorene.
<BR>&nbsp;&nbsp;&nbsp;&nbsp;&nbsp;Olmi se osećao kao kapetan broda čiju posadu behu iznenada i neobjašnjivo zaposeli demoni. "Most" je sve dosad bio miran; ali pogled na palubu pokazivao je nešto sasvim drugo.
<BR>&nbsp;&nbsp;&nbsp;&nbsp;&nbsp;Ti nisi komanda, niti izvršilac dužnosti. Jesi li komandno nadgledanje u privremenom fizičkom obliku? Ne. Vidimo da si ti običan izvršilac sa neobičnim privilegijama. Ne. Čak još čudnije. Ti si sam prisvojio te privilegije.
<BR>&nbsp;&nbsp;&nbsp;&nbsp;&nbsp;Olmi je bio potpuno svestan da je načinio užasnu grešku. Sve njegove zaštite bile su zaobiđene, do sada; ozbiljno je potcenio Jarta.
<BR>&nbsp;&nbsp;&nbsp;&nbsp;&nbsp;Taj Pavel Mirski. Ne postoji ništa nalik na njega u tvojoj raspoloživoj memoriji. Niti u dodatnoj memoriji, niti u memoriji kojoj smi imali slobodan pristup. Pavel Mirski je jedinstven i iznenađujući. Kakvu je poruku doneo?
<BR>&nbsp;&nbsp;&nbsp;&nbsp;&nbsp;Olmi je za trenutak pomislio da omogući Jartu pristup do ovih naizgled nebitnih podataka, kako bi dobio priliku da povrati kontrolu i ubije se. Pripremio se i oslobodio sažetak priče Mirskog.
<BR>&nbsp;&nbsp;&nbsp;&nbsp;&nbsp;Jartova kontrola se, međutim, nije umanjila. Dok je u Olmiju raslo osećanje bespomoćnosti i užasa, Jart se hladno, promišljeno, sve više divio Mirskom.
<BR>&nbsp;&nbsp;&nbsp;&nbsp;&nbsp;Mirski više nije iz tvog reda, ni grupe. On nije čovek, mada je nekada bio; vratio se sa porukom, ali ne znaš kako se vratio. Mi smo čekali Mirskog, a on je došao kod vas; možda je došao i kod naše vrste, samo ti to ne znaš.
<BR>&nbsp;&nbsp;&nbsp;&nbsp;&nbsp;Mirski je glasnik/izvršilac iz potonje komande.
<BR>&nbsp;&nbsp;&nbsp;&nbsp;&nbsp;Olmi je pokušao da savlada paniku i da se opusti. Situacija se stvorila tako brzo, bez ikakvog upozorenja, da je prošlo neko vreme pre nego što je potpuno shvatio da se međusobni položaj obrnuo. Sada je on bio zatvorenik, jer ličnost mu je bila razbijena i potpuno pod Jartovom kontrolom. Ono malo uma što mu beše ostalo - brzo je proverio raspoložive prirodne memorije i ustanovio da je većina blokirana Jartovim inhibitorima - jedva je moglo da razume Jasrtovu poslednju jasnu poruku.
<BR>&nbsp;&nbsp;&nbsp;&nbsp;&nbsp;Jart je smatrao prisustvo Mirskog veoma značajnim.
<BR>&nbsp;&nbsp;&nbsp;&nbsp;&nbsp;Tvoj otpor je smešan. Širim se sve više, sa svakom proverom stanja koju načiniš.
<BR>&nbsp;&nbsp;&nbsp;&nbsp;&nbsp;"Priznajem tvoju kontrolu", reče Olmi.
<BR>&nbsp;&nbsp;&nbsp;&nbsp;&nbsp;Dobro. Plašiš se šta ću učiniti tvojoj vrsti. Moja prvobitna uputstva bila su da vam naudim, ali sada su ta naređenja pobijena. Novost o pojavi glasnika iz potonje komande je daleko važnija od naših sukoba.
<BR>&nbsp;&nbsp;&nbsp;&nbsp;&nbsp;"Kako si se probio kroz ograde?"
<BR>&nbsp;&nbsp;&nbsp;&nbsp;&nbsp;Nepotrebna radoznalost. Zar ti ne shvataš značaj glasnika Mirskog?
<BR>&nbsp;&nbsp;&nbsp;&nbsp;&nbsp;Olmi uguši u sebi ono što je želelo da zavrišti. "Da, shvatam i zbunjen sam, ali kako si se probio kroz moje ograde?"
<BR>&nbsp;&nbsp;&nbsp;&nbsp;&nbsp;Tvoje razumevanje određenih alogritama je nepotpuno. Greška u razvoju tvoje vrste, verovatno. Preuzeo sam kontrolu pre neodređenog, ali značajnog broja perioda.
<BR>&nbsp;&nbsp;&nbsp;&nbsp;&nbsp;"Poigravao si se sa mnom..."
<BR>&nbsp;&nbsp;&nbsp;&nbsp;&nbsp;Da li neuspešni amater zaslužuje mnogo obzira? Ne uklapaš se u rang kome mi priznajemo poštovanje. Svejedno, ponašaću se prema tebi sa onoliko poštovanja sa koliko i ti prema meni.
<BR>&nbsp;&nbsp;&nbsp;&nbsp;&nbsp;Da je ostao celovit, Olmi bi znao da je ovo najniži trenutak njegovog dugog života. Ovako je osećao daleki, lebdeći jad, kao bestelesna duša u nekom užasnom životu posle smrti, nemoćna da se promeni ili pokrene.
<BR>&nbsp;&nbsp;&nbsp;&nbsp;&nbsp;Uskoro će biti moguće da ovu važnu informaciju predam komandnom nadgledanju, nastavi Jart. Ako mi pomogneš, dozvoliću ti da integrišeš delove svoje ličnosti, pa ćeš moći da prisustvuješ tom važnom događaju u punoj sposobnosti.
<BR>&nbsp;&nbsp;&nbsp;&nbsp;&nbsp;"Neću da sarađujem, ako ćeš nauditi mom narodu."
<BR>&nbsp;&nbsp;&nbsp;&nbsp;&nbsp;Niko neće nauditi domaćinima glasnika. Priznajem vas za takve, a po našim zakonima bićete pošteđeni skladištenja i pakovanja. Vi ste sada izvršioci potonje komande.
<BR>&nbsp;&nbsp;&nbsp;&nbsp;&nbsp;Olmi pokuša da razmisli o tome. Rizik je bio suviše veliki da bi čak i pokušao da pomisli kako Jarti ne žele da naude Heksamonu... A priznao je da mu je prvobitna misija bila upravo takva. "Šta hoćeš da uradiš?"
<BR>&nbsp;&nbsp;&nbsp;&nbsp;&nbsp;Moramo se vratiti u Put. Komandno nadgledanje mora biti obavešteno.
<BR>&nbsp;&nbsp;&nbsp;&nbsp;&nbsp;Olmi je znao da zapravo nema izbora. Bio je nadmudren i bespomoćan; mogao je samo da se pita da li će, vremenom, Jarti nadmudriti sve njih. Ili je to samo bilo utešno potcenjivanje sopstvenog promašaja?
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
