<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40. HAVAJSKA OSTRVA
<P>&nbsp;&nbsp;&nbsp;&nbsp;&nbsp;Zemaljski Senat bio je na odmoru, pa se njegovi članovi behu rasuli širom Pacifika. Uticajni zemljanski senator ostao je u Honoluluu, i Geri Lenijer ugovori sastanak sa njim.
<BR>&nbsp;&nbsp;&nbsp;&nbsp;&nbsp;Suli Ram Kikura i Karen pošle su na Zemlju sa Lenijerom; spremale su se za sabotažu.
<BR>&nbsp;&nbsp;&nbsp;&nbsp;&nbsp;Lenijer je poznavao Roberta Kanazavu, višeg senatora Pacifičkih Nacija, od pre pedeset godina; upoznali su se kao mladi mornarički oficiri. Kanazava se spremao za podmorničara, a Lenijer za pilota; putevi su im se razišli sve do Oporavka, kada su se ponovo sreli na plenarnoj sednici Neksusa, na Čičku. Uspevali su da se sreću svakih nekoliko godina, sve dok se Lenijer nije povukao. Duboko je poštovao Kanazavu; ovaj beše preživeo Smrt u američkoj podmornici, radio je u Kaliforniji na obnavljanju građanske vlasti, i postao je stariji senator pre dvadeset godina.
<BR>&nbsp;&nbsp;&nbsp;&nbsp;&nbsp;Tokom Smrti, vojni objekti NATO i Varšavskog pakta širom sveta bili su više puta gađani. Ipak, usled neke greške u sovjetskim planovima, ili u njihovim projektilima, Perl Harbor bio je pogođen samo sa dve bojeve glave. Druge baze na ostrvima bile su pogođene samo sa po jednom, ili ni jednom bojevom glavom. Honolulu je bio veoma oštećen od napada na Perl Harbor; ipak, kao grad u celini, nije bio satrven.
<BR>&nbsp;&nbsp;&nbsp;&nbsp;&nbsp;Posle Oporavka, kada su istraživači Heksamona - među njima i Lenijer - birali mesta od kojih će Oporavak početi, ostrva su se nametnula kao glavna lokacija za pomoćne snage srednjeg Pacifika. Oružje upotrebljeno protiv njih bilo je srazmerno čisto; zračenje, posle pet godina, nije više bilo naročito opasno, i svakako se moglo kontrolisati uz pomoć lekova i tretmana iz Heksamona.
<BR>&nbsp;&nbsp;&nbsp;&nbsp;&nbsp;Za deset godina, ponovo se uspostavio bujni rast džungle i livada na Oahuu. Gradovi su ponovo nikli, hraneći se i aktivnostima Heksamona i transpacifičkom trgovinom između Novog Zelanda, Severne Australije, Japana i Indokine.
<BR>&nbsp;&nbsp;&nbsp;&nbsp;&nbsp;Pošto za Heksamonove komunikacije geografski položaj nije bio bitan za središta vlade Oporavka, Zemaljski Senat je osnovao svoju prestonicu na Oahuu, na mestu starog Honolulua. U ovoj odluci nazirao se nagoveštaj moći i privilegija, ali nadzornici iz Neksusa nisu pokušali da je izmene; znali su da će malo Zemljana učestvovati u neprijatnom poslu rukovođenja Oporavkom bez nekih jasnih sitnih koristi.
<BR>&nbsp;&nbsp;&nbsp;&nbsp;&nbsp;Kanazava je živeo u dugačkoj kući od kamena i drveta, na milju od staklaste rastopljene obale Vaikikija. Pod vlažnim, toplim južnim vetrom koji je šuškao palmovim lišćem nad njima, Karen, Geri i Ram Kikura pošli su šljunkovitom stazom gde ih je dočekala bezbednosna sprava Heksamona, dugačka i sjajna bela cev od oko metra dužine i petnaestak santimetara širine, koja je lebdela kraj verande.
<BR>&nbsp;&nbsp;&nbsp;&nbsp;&nbsp;"Milo nam je što vas opet vidimo, Ser Lenijer", oglasi se naprava povišenom verzijom Kanazavinog glasa. "Očekivali smo sve troje. Izvolite, uđite, i izvinite zbog nereda. Senator je trenutno zauzet pregledanjem trgovinskih ugovora koji će se razmatrati na narednom zasedanju."
<BR>&nbsp;&nbsp;&nbsp;&nbsp;&nbsp;Popeli su se kamenim stepenicama i ušli na verandu. Nameštaj od pruća nalazio se na uglačanom podu od tamnog drveta. Papiri i fascikle ležali su u neurednim gomilama po čitavoj dnevnoj sobi; napredni elektronski mediji na Zemlji još uvek su predstavljali luksuz. Šepurenje nije bilo u Kanazavinom stilu; on je verovao papiru.
<BR>&nbsp;&nbsp;&nbsp;&nbsp;&nbsp;"Sviđa mi se ovo", reče Ram Kikura, gladeći tkaninu sa polinezijskim šarama na kauču i stolici. "Istinsko je."
<BR>&nbsp;&nbsp;&nbsp;&nbsp;&nbsp;Kanazava iziđe iz kancelarije u zadnjem delu, obučen u beloplavi kimono i papuče. "Geri, Karen! Strašno mi je drago što vas ponovo vidim." On se nasmeši Ram Kikuri. "Ako ne grešim, ovo je zastupnik Zemlje i nekadašnji kolega, Ser Suli Ram Kikura"... On joj pruži ruku i Ram Kikura je prihati i lako se nakloni. "Ma koliko da mi je milo zbog vaše posete, pomalo sam zabrinut što ste došli sve troje. Pretpostavljam da se u Neksusu desilo nešto važno?"
<BR>&nbsp;&nbsp;&nbsp;&nbsp;&nbsp;Odveo ih je na zadnju verandu i naručio piće od mehaničkog sluge. Otkako mu druga žena beše umrla, pre deset godina, Kanazava se nije ponovo ženio; prosto se još više zadubio u posao, i stekao ugled izuzetno učtivog, izuzetno sposobnog, ali i izuzetno tvrdoglavog, čak i nedokazivog čoveka.
<BR>&nbsp;&nbsp;&nbsp;&nbsp;&nbsp;"Neksus će na Čičku pripremiti referendum", reče Lenijer.
<BR>&nbsp;&nbsp;&nbsp;&nbsp;&nbsp;"Nisam čuo za to", odgovori Kanazava, radoznalo nakrivivši glavu. Njegovo široko, grubo lice nosilo je upadljiv beli ožiljak preko obraza, na mestu gde je bio opržen dok je komandovao svojom podmornicom. Sličan ožiljak imao je i na desnoj nadlanici, koji se završavao u senci dugog rukava. Podmornica je plovila ka severu duž kalifornijske obale, tri dana po početku Smrti; zahvatio ju je grč naknadnog bombardovanja San Franciska.
<BR>&nbsp;&nbsp;&nbsp;&nbsp;&nbsp;"Po svemu sudeći, Starim Urođenicima neće biti dozvoljeno da glasaju o ovom pitanju", nastavi Lenijer.
<BR>&nbsp;&nbsp;&nbsp;&nbsp;&nbsp;Kazanavin izraz nije se promenio, ali glas mu je postao oštriji. "Zašto?"
<BR>&nbsp;&nbsp;&nbsp;&nbsp;&nbsp;"Biće isključeni po zakonu o Oporavku", odgovori Lenijer. "Kao nepodobni za donošenje odluka u vezi sa roditeljskim Heksamonom." Izvesnim izvrtanjem pravnog jezika, u ranim godinama zakonodavstva Oporavka, izvršni organi Čička i Okruga postali su roditeljski sistemi.
<BR>&nbsp;&nbsp;&nbsp;&nbsp;&nbsp;Kanazava zaklima glavom. "Nije korišćen jedanaest godina, ali je još na snazi. Treba li da se zabrinem?"
<BR>&nbsp;&nbsp;&nbsp;&nbsp;&nbsp;"Treba svi da se zabrinemo, čini mi se", odvrati Lenijer. "Priča je prilično duga."
<BR>&nbsp;&nbsp;&nbsp;&nbsp;&nbsp;"Znam da je vredi čuti, pošto dolazi od tebe. Ispričaj mi je."
<BR>&nbsp;&nbsp;&nbsp;&nbsp;&nbsp;I Lenijer je ispriča.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
