<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48. ČIČAK
<P>&nbsp;&nbsp;&nbsp;&nbsp;&nbsp;Olmi beše rešio da nestane čim je postalo jasno da će njemu ponuditi komandantski položaj. Nositi u sebi Jarta i nalaziti se u središtu najosetljivijih aktivnosti Heksamona bio je veći rizik nego što se usuđivao da preduzme.
<BR>&nbsp;&nbsp;&nbsp;&nbsp;&nbsp;Posle razgovora sa Korzenovskim, vratio se u svoj stan ispod odaja Neksusa, a zatim u stari stan u Aleksandriji, i iz oba počistio sve tragove. Potom se pripremio da isključi vezu sa bibliotekom. Tu je oklevao. Pre nego što pokida sve veze, imao je još jednu dužnost da izvrši. Pozvao je svog omiljenog tragača i upitao ga za prebivalište svog sina.
<BR>&nbsp;&nbsp;&nbsp;&nbsp;&nbsp;Čičak, brzo je odgovorio tragač.
<BR>&nbsp;&nbsp;&nbsp;&nbsp;&nbsp;"Otelotvoren?"
<BR>&nbsp;&nbsp;&nbsp;&nbsp;&nbsp;"Uspešno rođen i sada prima telesne informacije."
<BR>&nbsp;&nbsp;&nbsp;&nbsp;&nbsp;Ni on ni Ram Kikura nisu bili tamo... Implanti nisu napravljeni tako da kontrolišu krivicu i žaljenje. "Mogu li da razgovaram sa njim mimo otvorenih kanala?"
<BR>&nbsp;&nbsp;&nbsp;&nbsp;&nbsp;Tragač nije odgovarao nekoliko sekundi. "Ne direktno. Ali, ostavio je skriveno skladište podataka kome samo vi možete prići."
<BR>&nbsp;&nbsp;&nbsp;&nbsp;&nbsp;Olmi se nasmeši. "Otvori ga."
<BR>&nbsp;&nbsp;&nbsp;&nbsp;&nbsp;U skladištu je bila samo jedna poruka. "Prihvaćen za odbrambene snage. Prva dužnost za nekoliko dana. Neka bi svi mi imali uspeha, oče."
<BR>&nbsp;&nbsp;&nbsp;&nbsp;&nbsp;Olmi nekoliko puta pročita poruku, razgledajući ucrtani simbol kraj nje, koji je označavao ljubav, poštovanje i divljenje. Ne razmišljajući, on pruži ruku da dotakne crtež.
<BR>&nbsp;&nbsp;&nbsp;&nbsp;&nbsp;"Imam poruku za svog sina", reče on. "I zahtev."
<BR>&nbsp;&nbsp;&nbsp;&nbsp;&nbsp;Kada se poruka nađe u Tapijevom skladištu, Olmi povuče tragača i isključi termnal.
<BR>&nbsp;&nbsp;&nbsp;&nbsp;&nbsp;Bilo je došlo vreme da se sakrije tamo gde je bio siguran da ga niko neće naći. Nagomilavši ono malo stvari koje su mu bile potrebne, preneo ih je u privremeni stan radnika za održavanje u servisnom tunelu, blizu severnog pola treće komore.
<BR>&nbsp;&nbsp;&nbsp;&nbsp;&nbsp;Još nije bio spreman da iznese svoje podatke Heksamonu; bilo je još dosta posla. Do sada još nije našao ništa od strateškog značaja; naučio je mnogo o društvenom uređenju Jarta, ali ništa značajno o njihovoj nauci ili tehnologiji. Bila je mala šansa da ovaj Jart uopšte nosi detaljne podatke o tim stvarima; bilo bi to vrlo glupo, pošto je odabran za ovu misiju, ali Olmi je i dalje osećao potrebu za još nekoliko nedelja istraživanja...
<BR>&nbsp;&nbsp;&nbsp;&nbsp;&nbsp;Zapravo, polako se gubio u izučavanjima. Video je zamku - svoju, ne Jartovu - i pažljivo je izbegao; mogao bi da se zakopa u sopstvenoj glavi i samo obrađuje podatke koje mu bude slao delimičnjak, po čitave mesece, vraćajući se u spoljašnji svet samo po prehrambeno punjenje i možda obaveštenja o toku ponovnog otvaranja Puta.
<BR>&nbsp;&nbsp;&nbsp;&nbsp;&nbsp;Nikada ranije nije bio u prilici da proučava neprijatelja iz tolike blizine, toliko prisno; a proučavanje neprijatelja je kao ispitivanje sopstvene slike u krivom ogledalu. Vremenom, igrajući u skladu sa protivnikovim slabim i jakim tačkama, čovek postane neka vrsta negativnog otiska, kao naknadno načinjeni kalup. I obrnuto.
<BR>&nbsp;&nbsp;&nbsp;&nbsp;&nbsp;Olmi više nije prezirao Jarta. Ponekad mu se činilo da je čak blizu da ga razume.
<BR>&nbsp;&nbsp;&nbsp;&nbsp;&nbsp;Razradili su neku vrstu psihološkog esperanta koji je obojici omogućavao da misle na sličan način, u granicama zajedničkog rečnika. Počeli su da razmenjuju lične podatke - svakako, pažljivo ih odabirajući i obrezujući, ali ipak su jedan drugom pružali uvid u lični život. Olmi je pričao Jartu o svom poreklu, o svom prirodnom rođenju i konzervativnom odgajanju, o Izlasku ortodoksnih Naderita iz grada u drugoj komori; nije pričao o tome kako je čuvao delimičnjake Korzenovskog, ni o zaveri dugoj stolećima.
<BR>&nbsp;&nbsp;&nbsp;&nbsp;&nbsp;A preko Jarta je učio:
<BR>
<BR>&nbsp;&nbsp;&nbsp;&nbsp;&nbsp;Civilizovana planeta je crna planeta. Bez otpada i bez šansi za otkrivanje. Tu se krijemo i pripremamo za službu u Putu. Ima mnogo takvih planeta, gde izvršioci na i van dužnosti čekaju na zadatke. (Ja) sam uveden u službu na takvom svetu, ljupko tamnom prema zvezdama; (ja) ne znam šta je to prirodno rođenje. (Nas) su uveli u službu izvršioci dužnosti, bar tako kaže (moja) memorija; pri stvaranju, (mi) dobijamo znanje potrebno da izvršenje neposrednih dužnosti. Novi zadaci donose nova znanja; (mi) ne zaboravljamo ranije zadatke, nego ih ostavljamo u rezervi, kako bi mogli da (nam) pomognu kasnije, u slučaju potrebe.
<BR>
<BR>&nbsp;&nbsp;&nbsp;&nbsp;&nbsp;Olmi je pričao Jartu o ljudskom detinjstvu; o obrazovanju, zabavi, biranju i primanju prvih implanata, o bibliotekama; nije mu pričao o Čičku, ni kako ovaj izgleda, i pažljivo je nadgledao sve vizuelne podatke kako Jart ne bi ugledao blago zakrivljene komore zvezdanog broda. Pokušao je da pruži iluziju kako je i on rođen i odrastao na planeti.
<BR>&nbsp;&nbsp;&nbsp;&nbsp;&nbsp;Nadao se da će vremenom uspeti da se probije kroz Jartove odgovarajuće laži. Na kraju krajeva, on ga je držao zarobljenog; bio je u prednosti. Možda će kasnije, kad bude bio sasvim siguran u svoju kontrolu, Jartu govoriti istinu, i samo istinu.
<BR>&nbsp;&nbsp;&nbsp;&nbsp;&nbsp;Ipak, u ovom času obojica su oklevali oko potpunog otvaranja...
<BR>
<BR>&nbsp;&nbsp;&nbsp;&nbsp;&nbsp;Napolju je Heksamon uporno radio na ostvarenju svojih ciljeva. Olmi se ponekad priključivao na javni terminal biblioteke, daleko od svog skloništa, šaljući tragača da se probije kroz propagandu Heksamona, koja je postajala ozbiljno gusta. Heksamon se izgleda krio od samog sebe, osećajući krivicu zbog onog što čini. Bilo mu je potrebno da samog sebe stalno ponovo ubeđuje.
<BR>&nbsp;&nbsp;&nbsp;&nbsp;&nbsp;Olmija to nije oduševilo. Vodilo je ka zavaravanju i lošim procenama. Sve njegove najgore sumnje i strahovi o trenutnom vođstvu Heksamona polako su se ostvarivali.
<BR>&nbsp;&nbsp;&nbsp;&nbsp;&nbsp;Posle odluke mens publica, ponovno otvaranje Puta teklo je po planu. Odbrana je bila gotovo potpuna. Put se mogao ponovo povezati za mesec dana, možda i manje; građani orbirtalnih tela bili su oduševljeni, ali i nervozni.
<BR>&nbsp;&nbsp;&nbsp;&nbsp;&nbsp;Na Zemlji, Zemaljski Senat bio je prisilno raspušten. Senatori i predstavnici korporeala bili su razdvojeni, kao i izvestan broj područnih guvernera.
<BR>&nbsp;&nbsp;&nbsp;&nbsp;&nbsp;Ram Kikura je još bila u kućnom pritvoru, bez mogućnosti komunikacija, u Osnom Euklidu.
<BR>&nbsp;&nbsp;&nbsp;&nbsp;&nbsp;Olmi je te podatke primio uz mračno mrštenje. Uvek je postojala mogućnost; sada je mogućnost bila stvarna. Ponovno otvaranje je postalo opšta opsesija, i više ga ništa ne može sprečiti, čak ni čast i tradicija duge hiljadu godina.
<BR>&nbsp;&nbsp;&nbsp;&nbsp;&nbsp;Vremenom će možda početi da poštuje Jarte, sa njihovom tvrdoglavom ograničenošću ciljeva, više nego svoj narod, izgubljen u hipokriziji i dvoličnosti.
<BR>&nbsp;&nbsp;&nbsp;&nbsp;&nbsp;Olmi se vrati u svoje stanište.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
