<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. ČIČAK, PETA KOMORA
<P>&nbsp;&nbsp;&nbsp;&nbsp;&nbsp;Jart je mirno čekao u Olmiju, očito nesvestan ikakve promene stanja. Olmi je ležao u drugoj sobi, sklopljenih očiju, pažljivo oprobavajući novog saputnika, kao što hirurg traži najbolje mesto na kome bi prodro u uspavanu ali opasnu zver.
<BR>&nbsp;&nbsp;&nbsp;&nbsp;&nbsp;Mogao je da oseti svuda oko sebe dubine asteroida, nepromenjene već milijardama godina, nepromenljive kao vreme, drevni kamen i ugljenične materijale i vodu koji su hranili i čuvali njegov narod već stolećima.
<BR>&nbsp;&nbsp;&nbsp;&nbsp;&nbsp;On pogleda praznu ploču koja je ranije prikazivala šare Jartove ličnosti. Sada su skladišta memorije bila prazna; sve što je od Jarta bilo u njima sada je bilo uspešno presnimljeno u Olmijeve implante.
<BR>&nbsp;&nbsp;&nbsp;&nbsp;&nbsp;Prvo što je otkrio, već posle nekoliko sekundi ispitivanja Jarta, bilo je da postoji neka vrsta prevodilačkog okvira, bilo da ga je stvorio Jart kao reakciju na drevne istraživače ili, manje verovatno, sami istraživači. Bez tog okvira, Olmi ne bi ni primio nikakvu razumljivu poruku kada ga je Mar Kelen prvi put povezao sa sistemom. Okvir je bio nepotpun, ali za početak sasvim koristan.
<BR>&nbsp;&nbsp;&nbsp;&nbsp;&nbsp;Pošto je ustanovio da je prevođenje komunikacije moguće, Olmi je preduzeo da još jednom proveri svoje mere opreza. Odvojio je od svoje primarne ličnosti i Jartovu ličnost - koja se nalazila u jednom implantu - i sopstvenog usnimljenog delimičnjaka, i podigao niz prepreka, od kojih je jedna bila tajmer za regulisanje pristupa svim njegovim implantima. Delimičnjak je sprovodio rana ispitivanja i redovno mu podnosio izveštaje.
<BR>&nbsp;&nbsp;&nbsp;&nbsp;&nbsp;U superbrzom svetu implanta, sve to se desilo za nekih desetak minuta po presnimavanju. Olmijev delimičnjak ustanovio je da je Jartova ličnost gotovo nedirnuta - to jest, njegove glavne rutine i podrutine su naizgled sledile prihvaćena pravila za rukovođenje inteligencijom. Nisu bile rasute. Jartove niže rutine izgleda da nisu valjano radile, ali o tome će definitivno prosuditi kasnije.
<BR>&nbsp;&nbsp;&nbsp;&nbsp;&nbsp;Nikad ne pretpostavljaj da je bilo koji deo tempirane bombe neaktivan, sve dok potpuno ne shvatiš bombu.
<BR>&nbsp;&nbsp;&nbsp;&nbsp;&nbsp;Tokom prvog sata, Olmijev delimičnjak našao je neke delove Jartove memorije iskustava. Delovi njegove ličnosti kao da su se nakratko probudili iz bezvremenog dremeža, i Olmi je ponovo primio kakofoniju poruka punih strepnje:
<BR>
<BR>&nbsp;&nbsp;&nbsp;&nbsp;&nbsp;Dužnost nejasna. Prisustvo arbitra Dužnosti(?)
<BR>&nbsp;&nbsp;&nbsp;&nbsp;&nbsp;Nemogućnost nalaženja (sebe?) (Kletve)
<BR>&nbsp;&nbsp;&nbsp;&nbsp;&nbsp;A potom se sve vratilo u tihi mir onoga što je ličilo na počinak.
<BR>
<BR>&nbsp;&nbsp;&nbsp;&nbsp;&nbsp;Sećanja koja je pronašao nisu bila ni blizu jasna ni laka za prevođenje. Jartova čula su bila veoma različita od ljudskih; "oči" su bile osetljive i na svetlo i na zvuk, kombinujući te signale na način jedinstven u iskustvu Heksamona. Olmiju, ipak, nije to predstavljalo najveću teškoću sa sećanjima; već stolećima su bili poznati algoritmi koji mogu da protumače skoro sve senzorne poruke. Ono što ga je najviše zbunjivalo (ili, bolje rečeno, u ovoj fazi njegovog delimičnjaka) bila je povučenost ličnog opažanja u korist većeg kulturnog uslovljavanja. Lična perspektiva Jartove ličnosti kao da je bila gotovo nebitna; a postojali su značajni dokazi da je ovaj Jart služio više kao daljinski senzor nego kao samosvojna jedinka.
<BR>&nbsp;&nbsp;&nbsp;&nbsp;&nbsp;Ipak, drugi podaci protivrečili su ovome. Jart je imao snažnu, nezavisnu rutinu motivacije - ono što bi u ljudskoj psihi bilo nazvano egom. Ipak, postojali su neverovatno složeni kompleksi socijalne i hijerarhijske reakcije, koji su se mešali sa tom rutinom. Jart je posedovao snažnu volju, a ipak u izvesnim situacijama - kada bi se nalazio u svojoj društveoj okolini - bio bi potpuno pitom i poslušan, gotovo bez ikakve volje. I, pri tom, sam ne bi primetio nikakvu razliku između ta dva stanja.
<BR>&nbsp;&nbsp;&nbsp;&nbsp;&nbsp;Za Jarta, poslušnost je bila nerazlučiva od sopstvene volje, i Olmi je ipak bio siguran da Jarti ne čine grupni um - bar ne ovaj Jart. Možda je Jart nosio model ili veštački usađenu simulaciju hijerarhije Jarta, neku vrstu monitora ili savesti.
<BR>&nbsp;&nbsp;&nbsp;&nbsp;&nbsp;Neko vreme, dok je primao podatke preko jednosmerne veze sa svojim delimičnjakom, Olmi se pitao da se nisu možda presnimile dve ili više ličnosti. Bilo je teško shvatiti ovako duboka mimoilaženja u rutinama jedne jedinke.
<BR>&nbsp;&nbsp;&nbsp;&nbsp;&nbsp;Delimičnjak je konačno uspeo da sastavi niz čulnih sećanja koji se mogao prevesti na ljudski način.
<BR>&nbsp;&nbsp;&nbsp;&nbsp;&nbsp;Nimalo čudno, pošto je Jart bio pod jakim stresom, najjasnije slike odnosile su se na njegovo zarobljavanje. Olmi je video ono što je moralo predstavljati Put - sasvim ravno i bezbojno - i blistave predmete negde napred, zabeležene fantastično detaljno. Detalji su se često menjali, pa se čak u jedan mah upitao da li njegov delimičnjak dobro prevodi. Delimičnjak, koji je predvideo reakcije svog originala, uveravao je Olmija da je prevod tačan.
<BR>&nbsp;&nbsp;&nbsp;&nbsp;&nbsp;Zato što je posmatrao predmete sa više gotovo nezavisnih tačaka, nena pikasovsko-kubistički način, nego prerađujući vizuelni ulaz preko mnogih različitih rutina.
<BR>&nbsp;&nbsp;&nbsp;&nbsp;&nbsp;A onda je Olmiju sinulo - i delimičnjak je, nezavisno, izveo isti zaključak - da Jart koristi čulne interpretatore preuzete od drugih vrsta. Jart je posedovao mnogo vizuelnih "mozgova", skoro sigurno načinjenih po uzorku nekih drugih vrsta.
<BR>&nbsp;&nbsp;&nbsp;&nbsp;&nbsp;Tokom ropstva, Jart je očito isprobavao alternative, pokušavajući da kopira ljudsku tačku gledišta korišćenjem rutina nekih bića koja je smatrao slična ljudima.
<BR>&nbsp;&nbsp;&nbsp;&nbsp;&nbsp;Dali se time može objasniti deo zbrke između ega i rutina motivacije? Da li Jart bukvalno sadrži ličnosti drugih vrsta, noseći ih sa sobom unaokolo kao alat u torbi?
<BR>&nbsp;&nbsp;&nbsp;&nbsp;&nbsp;Koliko inteligentnih vrsta, koliko kultura i društava su Jarti pokorili? Šta se desilo sa njima?
<BR>&nbsp;&nbsp;&nbsp;&nbsp;&nbsp;Olmi je radio još jedan sat, pokušavajući da razabere vizuelna sećanja. Konačno je uspeo da sklopi relativno jasnu sliku zarobljavanja.
<BR>&nbsp;&nbsp;&nbsp;&nbsp;&nbsp;Tumačenje prvog nivoa čula (možda Jartova prirodna rutina):
<BR>
<BR>&nbsp;&nbsp;&nbsp;&nbsp;&nbsp;Okolina je duboko crna i hladna, bez zvuka. Prednji plan zauzimaju vrli i bučni predmeti koji se veoma brzo kreću. Ti predmeti su mašine, ali Jarti ne prave takve mašine (slika sejanja i virusolikog rasta).
<BR>
<BR>&nbsp;&nbsp;&nbsp;&nbsp;&nbsp;Tumačenje drugog nivoa čula (strana?)
<BR>
<BR>&nbsp;&nbsp;&nbsp;&nbsp;&nbsp;Pozadina je puna detalja, oštra toliko da smeta; predmeti u prvom planu izgledaju nebitni, zanemareni su. Ova rutina jednostavno ne može da protumači mašine, ili možda nikakve bliske predmete.
<BR>
<BR>&nbsp;&nbsp;&nbsp;&nbsp;&nbsp;(Je li ovo prilagođena čulna rutina, upita se Olmi, predviđena da proširi ili podrži ostale? Izgleda da je, ukupno, zauzimala nebitno mesto.) Olmiju je bilo lako da prepozna Put. Vučna polja protegnuta preko ogromnog prostora, blistavo obojena - purpurno i crveno.
<BR>
<BR>&nbsp;&nbsp;&nbsp;&nbsp;&nbsp;Neka polja se povlače, iskreći, od probijačkih zrakova. Zrakovi ih probijaju i spajaju se - ali, opet, ova rutina ne može da prepoznaje mašine.
<BR>
<BR>&nbsp;&nbsp;&nbsp;&nbsp;&nbsp;(Čudan nedostatak, pomisli Olmi; viđenje ipak odgovara mišljenju, i moguće je da vrsta od koje je ova rutina bila "pozajmljena" nema nikakva znanja o tehnologiji).
<BR>
<BR>&nbsp;&nbsp;&nbsp;&nbsp;&nbsp;Treći nivo (prilagođeni Jart? Sličan prvom):
<BR>
<BR>&nbsp;&nbsp;&nbsp;&nbsp;&nbsp;Delovanje predmeta u prvom planu je sasvim jasno, apstraktno gledajući. Svaka mašina je jasno ocrtana.
<BR>
<BR>&nbsp;&nbsp;&nbsp;&nbsp;&nbsp;Olmi prepoznad ljudski fizički prodirač (bez posade, izuzev delimičnjaka) i automatske jedinice tragaj-uništi, velike i male - sve gadne, crne i uzavrele od energije polja. On uzdrhta. Nikada nije voleo takvo oružje. Bilo je jednostavno, direktno i nezaustavljivo. Uništavalo je sve što bi mu se našlo pred poljima, pretvarajući ga u atome, talase vreline i gama zrake.
<BR>&nbsp;&nbsp;&nbsp;&nbsp;&nbsp;Jart je video to oružje - pa ipak je poživeo, koliko da ga zarobe. A ovaj Jart je bio u prvim redovima ko zna kakvog okršaja u Putu kojeg su ove slike predstavljale. Ljudi su u takve akcije slali samo delimičnjake.
<BR>&nbsp;&nbsp;&nbsp;&nbsp;&nbsp;Je li ovaj Jart po bilo čemu prirodni organizam, ili je u potpunosti veštačka tvorevina? Oni koji su ga nekada zarobili nisu verovali da je fizički oblik tipičan za Jarte. Zbog čega bi onda verovali ličnosti?
<BR>&nbsp;&nbsp;&nbsp;&nbsp;&nbsp;Olmi se usmeri na niz događaja oko Jartovog zarobljavanja. Pristizala su nova čulna sećanja, i on je sastavljao ljudsku, linearnu priču.
<BR>
<BR>&nbsp;&nbsp;&nbsp;&nbsp;&nbsp;Jart se nalazi u malom vozilu, probijajući se kroz ivice vučnog polja kao vilin konjic kroz trsku. Nad njim, kroz čitav ovaj deo Puta -
<BR>
<BR>&nbsp;&nbsp;&nbsp;&nbsp;&nbsp;Vrlo verovatno, na onih milion kilometara spornog područja oko 1,9 puta deset na deveti -
<BR>
<BR>&nbsp;&nbsp;&nbsp;&nbsp;&nbsp;Oružja ljudi i Jarta susreću se u divljem boju. U pitanju je pat pozicija; ista situacija se nastavlja dosta dugo.
<BR>
<BR>&nbsp;&nbsp;&nbsp;&nbsp;&nbsp;(Merenje vremena kod Jarta Olmiju nije jasno.)
<BR>
<BR>&nbsp;&nbsp;&nbsp;&nbsp;&nbsp;Jartovo vozilo nalazi i uništava mnoge male mašine ljudi, pržeći ogoljenu površinu Puta. Nailazi na tragaj-uništi jedinice i nekako uspeva da ih izbegne. Sada je u području van oblasti sukoba, na teritoriji ljudi, gde će pokušati da nanese fatalni udarac nekom komandnom centru - velikom tokobrodu ili naoružnoj tvrđavi, ali sledeće na šta nailazi jeste oblak prodirača
<BR>
<BR>&nbsp;&nbsp;&nbsp;&nbsp;&nbsp;- i vozila koja ni Olmi ne prepoznaje.
<BR>
<BR>&nbsp;&nbsp;&nbsp;&nbsp;&nbsp;I pre nego što uspeva da manevriše, biva uhvaćen gustim vučnim poljem, oklop njegovog vozila je prenapregnut i deformisan. Mašina za potragu i popravku brzo zatvara mesto udara vučnim mehurom. Jart leži u svojoj čauri okoline, mlazevi svetlosti puze preko površine prozirnog polja, jer njegov generator polako posustaje. Monitori nalik na ogromne crne bube probijaju se kroz mehur i neutrališu sve slabiju čauru, izvlačeći Jarta iza komandnog pulta. Jartovo telo već je ozbiljno oštećeno. Još jedno vozilo, veliko skoro kao tokobrod, prilazi površinom puta
<BR>
<BR>&nbsp;&nbsp;&nbsp;&nbsp;&nbsp;- i čulne slike se zamućuju i to je bio kraj.
<BR>&nbsp;&nbsp;&nbsp;&nbsp;&nbsp;Olmi otvori oči. Jartov zadatak bio je beznadežan; nikad nije ni čuo za organska bića u onome što bi kod Jarta odgovaralo prodiračima. Čitava akcija bila je više nego sumnjiva - bila je netipična, skoro smešna.
<BR>&nbsp;&nbsp;&nbsp;&nbsp;&nbsp;Pa ipak, ljudi su zagrizli mamac, nadajući se - možda i verujući - da su konačno zarobili Jarta.
<BR>&nbsp;&nbsp;&nbsp;&nbsp;&nbsp;Možda i jesu. Možda su Jarti bili spremni da odbace prednost neprijateljskog neznanja kako bi ubacili svog trojanskog konja kroz zidove. Ali, zašto su onda ubijali istraživače? Zašto su otvorili vrata na trbuhu konja pre nego što je pala noć i Trojanci pospali?
<BR>&nbsp;&nbsp;&nbsp;&nbsp;&nbsp;Olmi zatvori oči i prizva poslednjih nekoliko rasutih slika koje mu beše poslao delimičnjalk. Bile su suviše iskidane da bi se spojile -
<BR>&nbsp;&nbsp;&nbsp;&nbsp;&nbsp;Ali, uz poslednju bilo je povezano nagrizanje, postepena korozija. Olmi se povuče od opasne žaoke i strpa čitavu sliku u treći implant, smesta je izolovavši.
<BR>&nbsp;&nbsp;&nbsp;&nbsp;&nbsp;Potom je očistio treći implant od svih podataka.
<BR>&nbsp;&nbsp;&nbsp;&nbsp;&nbsp;Jart nije dremao.
<BR>&nbsp;&nbsp;&nbsp;&nbsp;&nbsp;Olmi je čekao da mu usnimljeni delimičnjak iz drugog implanta podnese izverštaj o samoanalizi. Kada su podaci pristigli, početni niz bio je ozbiljno poremećen. Delimičnjak je bio zaražen.
<BR>&nbsp;&nbsp;&nbsp;&nbsp;&nbsp;Jart je delovao. Predostrožnost nije bila dovoljna.
<BR>&nbsp;&nbsp;&nbsp;&nbsp;&nbsp;Olmi podiže nove barikade oko izolovanih implanata i pripremi novog delimičnjaka. Slanje delimičnjaka u taj tuđinski pakao bilo je kao da šalje sebe - delimičnjaci su bili kopije delova njega samog. Nivo hormona mu ponovo poraste i on suzbi mučan, klaustrofobični užas koji umalo da mu ne zapljusnu periferne kontrole.
<BR>&nbsp;&nbsp;&nbsp;&nbsp;&nbsp;Prošlo je manje od dva sata od presnimavanja.
<BR>
<BR>&nbsp;&nbsp;&nbsp;&nbsp;&nbsp;Proučavanje Jarta očito će značiti bitku umova. Pošto je očistio drugi implant i stavio novog delimičnjaka umesto onog koji je bio zaražen, Olmi je sačekao rezultate novog niza pokušaja. Jartova ličnost nije pokušala da zatruje podatke korozijom, niti da zarazi delimičnjaka.
<BR>&nbsp;&nbsp;&nbsp;&nbsp;&nbsp;Odmeravali su snage jedan drugom.
<BR>&nbsp;&nbsp;&nbsp;&nbsp;&nbsp;Uprkos napadu na prvog delimičnjaka - na šta je Olmi bio spreman - Jart još nije uspeo da izmeni osnovni sistem u kome se nalazio. Olmi je verovao da Jart ne razume sistem u kome se nalazi, ali je verovatno znao da mu se stanje izmenilo.
<BR>&nbsp;&nbsp;&nbsp;&nbsp;&nbsp;Zaštitne ograde bile su efikasne. Pošto je stigao dotle, on odluči je da ostavi podzemne odaje skladišta memorije i nastavi svoja unutašnja istraživanja u četvrtoj komori.
<BR>&nbsp;&nbsp;&nbsp;&nbsp;&nbsp;Tesne prostorije i osećanje da je okružen kilometrima stenja postali su mu prenaporni. Ipak, još nije bio spreman da se vrati među ljude. Trebalo je izvršiti još vrlo mnogo proba i da sprovede mnogo testova pre nego što bi preduzeo taj rizik.
<BR>&nbsp;&nbsp;&nbsp;&nbsp;&nbsp;Ako se Jart budi, znači da beše došlo vreme da ga izloži nekim ozbiljnijim stvarnostima ljudskog postojanja.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
