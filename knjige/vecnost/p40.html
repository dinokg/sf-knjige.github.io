<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39. PUT
<P>&nbsp;&nbsp;&nbsp;&nbsp;&nbsp;Ritu je već na početku putovanja počela da zamara izuzetna briga njenog tamničara da je na Geu sprovede korak po korak. Ništa joj nije bilo poznato ni razumljivo, čak ni veličina onoga što je videla.
<BR>&nbsp;&nbsp;&nbsp;&nbsp;&nbsp;Prvo su je izveli iz one odaje - zapravo, prilično male sobe, ni blizu pećine kakvu je zamišljala - i smestili u zaštitni ovalni mehur, u kojoj su stajali na ravnoj, ograđenoj platformi širokoj četiri ili pet ruku i crnoj kao gar iz lampe. Pratilac je bio sa njom u mehuru, koji je izgledao kao da je načinjen od izuzetno tankog stakla.
<BR>&nbsp;&nbsp;&nbsp;&nbsp;&nbsp;Ili možda od sapunice. Više nije htela ni da pomišlja kako ima granica moći onih koji su je zarobili.
<BR>&nbsp;&nbsp;&nbsp;&nbsp;&nbsp;"Gde su moji drugovi?" upita ona. Demetriosovu sliku behu ostavili za sobom; bili su sami u mehuru.
<BR>&nbsp;&nbsp;&nbsp;&nbsp;&nbsp;"Oni idu mnogo bržim putem. Ovo što radim sa tobom je, ako smem da pozajmim tu reč, vrlo skupo; troši energiju. Za svoje poslove sam dobio samo određenu količinu energije."
<BR>&nbsp;&nbsp;&nbsp;&nbsp;&nbsp;Mehur je nepomično lebdeo u tami. Pred njima, na dalekom kraju tame, blistavi trougao bele svetlosti narastao je do dužine njene pružene ruke, a onda se zaustavio. Za trenutak se ništa nije dešavalo; pratilac je ćutke stajao, zagledan u to svetlo.
<BR>&nbsp;&nbsp;&nbsp;&nbsp;&nbsp;Rita se tresla. Nešto životinjsko u njoj tražilo je put bekstva, nadajući se da se u svoj ovoj stvarnosti nalazi i neka magija koja će joj omogućiti da umakne. Ipak, nije pokušala. Ostavljena nasamo sa svojim mislima, okrenula se i ugledala iza sebe tamni zid, pokriven slojem nalik na ulje na crnoj vodi, prošaran zlatom i srebrom i svim duginim bojama. Zid se protezao nad njima u senovitu tamu. Bio je užasno, masivno divan; nije imala pojma gde se nalazi i šta će se dešavati. Tišina ju je plašila; morala je da govori kako ne bi počela da vrišti.
<BR>&nbsp;&nbsp;&nbsp;&nbsp;&nbsp;"Ne znam kako ti je ime", reče ona tiho. Pratilac se okrenu ka njoj, glatkog lica punog pažnje, i ona se nekako postide što želi da zna tako nešto o neprijatelju. Stid je dolazio delom od shvatanja da ne može da mrzi priliku koja je stajala kraj nje; nije bila sigurna čak ni šta je to. Da bi saznala nešto više, moraće da postavlja pitanja zbog kojih će izgledati slabija.
<BR>&nbsp;&nbsp;&nbsp;&nbsp;&nbsp;"Želiš li da imam ime?" ljubazno je upita pratilac.
<BR>&nbsp;&nbsp;&nbsp;&nbsp;&nbsp;"Zar nemaš svoje sopstveno ime?"
<BR>&nbsp;&nbsp;&nbsp;&nbsp;&nbsp;"Moji sadruzi mi se obraćaju na vrlo različite načine. Ipak, u ovom obliku, pošto me samo ti vidiš i samo ti mi se obraćaš, nemam nikakvo ime."
<BR>&nbsp;&nbsp;&nbsp;&nbsp;&nbsp;Ova naizgled glupost je ponovo iznervira. "Molim te da odabereš ime", reče ona, okrećući mu leđa.
<BR>&nbsp;&nbsp;&nbsp;&nbsp;&nbsp;"Onda ću biti Kimon. Je li to pogodno ime?"
<BR>&nbsp;&nbsp;&nbsp;&nbsp;&nbsp;U trećem razredu imala je pedagogosa po imenu Kimon. Bio je to punačak, prijatan čovek, nežan i uporan, ali ne i brz. Kao devojčica veoma je volela Kimona. Možda je njen pratilac zato i izabrao njegovo ime. A možda mu nisu potrebna tako očita varakanja. "Ne", odgovori ona. "To nije tvoje ime."
<BR>&nbsp;&nbsp;&nbsp;&nbsp;&nbsp;"Pa kako će mi onda biti ime?"
<BR>&nbsp;&nbsp;&nbsp;&nbsp;&nbsp;"Zvaću te Tifon", reče ona. To je bilo iz Hesioda: strašno biće koje se borilo sa Zevsom, sin Gee (otuda pratiočev ljudski lik) i Tartarosa; duboko zakopano čudovište puno beskrajnog zla... To ime će je držati na oprezu.
<BR>&nbsp;&nbsp;&nbsp;&nbsp;&nbsp;Pratilac klimnu glavom. "Neka bude Tifon."
<BR>&nbsp;&nbsp;&nbsp;&nbsp;&nbsp;Bez ikakvog upozorenja, mehur poče brzo da se udaljava od zida. Nije bilo načina da proceni brzinu; nije osećala inerciju. Svuda unokolo, tama je bila ispunjena tek jedva primetnim dugama. Ona podiže pogled i ugleda bezbroj bledih zrakova svetlsti koji su se paralelno pružali od one trouglaste beline napred, preko i iza njih, u zid, gde su nestajali. Trougao je postajao sve veći i sjajniji; očito su se približavali nečemu, ali nije mogla biti sigurna čemu.
<BR>&nbsp;&nbsp;&nbsp;&nbsp;&nbsp;Opčinjena, Rita je zurila u belinu koja joj je ispunjavala vid, blistavi, skoro ošamućujući sjaj sa bisernim prelivom koji ju je i čudio i umirivao. U ovakvu svetlost mogu biti zaogrnuti bogovi. Oni bogovi u koje zapravo ne verujem, pomisli ona. Ipak su još u meni. Atena i Astarta i Izis i Aser i Aserapis i Zevs... a sada i Tifon.
<BR>&nbsp;&nbsp;&nbsp;&nbsp;&nbsp;Iznenada ju je okružila svetlost, i tama postade zjapeći zid ili rupa iza njih. Iznenada je stekla orijentaciju i shvatila da je izišla iz ogromne trostrane prizme u sveprisutnu bisernu svetlost. Okrenula se i ugledala jednakostranični trougao kako se udaljava. Bio je okružen tankom linijom tamno crvene boje, toliko bogate i otmene da ju je bilo teško opisati - boje koja kao da je istovremeno sadržala ozbiljno dostojanstvo, treperavi život i užasno nasilje.
<BR>&nbsp;&nbsp;&nbsp;&nbsp;&nbsp;"Gde sam?" upita ona, tek nešto glasnije od šapata.
<BR>&nbsp;&nbsp;&nbsp;&nbsp;&nbsp;"Iza nas je suf. Mi smo u vakuumu, unutar cevi od svetlećih gasova. Odmah ćemo se spustiti niz cev."
<BR>&nbsp;&nbsp;&nbsp;&nbsp;&nbsp;I dalje nije imala pojma gde su. Želudac joj se grčio; toliko čuda, zaključila je, ne može joj prijati. Kako je sofe reagovala kada je videla tolika čuda? Mora da je nekada Ritinoj baki i Gea izgledala čudna, a možda i užasna.
<BR>&nbsp;&nbsp;&nbsp;&nbsp;&nbsp;Ona prinese pesnice očima da ih protrlja. Bolele su je. Vrat ju je boleo od silnog povijanja unazad. Bolela ju je i glava; opet se osećala bedno, a ipak je u svetlosti bilo i lepote... i stidela se što oseća bol.
<BR>&nbsp;&nbsp;&nbsp;&nbsp;&nbsp;Ne reagujem dobro, zar ne? Možda bi trebalo da mi je milo što sam još pri sebi.
<BR>&nbsp;&nbsp;&nbsp;&nbsp;&nbsp;Sjaj se pojačao i za trenutak je osetila peckanje. Prošli u kroz granicu cevi sa bisernom svetlošću. Ispod njih je ležalo nešto nerazumljivo, delikatno kao ogromna mapa, bledozeleno, prekriveno belim i smeđim linijama, prošarano u pravilnim razmacima koničnim kulama načinjenim od naslaganih diskova oblih rubova.
<BR>&nbsp;&nbsp;&nbsp;&nbsp;&nbsp;Opet je promenila perspektivu, i videla s razumevanjem, umesto da samo oseća koordinaciju.
<BR>&nbsp;&nbsp;&nbsp;&nbsp;&nbsp;Nalazili su se unutar zatvorene, duge površine zakrivljene kao cilindar ili cev, ali ogromne. Površina cilindra se širila kao šara na krićanskom tekstilu, sva u bledozelenom, smeđem i belom, kao... brzo joj je ponestalo poređenja.
<BR>&nbsp;&nbsp;&nbsp;&nbsp;&nbsp;Rita je sada znala gde je. Patrikija joj je opisala mnogo šta od ovoga - mada nije pomenula boje i šare. Nad njihovim mehurom protezala se široka traka cevi sa plazmom, sada mnogo bleđa, i neverovatno područje zvano tok, sama singularnost. Možda je prizma putovala duž toka, kao Heksamonovi tokobrodovi.
<BR>&nbsp;&nbsp;&nbsp;&nbsp;&nbsp;Nalazila se u Putu.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
