<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. GEA
<P>&nbsp;&nbsp;&nbsp;&nbsp;&nbsp;Aleksandreja je bila mnogo prljavija nego što se sećala iz svojih ranijih poseta; kao da je bila zaogrnuta dimom i garom, štiteći se tako od svojih mnogih nevolja. Čuveni mermerni lukovi bili su oronuli. Mnoge statue bile su pokrivene debelim nauljenim platnom.
<BR>&nbsp;&nbsp;&nbsp;&nbsp;&nbsp;Predstavnici bibliofilaksa, direktor i arhivist Muzejona ubacili su i nju i njen prtljag sa ulice pred Muzejonovom čuvenom Istočnom Kapijom, a onda je smestili na drndava kolica, zahtevajući da se vozi umesto da hoda.
<BR>&nbsp;&nbsp;&nbsp;&nbsp;&nbsp;Ženska spavaonica bila je jednospratnica od cigle i kamena, nemarno zabačena u prašnjavom, golom uglu dvorišta Muzejona. Riti se srce steglo kad ju je videla; Lugotriks, koji je sedeo kraj vozača, prezrivo je zazviždao.
<BR>&nbsp;&nbsp;&nbsp;&nbsp;&nbsp;Skrenuli su u dvorište popločano popucalim ciglama i pokriveno prašinom. Postarija žena u crnom šalu malodušno je čistila prašinu u senci dvokrilnih vrata, i jedva da ih je pogledala. Vrata su se otvorila i na njima se pojavila plavokosa, dostojanstvena mlada žena otprilike Ritinih godina, sklopivši ruke iznad glave u znak pozdrava.
<BR>&nbsp;&nbsp;&nbsp;&nbsp;&nbsp;"Dobro došla! Dobro došla!" uzviknula je, cokćući jezikom i spuštajući ruke da podigne dugu smeđu haljinu iz prašine. "Ti si sa Rodosa? Iz Hipateiona?"
<BR>&nbsp;&nbsp;&nbsp;&nbsp;&nbsp;Rita se nasmeši i klimnu glavom. Dvokolice su se naglo zaustavile i vozač je nešto malo pomogao Keltu u istovarivanju prtljaga na prag. "Ti ovde ne možeš ostati, da znaš", oštro se obrati mlada žena Keltu. "Ovde nema muškaraca."
<BR>&nbsp;&nbsp;&nbsp;&nbsp;&nbsp;"On mi je telohranitelj", umeša se Rita.
<BR>&nbsp;&nbsp;&nbsp;&nbsp;&nbsp;"Draga moja, ma koliko stvari u Muzejonu loše stajale po nas, nikome nisu potrebni telohranitelji! Moraće da odsedne negde drugde. Ti si Rita Berenika Vaskajza?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Žena je kratko zagrli. "Ja sam Jorea Jalos, iz Galateje. Tvoj sam vodič. Ti studiraš matematiku?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Fantastično. Ja studiram gajenje životinja u poljoprivrednoj školi. Zadužili su me da ti pokažem tvoju sobu i odgovorim ti na pitanja."
<BR>&nbsp;&nbsp;&nbsp;&nbsp;&nbsp;Ritine nade zgasnuše kada je Jalos povede na gornji sprat, požurivši ispred nje duž mračnog hodnika. "Drago nam je što si došla. Žao mi je što nemamo ništa bolje. U leto, ove sobe se noću lepo ohlade. Zimi to baš i nije zgodno. Ipak, preko dana su prijatno tople." Ona izvuče veliki gvozdeni ključ i gurnu ga u katanac, protrese i katanac i ključ, a zatim nastavi da gura i šutira tanka drvena vrata dok se nisu otvorila, tužno stružući po ispucalom drvenom podu.
<BR>&nbsp;&nbsp;&nbsp;&nbsp;&nbsp;"Jesi li ti Izidina kćerka?" upita je Jalos.
<BR>&nbsp;&nbsp;&nbsp;&nbsp;&nbsp;Rita uđe u sobu. Izgledala je kao manastirska ćelija, sa parom maleckih prozora visoko na spoljašnjem zidu i kožnim krevetom sabijenim u ugao. Iza vrata se nalazio klimavi stalak sa lavorom i noćnom posudom. Kraj desnog zida nalazio se izanđali drveni sto, pod izbledelim muralom Kanopske Izide sa njenim malim, krupnookim, pernatim sinčićem i zmijom zaštitnicom.
<BR>&nbsp;&nbsp;&nbsp;&nbsp;&nbsp;"Ne", jedva uspe da odgovori Rita.
<BR>&nbsp;&nbsp;&nbsp;&nbsp;&nbsp;"Šteta. Dorka, žena koja je ovde bila pre tebe, divan pomagač, veoma je volela Izidu. Ne možeš preurediti sobu bez odobrenja Ženskog veća."
<BR>&nbsp;&nbsp;&nbsp;&nbsp;&nbsp;"Ne bi mi ni palo na pamet", reče Rita. Ona dade Lugotriksu znak da unese njen prtljag. On se provuče kroz vrata sa putničkim kovčegom i drvenim kutijama pod miškom, pažljivo ih spusti na pod i povuče se u stranu, što dalje od podozrive Jalos.
<BR>&nbsp;&nbsp;&nbsp;&nbsp;&nbsp;"On je Kelt, zar ne?"
<BR>&nbsp;&nbsp;&nbsp;&nbsp;&nbsp;"Iz Parizosa je", potvrdi Rita.
<BR>&nbsp;&nbsp;&nbsp;&nbsp;&nbsp;"U Galateji ima puno Kelta", primeti Jalos. "Ja sam iz Nabateje, i helenskog sam porekla."
<BR>&nbsp;&nbsp;&nbsp;&nbsp;&nbsp;Rita učtivo klimnu glavom.
<BR>&nbsp;&nbsp;&nbsp;&nbsp;&nbsp;"Imamo grupno veće u prvi sat po zalasku sunca. Ako želiš da nam se pridružiš, bićeš dobro došla. Javi mi ako ti išta treba. Mi žene ovde moramo da se držimo zajedno. Kalimakos i njegovi ne mare baš mnogo za nas. Nismo dobre za njegove vojne ugovore." Jalos zastad na vratima. "Kelt sada mora sa mnom. Naći ću mu sobu u starom kupatilu, gde spavaju čuvari."
<BR>&nbsp;&nbsp;&nbsp;&nbsp;&nbsp;Lugotriks prenese pogled sa Jalos, koje se očito gadio, na Ritu. "Idi", reče mu ona. "Meni će ovde biti dobro." Ipak, nije bila sasvim sigurna u to. Već je bila nostalgična i osećala se izmeštenom. Kelt sleže ramenima i pođe za domaćicom. Rita se iznenada seti nečega i povika za njom niz hodnik. "Mogu li da dobijem katanac i ključ?"
<BR>&nbsp;&nbsp;&nbsp;&nbsp;&nbsp;"Nema katanaca", doviknu joj Jalos.
<BR>&nbsp;&nbsp;&nbsp;&nbsp;&nbsp;"Treba mi katanac", uporno nastavi Rita, sada već iznervirana i zabrinuta za svoje Predmete.
<BR>&nbsp;&nbsp;&nbsp;&nbsp;&nbsp;"Dođi na sastanak Vveća. Raspravićemo to. Oh... Ako nisi Izidina sestra, šta si onda?"
<BR>&nbsp;&nbsp;&nbsp;&nbsp;&nbsp;Rita izmisli odgovor iznenađujuće brzo. "Pripadam svetilištu Atene Lindije."
<BR>&nbsp;&nbsp;&nbsp;&nbsp;&nbsp;Jalos zatrepta. "Paganka?"
<BR>&nbsp;&nbsp;&nbsp;&nbsp;&nbsp;"Rodošanka", odgovori Rita. "To mi je pravo po rođenju."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;Rita zatvori vrata i suoči se sa prljavom ćelijom. Toliko o prijemu u Muzejonu. Senka njene bake očito se nije protezala dovde. Je li ovo kraljičino delo, ili Kleopatra ni ne zna za Ritin dolazak?
<BR>&nbsp;&nbsp;&nbsp;&nbsp;&nbsp;Neko vreme je sedela, drhteći u sumraku. Jedina električna sijalica nad krevetom bacala je žuto svetlo samo po tom uglu. Bilo je već podne, a soba je tek počinjala da se zagreva. Koliko sme da rizikuje sa Predmetima, da i ne pominje svoju bezbednost? Koliko sme da rizikuje pre nego - ako - dosegne svoj cilj?
<BR>&nbsp;&nbsp;&nbsp;&nbsp;&nbsp;Pokušavajući da otvori kapak preko jednog malog, duboko usađenog prozora, slomila je ionako kratak nokat do samog živca. Poluglasno je opsovala, ali rezultat je bio polovičan; samo jedno zeleno oko joj je sinulo od tanke svetlosne pruge koja je posredno dopirala.
<BR>&nbsp;&nbsp;&nbsp;&nbsp;&nbsp;Rita obrisa debeli sloj prašine sa pisaćeg stola, iskrzanom metlom počisti pod, pa otvori kovčeg i raspakova odeću. Kasnije po podne, kako su joj rekli vodiči, susrešće se sa bibliofilaksom.
<BR>&nbsp;&nbsp;&nbsp;&nbsp;&nbsp;Nije se radovala tome.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
