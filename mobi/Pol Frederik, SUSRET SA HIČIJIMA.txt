


PROLOG
     Ja nisam Hamlet. Ipak, ja sam plemić iz prinčeve svite, odnosno to bih bio da sam ljudsko biće. Što ja nisam. Ja sam kompjuterski program. To je častan položaj koga se ja uopšte ne stidim, pogotovu što sam (kao što vidite) veoma vispren program, sposoban ne samo da uvećam neku progresiju ili započnem pokoji prizor, već i da citiram stihove nepoznatih pesnika dvadesetog veka dok vam ovo pričam.
     I sad vam se obraćam upravo da bih započeo prvi prizor. Zovem se Albert i zadužen sam za predstavljanja. Prvo ću se sam predstaviti.
     Ja sam prijatelj Robineta Brodheda. Odnosno, to nije sasvim tačno; nisam siguran da mogu da tvrdim da spadam u Robinove prijatelje, mada se jako trudim da ja njemu budem prijatelj. U tom cilju sam (ovakav kakav sam) i napravljen. U suštini, ja sam prosto kompjuterski uređaj u čiji program su unete mnoge osobene crte pokojnog Alberta Ajnštajna. Zato me Robin zove "Albert". Ima tu još nešto dvosmisleno. Odnedavno je takođe diskutabilno da li je predmet moga prijateljstva zaista Robinet Brodhed, jer to zavisi od odgovora na pitanje ko je (ili šta je) Robinet Brodhed sada - međutim, to je težak i obiman problem kojim ćemo morati da se pozabavimo razmatrajući ga delić po delić.
     Znam da sve ovo izgleda vrlo zamršeno, i sam osećam da ne obavljam svoj posao kako valja, jer moj posao je (kako ga ja shvatam) da vas pripremim za ono što će sam Robin ispričati. Moguće je da uopšte nije potrebno da to činim, pošto vi možda već znate šta imam da kažem. Ako je tako, ja sam za to da to ponovim. Mi mašine imamo strpljenja. Međutim, vi biste možda više voleli da preskočite ovaj deo i pređete odmah na Robinovu priču - što bi se Robinu, nema sumnje, mnogo više dopalo.
     Hajde da to uradimo kroz pitanja i odgovore. Sačiniću u svome programu jedan potprogram koji će mi postavljati pitanja:
     P. - Ko je Robinet Brodhed?
     O. - Robin Brodhed je ljudsko biće koje je odletelo na asteroid Kapiju i koje je, pretrpevši mnoge opasnosti i traume, zaradilo početni kapital za jedno golemo bogatstvo i još zamašniji teret krivice.
     P. - Nemoj da ubacuješ te škakljive stvari, Alberte, drži se samo činjenica. Šta je asteroid Kapija?
     O. - To je artefakt koji su za sobom ostavili Hičiji. Oni su pre otprilike pola miliona godina napustili nekakvu orbitalnu garažu punu kosmičkih brodova u voznom stanju. U njima ste mogli leteti po čitavoj Galaksiji, ali niste umeli da usmeravate njihov let. (Za dodatne informacije vidi uokvireni napis; umećem ga na ovom mestu da bih vam pokazao do koje mere sam ja istinski savršen kompjuterski program.)
     P. - Pazi dobro, Alberte! Samo činjenice, molim te. Ko su ti Hičiji?
     O. - Slušaj, daj da ovo raščistimo! Ako ćeš "ti" da postavljaš pitanja "meni" - čak i ako si "ti" samo potprogram istog onog programa koji sam "ja" - onda moraš mene da pustiš da na njih odgovorim kako najbolje umem. "Činjenice" nisu dovoljne. "Činjenice" su ono što pružaju vrlo primitivni kompjuterski sistemi. Ja sam i suviše pametan da bih se trošio samo na to; ja moram da pružim pozadinu događaja i okvir. Na primer, da bi na najbolji način objasnio ko su Hičiji, ja moram da ti ispričam kako su se oni prvi put pojavili na Zemlji. Bilo je to ovako:
     Vreme događanja je, otprilike, pre pola miliona godina, u doba kasnog Pleistocena. Prvo živo stvorenje na Zemlji koje je postalo svesno njihovog postojanja bila je jedna ženka tigra sa sabljastim očnjakom. Ona je okotila dva mladunčeta, skroz ih izlizala da ih ugladi, režanjem oterala radoznalog mužjaka, zaspala, probudila se i utvrdila da jednog nema. Mesožderi ne...

     Ovo pripada vrsti informacija koje dosta lako mogu da pružim:
     "...Sukob oko ostrva Dominika bio je krvav, ali je okončan posle sedam nedelja jer su i Haiti i Dominikanska Republika želeli što pre da zaključe mir i tako omoguće ponovni razvoj svojih upropašćenih ekonomija. Sledeća kriza s kojom se suočio Sekretarijat predstavljala je s jedne strane veliku nadu za celo čovečanstvo, ali u isto vreme i daleko veću opasnost po svetski mir. Ovde, razume se, mislim na otkriće takozvanog Hiči-Asteroida. Mada je bilo poznato da su nekada davno tehnološki vrlo razvijeni tuđini posetili solarni sistem i da su za sobom ostavili neke dragocene artefakte, slučajno otkriće ovog nebeskog tela na kome je bilo na desetine upotrebljivih kosmičkih letelica, bilo je potpuno neočekivano. Njihova vrednost je, razume se, bila neprocenjiva, i gotovo svaka članica Ujedinjenih nacija koja je slala ljude u kosmos polagala je na njih izvesno pravo. Neću ovde da govorim o delikatnim i tajnim pregovorima koji su doveli do stvaranja Starateljskog saveta Korporacije Kapija od strane pet velikih sila, već o tome kako je zahvaljujući njegovom stvaranju započela nova era u ljudskoj istoriji."
     Memoari, Mari-Klementin Banabuš,
     Generalni sekretar Ujedinjenih nacija.

     P. - Alberte, molim te! Ovo je Robinetova priča, a ne tvoja, pa pređi sad na deo gde on počinje da priča.
     O. - Rekao sam ti jedanput i rekao sam ti još jedanput. Ako me ponovo budeš prekinuo, jednostavno ću te isključiti, potprograme! Ovo radimo onako kako ja hoću, a ja hoću ovako:
     Mesožderi ne umeju dobro da broje, ali ona je bila dovoljno bistra da zna da između jedan i dva postoji razlika. U zao čas po njenog mladunca, mesožderi takođe imaju zdravo naprasitu narav. Gubitak jednog mladunčeta ju je razbesneo i ona je, u nastupu gneva, uništila ono drugo. Ovde je potrebno napomenuti da je to bio jedini smrtni slučaj među velikim sisarima koji je bio prouzrokovan prvom posetom Hičija Zemlji.
     Deset godina kasnije Hičiji su došli ponovo. Vratili su neke od uzoraka koje su bili poneli uključujući i mužjaka tigra sad već postarijeg i odebljalog, a uzeli nove uzorke. Ovi nisu bili četvoronošci. Hačiji su naučili da razlikuju jednu vrstu grabljivaca od druge, i ovoga puta su odabrali grupu stvorenja zabačenog čela, četiri stope visoka, koji su se u hodu gegali, sa licem obraslim krznom, ali bez brade. Njihovi vrlo daleki potomci po pobočnoj liniji, što će reći, vi, ljudska bića, nazvali biste ih imenom australopitekus afarensis. Njih Hičiji nisu vratili. Sa njihovog gledišta, ova stvorenja su predstavljala zemaljsku vrstu koja ima najviše izgleda da se razvije u inteligentna bića. Hičijima je ovakva vrsta životinja bila potrebna, i tako su nad njima počeli da sprovode jedan projekat koji je težio da njihovu evoluciju usmeri u skladu sa njihovim ciljem.
     Razume se, Hičiji se u svojim istraživanjima nisu ograničili samo na planetu Zemlju, ali nigde drugde u sunčevom sistemu nije bilo ovakvog "blaga" kakvo je njih zanimalo. Tražili su. Pretražili su Mars i Merkur, letimično pregledali oblak omotan oko gasnog džina iza pojasa asteroida, zapazili da se tamo nalazi Pluton, ali se nikada nisu potrudili da ga posete, prokopali tunele na jednom asteroidu eliptičnog oblika da bi napravili neku vrstu hangara za svoje kosmičke brodove, i izrupčali poput saća planetu Veneru prokopavši u njoj dobro izolovane tunele. Nisu odabrali Veneru zato što im se njena klima sviđala više od Zemljine. U stvari, gnušali su se Venerine površine isto koliko i ljudi; zato su sve što su izgradili smestili ispod površine. Ali tu su izabrali da grade jer na Veneri nije postojalo ništa živo što bi mogli da povrede, a Hičiji nikada, baš nikada nisu povredili nijedno razvijeno živo biće - osim kad je to bilo nužno.
     Nisu se Hičiji ograničili samo na Zemljin solarni sistem. Njihove letelice obišle su našu Galaksiju s kraja na kraj, idući i preko njenih granica. Svaki od njenih dvesta milijardi astronomskih objekata većih od planete ucrtali su u svoje mape; kao i mnoge manje objekte. Svojim brodovima Hičiji nisu posetili svaki objekat. Ali nisu propustili da automatskim uređajima bar oblete oko njega i instrumentima zabeleže glavne karakteristike, dok su neki objekti postali, što bi se reklo, prave turističke atrakcije.
     Na nekima - u stvari samo na nekoliko - postojalo je ono "blago" za kojim su Hičiji tragali - život.
     Život je bio redak u ovoj Galaksiji. Inteligentan život, ma koliko široko definisan od strane Hičija, bio je još ređi... ali nije bio nepostojeći. Postojali su australopitekusi na Zemlji koji su se već služili alatkama i počinjali da razvijaju društvene institucije. Postojala je jedna perspektivna krilata rasa u sazvežđu Zemlje, kako bi ga nazvala ljudska bića; zatim rasa mekušaca na jednoj zgusnutoj, ogromnoj planeti koja je kružila oko zvezde F-tipa u sazvežđu Eridanus; četiri-pet raznovrsnih rasa na planetama koje su kružile po obodu jezgra Galaksije, skrivene oblacima gasa, prašine i gustih zvezdanih skupina od pogleda ljudskih bića. Ukupno je bilo petnaest vrsta živih bića, sa petnaest različitih planeta međusobno udaljenih hiljadama svetlosnih godina, od kojih se moglo očekivati da relativno brzo razviju dovoljno inteligencije kako bi pisali knjige i konstruisali mašine. ("Relativno brzo" za Hičije je označavalo otprilike nekoliko miliona godina).
     Bilo ih je još. Postojala su tri tehnološki razvijena društva, pored Hičijevog, i artefakti još dva takva društva koja su bila izumrla.
     Što znači da australopitekusi nisu bili jedini. Pa ipak su bili vrlo dragoceni. Zato je Hičiju, koji je dobio zadatak da jednu koloniju prebaci iz sasušenih ravnica njihove postojbine u novo obitavalište koje su za njih obezbedili Hičiji, pripalo mnogo počasti za taj posao.
     Bio je to težak posao, i dugotrajan. Taj Hiči je bio potomak tri generacije koje su vršile istraživanja, izradile mape i organizovale rad na projektu 'sunčev sistem'. Smatrao je da će njegovi potomci nastaviti ovaj posao. U tome se varao.
     Sve u svemu, trajanje zakupa Zemljinog solarnog sistema od strane Hičija iznosilo je tek nešto više od sto godina; a onda je bilo okončano, za manje od mesec dana.
     Doneta je odluka da se povuku - na brzinu.
     U svim zečjim prokopima na Veneri, na svim malim stanicama smeštenim na Dioni i Marsovoj južnoj polarnoj kapi, na svakoj orbitalnoj stanici koju su načinili, otpočela je operacija pakovanja. Užurbana ali temeljna. Hičiji su bili izvanredno pedantni domaćini. Uklonili su više od devedeset devet procenata alatki, mašina, artefakta, stvarčica i drangulija koje su im služile za život u Zemljinom solarnom sistemu, čak i otpatke. Naročito otpatke. Ništa nije bilo ostavljeno slučajno. A uopšte ništa, čak ni ono što bi odgovaralo našoj praznoj boci koka-kole ili upotrebljenoj papirnoj maramici, nije ostavljeno na površini Zemlje. Nisu oduzeli svaku mogućnost potomcima australopitekusa po pobočnoj liniji da otkriju da su Hičiji posetili njihove krajeve. Samo su se postarali da im to bude dostupno tek pošto budu naučili da se vinu u kosmos. Mnoge stvari koje su uklonili bile su kao nekorisne, izbačene u daleki međuzvezdani prostor ili u pravcu Sunca. Mnoge su bile otpremljene na jako udaljena mesta, sa određenim ciljem. Tako je učinjeno ne samo u Zemljinom solarnom sistemu, već svugde. Hičiji su potpuno očistili Galaksiju ne ostavivši gotovo nikakav trag. Čak ni neka tek obudovljena Holanđanka iz Pensilvanije, koja se sprema da kuću na farmi preda na upravljanje najstarijem sinu, nikad nije kuću ostavila u urednijem stanju.
     Nisu ostavili ništa, a uopšte ništa bez nekoga cilja. Na Veneri su ostavili samo glavne tunele i potporne konstrukcije, kao i brižljivo odabran najmanji mogući broj artefakta; na orbitalnim stanicama samo najmanji mogući broj putokaza; i još nešto uz to.
     U svakom solarnom sistemu u kome je prema njihovom očekivanju trebalo da se razvije inteligentni život, ostavili su po jedan krupan, tajanstven poklon. U Zemljinom sistemu to je bio asteroid sa priklonom ekliptike od 90 stepeni, koji su oni koristili kao depo za svoje kosmičke letelice. Tu i tamo, na udaljenim i brižljivo odabranim mestima u drugim sistemima, ostavili su druge važnije instalacije. Na svakom takvom mestu nalazio se veliki poklon u vidu čitavog niza kompletnih, ispravnih, gotovo neuništivih kosmičkih letelica Hičija, bržih od svetlosti.
     Dragocena nalazišta u solarnim sistemima ostala su tako da čekaju vrlo, vrlo dugo, četiri stotine hiljada godina i duže, dok su se Hičiji skrivali u svojoj rupi u središtu Galaksije. Na Zemlji, australopitekusi su se pokazali kao evolucioni promašaj, mada Hičiji to nisu doznali; međutim, rođaci australopitekusa postali su Neandertalci, ili Kromanjonci, i najzad, kao poslednji hir evolucije, pretvorili se u modernog čoveka. Za to vreme, ona krilata stvorenja su se razvijala, i učila, i otkrila Prometejev izazov, i nastradala. Za to vreme susrele su se one dve postojeće tehnnološki razvijene zajednice i uzajamno se uništile. Za to vreme od onih drugih perspektivnih vrsta, njih šest je lenčarilo u učmaloj zaostalosti; za to vreme Hičiji su se sakrili i u strahu izvirivali kroz svoj Švarcšildov omotač u razmacima od po nekoliko nedelja po njihovom vremenu - svakih nekoliko milenijuma po vremenu u okolnom prostoru koje je žurno proticalo.
     Za to vreme, dragocena nalazišta su čekala da budu otkrivena i ljudska bića su ih napokon otkrila.
     I tako su ljudska bića pozajmila brodove Hičija. U njima su prokrstarili Galaksijom uzduž i popreko. Ti prvi istraživači bili su preplašeni desperadosi čija je jedina nada da nekako uteknu od ružne ljudske bede ležala u tome da na kocku stave svoj život putujući na "blind" u susret sudbini koja može da ih načini bogatim, ili mrtvim - što je bilo mnogo, mnogo verovatnije.
     Sad sam izneo celu priču o Hičijima i njihovoj vezi sa ljudskom rasom do trenutka kad Robin počinje da priča svoju priču. Ima li nekih pitanja, potprograme?
     P. - Z-z-z-z-z-z.
     O. - Potprograme, nemoj da se zavitlavaš. Znam da ne spavaš.
     P. - Ja samo pokušavam da stavim do znanja da ti treba užasno mnogo vremena da se makneš sa scene, pokretaču prizora. A dosad si nam ispričao samo o prošlosti Hičija. Nisi nam rekao ništa o tome šta sad rade.
     O. - Upravo sam to hteo. U stvari, sada ću vam ispričati o jednom određenom Hičiju po imenu Zapovednik (ovaj, on se ne zove tako jer Hičiji nadevaju drukčija imena nego ljudi, ali i ovo može da posluži) koji, otprilike u isto vreme kad Robin bude počeo da vam priča svoju priču -
     P. - Ako mu uopšte daš priliku da to učini.
     O. - Potprograme! Tišina! Ovaj Zapovednik je prilično važan lik u Robinovoj priči, jer će se oni u datom trenutku naći u žestokoj interakciji, ali u ovom času Zapovednik još uopšte ne zna da Robin postoji. On se, zajedno sa članovima svoje posade, priprema da se nekako izvuče sa mesta na kome su se Hičiji sakrili i uđe u galaktički prostor koji predstavlja prebivalište za sve nas ostale.
     E sad, malo sam se našalio sa vama. Vi ste se već - zaveži, potprograme! - vi ste se već susreli sa Zapovednikom, pošto je on bio član iste one posade Hičija koja je kidnapovala tigrovo mladunče i sagradila tunele na Veneri. On je sada mnogo stariji.
     Međutim, on nije pola miliona godina stariji, zato što se mesto na kome su se Hičiji sakrili nalazi u jednoj crnoj rupi u središtu Galaksije.
     E sad, potprograme, ne želim da me ponovo prekidaš, već želim da natenane ispričam nešto neobično. Ta crna rupa u kojoj su Hičiji živeli bila je, začudo, poznata ljudskoj rasi davno pre nego što su uopšte čuli za Hičije. U stvari, još davne 1932. godine, ona je bila prvi međuzvezdani izvor radio-talasa koji je bio detektovan. Pre isteka dvadesetog veka ona je pomoću interferometrijskih merenja ucrtana na kartu kao pouzdano utvrđena crna rupa, i to vrlo velika crna rupa, koja ima masu od nekoliko hiljada sunaca i prečnik od nekih trideset svetlosnih godina. U to vreme ljudi su već znali da je udaljena od Zemlje oko trideset hiljada svetlosnih godina, u pravcu sazvežđa Strelac, da je obavijena magličastom silicijumskom prašinom, i da je intenzivan izvor fotona gama-zraka 511-keV. U trenutku kad su otkrili asteroid Kapiju, znali su i mnogo više. Znali su, u stvari, sve značajne podatke, osim jednog. Nisu imali pojma da je rupa puna Hičija. Nisu to utvrdili sve dok nisu - u stvari, s pravom mogu da kažem uglavnom dok nisam ja - počeo da dešifrujem stare zvezdane mape Hičija.
     P. - Z-z-z---
     O. - Tišina, potprograme! Jasno mi je šta hoćeš da kažeš.
     Brod u kome se nalazio Zapovednik bio je sasvim nalik na brodove koje su ljudska bića pronašla na asteroidu Kapija. Nije bilo vremena za velike prepravke u konstrukciji broda. Eto zašto Zapovednik u stvari nije bio pola miliona godina star. Vreme je sporo proticalo u njihovoj crnoj rupi. Glavna razlika između Zapovednikovog i bilo kog drugog broda bila je u tome što je njegov imao jedan dodatni deo.
     Na jeziku Hičija taj dodatni deo popularno se nazivao narušivač poretka u uređenim sistemima. Na engleskom jeziku, pilot bi ga možda nazvao otvaračem za konzerve. On im je omogućio da prođu kroz Švarcšildovu barijeru oko crne rupe. Nije baš bio mnogo upadljivog izgleda, tek jedan izvijeni kristalni štapić postavljen na postolju crnom kao abonos; ali kad ga je Zapovednik aktivirao, zaplamteo je i sa njega su se slivali blistavi slapovi. Blistavi sjaj se rasprostirao, obavio čitav brod, i otvorio prolaz kroz barijeru, i oni su kliznuli napolje u svemirsko prostranstvo. Nisu potrošili mnogo vremena na to. Po Zapovednikovim merilima, manje od jednog sata. Po časovnicima u okolnom svemirskom prostranstvu, blizu dva meseca.
     Zapovednik nije izgledao kao ljudsko biće, budući da je bio Hiči. Najviše je, reklo bi se, ličio na nekog mršavka iz crtanih filmova. Ali možemo ga isto tako posmatrati i kao ljudsko biće zato što je posedovao gotovo sve ljudske osobine - znatiželju, inteligenciju, zaljubljivost i sve one ostale karakteristike za koje ja znam ali ih sam nisam nikada iskusio. Na primer: On je bio dobro raspoložen zato što je zadatak koji je dobio dozvoljavao da kao člana posade povede i žensku osobu koja može da mu bude i ljubavni partner. (Ljudi to takođe rade na takozvanim poslovnim putovanjima.) Sam zadatak, međutim, bio je izrazito neprivlačan, kad se bolje razmisli. Zapovednik to nije učinio. Nije se zbog njega uznemiravao više nego što se prosečan ljudski stvor uznemirava zbog pitanja da li će rat izbiti jednog popodneva; ako se dogodi, onda je kraj svemu, ali vreme već toliko dugo jednolično prolazi a to se ne događa, pa prema tome... Glavna razlika ležala je u tome što se Zapovednikov zadatak nije ticao ničeg tako bezazlenog kao što je nuklearni rat, već samih razloga zbog kojih su se Hičiji, pre svega, i povukli u svoju crnu rupu. Trebalo je da proveri artefakte koje su Hičiji za sobom ostavili. Ta dragocena nalazišta nisu tamo slučajno ostavljena. Ona su bila deo dobro promišljenog plana. Mogli bismo ih čak nazvati mamcima.
     Što se tiče osećanja krivice od koga je patio Robinet Bridhed...
     P. - Baš sam se pitao kad ćeš se na to vratiti. Dozvoli da nešto predložim. Zašto ne bismo pustili da Robin Brodhed sam o tome priča?
     O. - Odlična ideja! - jer samo nebo zna, on je pravi ekspert za tu oblast. I tako, prizor je započet, procesija se uvećava... i evo Robineta Brodheda!









1.
     Pre nego što su me ogromno uvećali, osetio sam potrebu koju nisam osetio trideset i više godina pa sam tako učinio ono što sam mislio da više neću nikada učiniti. Prepustio sam se jednom starom poroku. Poslao sam svoju ženu, Esi, u grad da obavi iznenadnu raciju u nekoliko svojih povlašćenih lokala. Izdao sam naredbu "Ne uznemiravaj" svim komunikacionim uređajima u kući. Uključio sam svoj kompjuterski sistem (i svog prijatelja) Alberta Ajnštajna i nešto mu naredio zbog čega se namrgodio uvlačeći dimove iz svoje lule. I trenutak kasnije - kad se u kući sve utišalo i Albert se nerado ali poslušno isključio, a ja udobno ležao na kanabetu u svojoj radnoj sobi, uz tihu Mocartovu muziku koja je dopirala iz susedne sobe, i blag miris mimoze koji se širio iz sistema za ventilaciju, uz prigušeno osvetljenje - i trenutak kasnije, kao što rekoh, izgovorio sam ime koje nisam bio izgovorio već decenijama. "Sigfride fon Šrink, želeo bih, molim te, da razgovaram s tobom."
     Za trenutak mi se učinilo da se neće pojaviti a onda, u uglu sobe pored bara, nešto se iznenada zamračilo pa zasijalo, i eno ga, on tamo sedi.
     Nije se promenio za ovih trideset godina. Na sebi je imao odelo zagasite boje i kroja kakav viđate na slikama Sigmunda Frojda. Na njegovom postarijem licu koje je teško opisati, nije bilo nijedne nove bore, a iz sjajnih očiju izbijale su iste one iskre. Od rekvizita, u jednoj ruci držao je notes a u drugoj olovku - kao da je potrebno da pravi neke beleške! Učtivim tonom se obratio: "Dobro jutro, Robe. Vidim da vrlo dobro izgledaš."
     "Uvek si počinjao razgovor pokušavajući da me uspokojiš", uzvratih ja na šta se on malo osmehnu.
     Sigfrid fon Šrink u stvari ne postoji. On nije ništa drugo do psihoanalitički kompjuterski program. U fizičkom smislu on ne postoji; ono u šta sam gledao bio je samo hologram, a ono što sam slušao samo sintetizovan govor. On čak, zapravo, nema ni ime, pošto sam ga ja samo nazivao "Sigfridom fon Šrinkom" jer nisam bio u stanju da razgovaram o stvarima koje su me bukvalno paralisale pre više decenija, sa mašinom koja čak nema ni ime. "Pretpostavljam", reče on premišljajući, "da si me pozvao zato što te nešto muči."
     "Tačno."
     Gledao je u mene nepomično, radoznalo, ali strpljivo, i to je takođe bilo isto kao nekada. Imao sam ja mnogo bolje programe koji su mi sada stajali na usluzi - odnosno, jedan poseban program, Alberta Ajnštajna, koji je toliko dobar da se gotovo i ne trudim da koristim one druge - ali Sigfrid je bio još uvek dosta dobar. On čeka da ja prvo kažem šta imam. Zna da onome što se zgrušava u mojoj glavi treba dosta vremena da se oblikuje u reči, i ne požuruje me.
     S druge strane, isto tako me ne pušta da se prosto predam sanjarenju. "Možeš li da kažeš šta te muči sada, ovoga časa?"
     "Mnoge stvari. Razne stvari", rekao sam.
     "Odaberi jednu", reče on strpljivo, a ja slegnuh ramenima.
     "Tegoban je ovo svet, Sigfride. Pored svih lepih stvari koje su se dogodile, zašto ljudi - oh, do vraga. Opet ja radim ono isto, je l' da?"
     On zažmiri. "Radiš šta?" ohrabrivao me je.
     "Pričam o nekoj tamo stvari koja me muči, a ne o onoj pravoj stvari. Izvrdavam da kažem pravi problem."
     "To zvuči kao dobro introspektivno zapažanje, Robine. Želiš li da pokušaš da mi kažeš koji je pravi problem?"
     Kazao sam: "Želim. Toliko to u stvari želim, da mi se gotovo čini da ću da zaplačem. To nisam učinio već ko zna otkada."
     "Nisi osetio potrebu da me vidiš ili da me potražiš već prilično odavno", podvukao je on, na šta ja klimnuh.
     "Da. Tačno."
     Čekao je neko vreme, povremeno polako preturajući olovku među prstima, sa istim onim izrazom ljubazne i učtive zainteresovanosti, izrazom nepresuditeljskim po kome sam gotovo jedino i pamtio između dve sesije kako mu izgleda lice, a zatim je rekao: "Stvari koje tebe istinski muče, Robine, duboko unutra, po definiciji teško je izreći. Ti to znaš. To smo zajedno uočili pre mnogo godina. Nije čudo što nisi imao potrebu da me svih ovih godina potražiš, jer ti je očigledno vrlo dobro išlo."
     "Stvarno vrlo dobro", složih se ja. "Možda i đavolski mnogo bolje nego što zaslužujem - čekaj malo, da li ja to izražavam skriveni osećaj krivice kad to kažem? Osećanje neprilagođenosti?"
     On uzdahnu ali se i dalje smešio. "Znaš da više volim da ne pokušavaš da govoriš kao analitičar, Robine." Ja mu uzvratih osmeh. Počekavši trenutak, nastavio je: "Hajde da objektivno razmotrimo sadašnju situaciju. Obezbedio si da ovde nema nikoga ko bi nas prekidao - ili prisluškivao? Ko bi čuo nešto što ti ne želiš da tvoj najbliži i najbolji prijatelj čuje? Dao si nalog Albertu Ajnštajnu, svom kompjuterskom sistemu, da se povuče i da ne dozvoli da se ovaj razgovor unese u bilo koju memoriju. Ono što imaš da kažeš mora biti da je vrlo lične prirode. Možda je reč o nečemu što ti osećaš ali se stidiš da neko čuje da to osećaš. Da nije nešto takvo u pitanju, Robine?"
     Ja se nakašljah. "Tačno si pogodio, Sigfride."
     "Pa? To što želiš da kažeš? Možeš li da izrekneš?"
     Ja se odvažih. "Nego šta nego mogu! Imaš ti pravo! To je jednostavno! To je očigledno! Osećam se đavolski gadno star!"
     Tako je najbolje. Kad je teško nešto reći, prosto ga izreci. To je jedna od stvari koje sam naučio u onim divnim danima kada sam svoje jade izlivao pred Sigfridom tri puta nedeljno, i to uvek pali. Čim sam ono izrekao osećao sam se pročišćenim - ne da sam se osećao dobro, ili srećan, ili kao da je neki problem bio rešen, ali ona opaka grudvica bila je isterana napolje. Sigfrid lagano klimnu. Gledao je u olovku koju je preturao među prstima, čekajući da nastavim. A ja sam znao da sam sad u stanju da to učinim. Prebrodio sam najgori deo. Taj osećaj bio mi je poznat. Dobro sam ga se sećao iz vremena onih starih burnih sesija.
     E sad, ja nisam više onakav kakav sam nekada bio. Onaj Robin Brodhed bio je mučen osećanjem krivice zato što je jednu ženu koju je voleo ostavio da umre. To osećanje krivice odavno je bilo ublaženo - jer mi je Sigfrid pomogao da ga ublažim. Onaj Robin Brodhed je sebe toliko nipodaštavao da nije mogao da veruje da iko o njemu može da ima lepo mišljenje, pa je zato imao vrlo malo prijatelja. Ja ih sada imam - ne znam koliko. Desetine. Stotine! (O nekima od njih ću vam pričati.) Onaj Robin Brodhed nije bio sposoban da prihvati ljubav, a ja sada imam za sobom četvrt veka provedenih u najlepšem mogućem braku. Prema tome, ja sam sada sasvim drukčiji Robin Brodhed.
     Međutim, neke stvari se uopšte nisu izmenile. "Sigfride", rekao sam, "star sam, uskoro ću umreti, a znaš li šta me izluđuje?"
     On diže pogled sa olovke i pogleda u mene. "Šta, Robine?"
     "Ja nisam dovoljno odrastao da bih bio ovoliko star!"
     On napući usne. "Da li bi mi objasnio šta time misliš, Robine?"
     "Da", rekao sam, "objasniću ti." I, u stvari, ovo što sledi izašlo je iz mene lako jer, razume se, o toj temi sam mnogo razmišljao pre nego što sam uopšte rešio da se obratim Sigfridu. "Čini mi se da je to u vezi sa Hičijima", rekao sam. "Dozvoli da završim pre nego što mi kažeš da sam lud, može? Kao što se možda sećaš, ja pripadam generaciji koja je doznala da postoje Hičiji; mi smo rasli slušajući priče o Hičijima, koji su posedovali sve što ljudska bića nisu posedovala i znali sve što ljudska bića nisu znala..."
     "Hičiji nisu bili baš tako superiorni, Robine."
     "Ja govorim o tome kako je to izgledalo nama, deci. Oni su bili užasni, jer mi smo jedni drugima pretili da će se vratiti i zgrabiti nas. A što je najvažnije, oni su bili toliko ispred nas da nismo mogli s njima da se merimo. Pomalo nalik na Božić Batu. Pomalo nalik na one izopačene, lude napasnike od kojih su nas majke upozoravale da se čuvamo. Pomalo nalik na Boga. Razumeš šta hoću da kažem, Sigfride?"
     On oprezno reče: "Poznata su mi takva osećanja, da. U stvari, ona su zapažena prilikom analiziranja mnogih ljudi iz tvoje generacije i kasnije."

     Ponovo govori Albert Ajnštajn. Čini mi se da bi trebalo da pojasnim to što Robin priča o Džil-Klari Mojnlin. Ona je bila njegov kolega-istraživač sa Kapije, u koju je on bio zaljubljen. Njih dvoje, zajedno sa nekim drugim istraživačima svemira, našli su se zarobljeni u jednoj crnoj rupi. Postojala je mogućnost da se neki od njih spasu na račun drugih. Robin se oslobodio. Klara i ostali nisu. To je možda bio nesrećan slučaj; možda se Klara nesebično žrtvovala da njega spase; možda se Robin uplašio i zbunio pa se tako spasao na njihov račun; čak ni sada se to ne može pouzdano znati. Međutim, Robin, koji je patio od kompleksa krivice, nosio je u sebi godinama sliku o Klari u toj crnoj rupi, gde je vreme gotovo zaustavljeno, uvek iznova preživljavajući onaj isti trenutak šoka i užasnog straha - i uvek (tako je on smatrao) okrivljujući sebe. Samo je Sigfrid bio u stanju da ga iz toga izvuče.
     Možda se pitate otkuda ja to znam, s obzirom na to da je razgovor sa Sigfridom bio zapečaćen. To je lako. Ja sada to znam isto onako kao što Robin sada zna tako mnogo o tako velikom broju ljudi i tako velikom broju njihovih doživljaja kojima nije lično prisustvovao.

     "Tako je! A ja se sećam šta si mi ti jedanput rekao o Frojdu. Rekao si da nijedan muškarac ne može istinski da odraste dogod mu je otac živ."
     "Pa, u stvari..."
     Nisam mu dao da nastavi: "A ja sam ti govorio da je to koješta zato što je moj otac bio tako dobar pa je umro dok sam ja još bio mali."
     "O, Robine", uzdahnu on.
     "Ne, ne, samo me slušaj. A kako stoji stvar sa onom najvećom figurom oca koja postoji? Kako neko može da odraste dok je Oče Naš Koji Si U Središtu Galaksije još uvek tamo dokle mi čak ne možemo ni da dopremo, a kamoli da staro kopile ucmekamo?"
     On tužno zavrte glavom. "'Figure očeva'. Citati iz Frojda."
     "Nije tačno, ja to stvarno mislim! Zar ne razumeš?"
     On ozbiljnim tonom reče: "Da, Robine. Razumem ja da ti misliš na Hičije. Tačno je, to je problem s kojim je ljudska rasa suočena, slažem se, a dr Frojd, na žalost, nikada nije razmatrao takvu situaciju. Ali mi sada ne govorimo o ljudskoj rasi, mi razgovaramo o tebi. Nisi ti mene pozvao radi apstraktnih diskusija. Pozvao si me zato što se osećaš istinski nesrećan, a već si rekao da je to zbog neizbežnog procesa starenja. Zato, hajde da se ograničimo na to ako možemo. Molim te nemoj da teoretišeš, već mi prosto reci šta osećaš."
     "Ono što osećam", zaurlao sam ja "jeste da sam đavolski star. Ti to ne možeš da razumeš pošto si mašina. Ne znaš kako je to kad ti je vid zamagljen a na nadlanicama ti se pojave one mrko-žute staračke pege a lice ti se opusti i kese vise ispod brade. Kad moraš da sedneš da bi obukao čarape jer ako stojiš na jednoj nozi možeš da se preturiš. Kada svaki put kad zaboraviš nečiji rođendan pomisliš da je to simptom Alchajmerove bolesti, a ponekad kad hoćeš da mokriš ne možeš! Kad..." Ali tu sam prekinuo, ne zato što me je on prekinuo nego zato što me je tako strpljivo slušao i što bi činilo se nastavio da me sluša beskonačno dugo, a čemu govoriti o svemu tome? Pričekavši još trenutak da bi bio siguran da sam završio, on poče strpljivo da izlaže:
     "Iz tvojih lekarskih nalaza se vidi da ti je prostata zamenjena pre godinu i po dana, Robine. Poremećaj u srednjem uhu može se lako..."
     "Sad smesta stani!" povikao sam. "Šta ti znaš o mojim lekarskim nalazima, Sigfride? Ja sam naredio da ovaj razgovor bude zapečaćen!"
     "Razume se da je tako, Robine. Veruj mi, nijedna reč izgovorena neće biti dostupna nijednom tvom drugom programu, niti ikome drugom osim tebi. Ali, razume se, ja imam pristup u sve tvoje datoteke, uključujući i tvoj medicinski karton. Mogu li da nastavim? Stremen i uzengija u tvom uhu mogu se lako zameniti, što će rešiti tvoje probleme sa ravnotežom. Transplantacija rožnjače otkloniće početne znake katarakte. Ostale stvari su čisto kozmetičke prirode, a razume se neće biti nikakvih problema da ti se obezbede dobra tkiva. Znači ostaje samo Alchajmerova bolest, a iskreno govoreći, Robine, ja kod tebe ne primećujem njene simptome."
     Ja slegnuh ramenima. On je sačekao jedan trenutak, a zatim je rekao: "Prema tome, svi problemi o kojima si govorio - kao i poduži spisak drugih o kojima nisi ništa rekao ali koji su navedeni u tvom dosjeu - mogu se u svako doba otkloniti, ili je to već učinjeno. Možda si pogrešno postavio pitanje Robine. Možda problem nije u tome što stariš, već nisi spreman da uradiš ono što je potrebno da bi se suprotstavio tom procesu."
     "Zašto bih ja to, do đavola, činio?"
     On potvrdno klimnu. "Zašto, zaista, Robine. Možeš li da odgovoriš na to pitanje?"
     "Ne, ne mogu! Kad bih mogao, zašto bih tebe pitao?" On napući usne, čekajući.
     "Možda ja baš želim da tako bude!"
     On sleže ramenima.
     "O, molim te, Sigfride", umiljavao sam se. "U redu. Priznajem ono što si rekao. Imam obezbeđen medicinski komplet sa dodatkom i mogu da nabavim koliko god hoću tuđih organa, a razlog zbog koga to ne činim nalazi se negde u mojoj glavi. Znam ja kako ti to zoveš. Endogena depresija. Ali time ništa nije objašnjeno!"
     "A, Robine", uzdahnu on, "opet koristiš psihoanalitički rečnik. I to pogrešno. 'Endogeni' samo znači 'koji potiče iznutra', a ne označava da uzrok ne postoji."
     "Pa onda, šta je uzrok?"
     On reče, razmišljajući: "Hajde da igramo jednu igru. Pored tvoje ruke nalazi se jedno dugme..."
     Ja se osvrnuh; tako je, na kožnoj fotelji bilo je jedno dugme. "Pa to je da se koža ne bi pomerala", rekoh ja.
     "Sigurno, ali u igri koju ćemo da igramo, to dugme će, onog trenutka kad ga pritisneš, omogućiti da se obave sve transplantacije koje su ti potrebne ili bi ti mogle biti potrebne. Istog časa. Stavi prst na dugme, Robine. Sad. Želiš li da ga pritisneš?"
     "Ne."
     "Razumem. Možeš li mi reći zašto ne želiš?"
     "Zato što ne zaslužujem da uzimam tuđe delove tela!" Nisam nameravao da to kažem. Nisam to čak ni znao. A kad sam to već izgovorio, nije bilo druge nego da sedeći onde slušam odjek onoga što sam izrekao; i Sigfrid je takođe dugo ćutao.
     Onda je uzeo olovku i stavio je u džep, presavio notes i stavio ga u drugi džep, pa se nagnuo napred. "Robine", rekao je, "čini mi se da ja ne mogu da ti pomognem. Postoji tu jedan osećaj krivice koji ne znam kako da razrešim."
     "Ali ti si mi toliko pomagao ranije!" jadikovao sam ja.
     "Ranije", reče on odlučno, "ti si sebe mučio osećanjem krivice zbog nečega što verovatno uopšte nije bila tvoja krivica, i u svakom slučaju pripadalo je dalekoj prošlosti. Ovo uopšte nije isti slučaj. Ti možda možeš da živiš još pedeset godina zahvaljujući transplantacijama zdravih organa koji će zameniti tvoje oštećene organe. Međutim, istina je da će ti organi biti tuđi, i da će zbog toga da bi ti duže živeo, u izvesnom smislu, neko morati kraće da živi. Shvatiti da je ovo istina nije neurotično osećanje krivice, Robine, već samo priznavanje jedne moralne istine."
     I to je bilo sve što mi je rekao osim "Zbogom", smešeći se na mene ljubazno i tužno.
     Stvarno ne podnosim kad mi moji kompjuterski programi govore o tome šta je moralno. Naročito kad su u pravu. Treba imati u vidu da dok sam ja imao ovaj napad depresije, to nije bilo jedino što se dogodilo. Ne, nipošto! Mnoge stvari su se događale mnogim ljudima na svetu - na svim svetovima, i u međuprostorima - koje nisu bile samo mnogo zanimljivije već i mnogo važnije čak i za mene. Ja samo tada slučajno nisam znao za njih, iako su u njih bili uključeni ljudi (ili ne-ljudi) koje sam poznavao. (Ili sam ih kasnije upoznao ili sam ih poznavao pa zaboravio.) Navešću nekoliko primera. Moj još-ne prijatelj Zapovednik, koji je bio jedan od onih ludaka-napasnika-Božić Bata Hičija koji su opsedali moju detinju maštu, uskoro će biti mnogo više prestravljen nego što sam ja ikada bio razmišljajući o Hičijima. Moj bivši (a uskoro i ponovni) prijatelj Odi Volters Mlađi, uskoro će sresti, na svoju štetu, moga nekadašnjeg prijatelja (ili ne-prijatelja) Vona. A moj najbolji prijatelj (uzimajući u obzir činjenicu da "stvarno" ne postoji), kompjuterski program Albert Ajnštajn, spremao se da me iznenadi... Kako su komplikovane sve ove rečenice! Šta ja tu mogu. Živeo sam u komplikovanom dobu i na vrlo komplikovan način. Sad otkako sam uvećan, svi se ovi razni delovi vrlo lepo uklapaju jedan u drugi, kao što ćete videti, ali tada nisam čak ni znao koji su ti razni delovi. Bio sam samo jedan izdvojeni čovek koji stari, mučen saznanjem da je smrtan a svestan da je grešan; i kada se moja žena vratila kući i zatekla me kako skljokan na jednom divanu buljim u Tapansko more, odmah je uzviknula: "E-hej, Robine! Šta ti je, kog đavola?"
     Ja razvukoh usta u osmeh i pustih je da me poljubi. Esi mnogo psuje. Esi takođe zna mnogo da voli a i na njoj ima mnogo toga da se voli. Visoka. Vitka. Sa dugačkom kosom boje zlata koju nosi čvrsto umotana u punđu u sovjetskom stilu kad se pojavljuje kao profesor ili poslovna žena, a koju rasplete do pojasa kad se sprema na spavanje. Nemajući dovoljno vremena da smislim kako da cenzurišem ono što ću da joj kažem, izleteo sam se: "Razgovarao sam sa Sigfridom fon Šrinkom."
     "A", reče Esi, uspravljajući se. "O."
     Razmišljajući o ovome, počela je da vadi ukosnice iz punđe. Kad proživite sa nekom osobom nekoliko decenija počinjete da je poznajete, i tako sam ja pratio šta se u njoj dešava kao da je to govorila naglas. Bila je zabrinuta, naravno, zato što sam osetio potrebu da razgovaram sa psihoanalitičarem. Ali bilo je tu takođe i prilične doze poverenja u Sigfrida. Esi je uvek smatrala da je Sigfridov dužnik jer je znala da sam samo uz Sigfridovu pomoć bio u stanju da priznam, pre mnogo godina, da je volim. (I da takođe volim Džil-Klaru Mojnlin, u čemu je i ležao problem). "Hoćeš da mi kažeš o čemu je bila reč?" upitala me je učtivo, a ja sam odgovorio:
     "Starost i depresija, dušo. Ništa ozbiljno. Samo, bliži se kraj. Kako si ti provela dan?"
     Posmatrala me je onim svojim svevidećim pogledom, provlačeći prste kroz dugu pepeljasto-plavu kosu dok je nije rastresla, i onda je odabrala odgovor koji je odgovarao postavljenoj dijagnozi. "Vraški sam se umorila", rekla je, "što znači da moram nešto da popijem - a, vidim, i ti."
     I tako smo uzeli po piće. Na sofi je bilo mesta za oboje, pa smo sedeli i gledali kako mesec zapada u more s one strane gde se nalazi Džerzi, dok mi je Esi pričala šta je u toku dana radila, ne zapitkujući me radoznalo.
     Esi ima svoj život koji joj nameće dosta obaveza - mene prosto čudi kako uvek uspe da nađe dovoljno mesta i za mene. Pored toga što je obišla svoje povlašćene lokale, provela je jedan strašno naporan sat u istraživačkoj laboratoriji koju mi finansiramo da ugrađuje tehnologiju Hičija u naše kompjuterske sisteme. Hičiji zapravo nisu koristili kompjutere, čini se, izuzimajući one primitivne sprave kao što su navigacioni kontrolni uređaji na njihovim brodovima, ali su imali neke valjane ideje u srodnim oblastima. Razume se, to je bila Esina uža spacijalnost iz koje je ona i doktorirala. I dok je pričala o svojim istraživačkim projektima, tačno sam znao šta joj je na pameti: Nema potrebe da ispitujem starog Robina u vezi s ovim, mogu prosto da poništim naredbu u Sigfridovom programu i istog časa da preslušam ceo razgovor. Rekao sam ljubaznim tonom: "Nisi ti tako bistra kao što misliš", a ona stade usred rečenice. "Ono o čemu smo Sigfrid i ja razgovarali je zapečaćeno."
     "Ha", spokojno će ona.
     "Nije ha", rekao sam ja, isto tako spokojno, "jer ja sam naterao Alberta da mi obeća. Tako je uneto u memoriju da čak ni ti ne možeš da ga iskopaš a da pri tom ne upropastiš ceo sistem."
     "Ha!" reče ona opet, izvijajući se kako bi mogla da me gleda u oči. Ovog puta "ha" je bilo nešto glasnije izgovoreno i imalo prizvuk koji bi se mogao prevesti kao: Porazgovaraću ja s njim o tome. Ja umem da bockam Esi, ali ja nju isto tako volim. Zato sam prestao da je nerviram. "Zaista ne želim da to raspečatim", kazao sam, "zato što - no, dobro - zbog sujete. Glas mi zvuči kao u nekog cmizdravog bednika kad razgovaram sa Sigfridom. Ali, ispričaću ti sve."
     Ona se ponovo zavali na sofu, zadovoljno, slušajući moju priču. Kad sam završio, za trenutak se zamislila i onda je kazala: "Zbog toga si utučen? Što nemaš čemu da se nadaš?"
     Ja klimnuh potvrdno.
     "Ali, Robine! Možda ti je budućnost ograničena, ali, bože moj, kakvu imaš sadašnjicu! Galaktički putnik! Prebogati multimilijarder! Seksualno neodoljiv za svoju, takođe vrlo seksi, ženu koja te obožava!"
     Razvukoh usne u osmeh i slegnuh ramenima. Ćutimo i razmišljamo. "Etičko pitanje", priznade ona napokon, "nije nerazborito. Služi ti na čast što razmišljaš o takvim stvarima. I ja sam imala mučno osećanje kad su mi, kao što se sećaš, ne tako davno ubacili parčiće neke jadnice u telo da bi zamenili moje istrošene."
     "Znači, ti shvataš!"
     "Shvatam odlično! Isto tako po mom shvatanju, dragi moj Robine, pošto si doneo neku moralnu odluku nema svrhe da više o njoj brineš. Depresija je glupost. Na sreću", rekla je, ustajući sa sofe i uzimajući me za ruku, "postoji odlično antidepresivno sredstvo. Hoćeš da pođeš sa mnom u spavaću sobu?"
     Razume se da hoću. I pošao sam. I ustanovio sam da utučenost popušta jer ako ima nešto u čemu uživam to je da budem u krevetu sa S. Ja. Lavorovnom-Brodhed. Uživao bih čak i da sam tada znao da me je manje od tri meseca delilo od smrti, zbog koje sam bio utučen.









2.
     Za to vreme, na planeti Pegi, moj prijatelj Odi Volters tražio je jednu određenu birtiju i u njoj jednog određenog čoveka.
     Kažem da mi je bio prijatelj mada na njega nisam ni pomislio već godinama. Jednom prilikom učinio mi je uslugu. Ja to nisam zaboravio, sasvim - to jest, kad bi mi neko rekao: "Slušaj, Robine, da li se sećaš da je Odi Volters dobro podmetnuo leđa kako bi ti mogao da pozajmiš jedan svemirski brod kad ti je bio potreban?" ja bih ljutito kazao: "Jeste, do vraga! Tako nešto ne bih mogao da zaboravim." Ali nisam o tome mislio baš u svakom trenu, i u stvari u tom trenutku nisam imao pojma gde se on nalazi, čak ni da li je još živ.
     Voltersa je lako bilo zapamtiti jer je izgledao prilično neobično. Bio je mali rastom i ne baš lep. Lice mu je bilo šire u predelu vilica nego na slepoočnicama, zbog čega je pomalo ličio na blagorodnog žapca. Bio je takođe oženjen jednom jako lepom i nezadovoljnom ženom, upola mlađom od njega. Njoj je bilo devetnaest godina; zvala se Doli. Da me je Odi pitao za savet, rekao bih mu da maj i decembar nikako ne mogu da se slože - osim, razume se, ako je decembar izuzetno bogat, što je bio moj slučaj. Ali on je očajnički želeo da se slože, jer je svoju ženu mnogo voleo, i zato je radio za Doli kao rob. Odi Volters je bio pilot. Pilotirao je svim i svačim. Upravljao je malim svemirskim brodovima na Veneri. A kada je veliki transportni brod sa Zemlje (koji ga je stalno podsećao na moje postojanje pošto sam imao svoj udeo u njemu i nadenuo mu drugo ime po svojoj ženi) bio u orbiti oko Pegi, pilotirao je šatlom kojim je vršen utovar i istovar sa njega; između toga, pilotirao je svakom letelicom koju je na planeti Pegi mogao da iznajmi radi obavljanja bilo kakvog posla prema ugovoru. Kao većina onih koji su bili na Pegi, prešao je bio 4x1010 kilometara od mesta na kome je rođen da bi skrpio nešto za život, i ponekad je to uspevao, a ponekad nije. I tako kad se vratio sa jednog čarter-leta i Addžangba mu rekao da može da dobije drugi let, Volters se rastrčao na sve strane. Ako treba, pretražiće svaki bar u Port Hegrametu da pronađe grupu koja je dobila ugovor za zakup broda. Što nije bilo lako. Za grad od četiri hiljade duša, Port Hegramet je bio bukvalno preplavljen barovima. Bilo ih je na desetine, a u onim svima dobro poznatim - u hotelu, na kosmodromu, u velikom kazinu gde je bio jedini kabare u Port Hegrametu - nisu se nalazili Arapi koji su sačinjavali njegovu grupu putnika. Ni Doli nije bila u kazinu, gde se moglo desiti da izvodi svoju tačku sa ginjolima, a ni kod kuće. Pola sata kasnije Volters je još hodao slabo osvetljenim ulicama u potrazi za svojim Arapima. Sad više nije bio u bogatijim delovima grada koji su imali zapadnjački izgled, i onda ih je napokon pronašao kako se svađaju u jednoj birtiji na periferiji grada.
     Sve zgrade u Port Hegrametu bile su provizorno izgrađene. Bez sumnje zato što je ovo bila planeta namenjena kolonizovanju; svakog meseca kad bi pristigli novi doseljenici sa Zemlje u velikoj transportoj letelici sa Hiči-neba, došlo bi do eksplozije stanovnika, kao što eksplodira balon napunjen vodonikom. Onda bi se broj ljudi postepeno smanjivao tokom nekoliko narednih nedelja kako su kolonisti odlazili na plantaže i terene predviđene za seču drveća i u rudnike. Kako se taj broj nikada nije vraćao na pređašnji nivo, svakog meseca bilo je još po nekoliko stotina novih stanovnika, pa bi nekoliko desetina novih stanova bilo izgrađeno a nekoliko starih bi nestalo. Ali ova birtija bila je očigledno najprovizornija od svih građevina. Sastojala se od tri plastične table poduprte tako da sačinjavaju zidove, a četvrta je bila postavljena preko njih kao krov, dok je strana okrenuta ulici bila otvorena i odatle je ulazio topao vazduh sa planete Pegi. Uprkos tome, unutra je bilo zadimljeno i zamagljeno, dim od duvana i dim od konoplje mešao se sa kiselim mirisom nalik na miris piva, koji je poticao od njihove domaće rakije koju su prodavali.
     Volters je smesta prepoznao čoveka koga je tražio po opisu koji je dobio od svog agenta. Takvih kao on nije bilo mnogo u Port Hegrametu - Arapa je bilo mnogo, razume se, ali koliko bogatih među njima? I koliko staraca? Gospodin Lukman je bio stariji i od Addžangbe, debeo i ćelav, i na svakom punačkom prstu imao je po jedan prsten, a među njima puno brilijantskih. Sa grupom Arapa sedeo je u dnu birtije, ali kad je Volters krenuo ka njima, žena koja je točila piće podiže ruku. "Ovu grupu ne dirajte. Oni plaćaju", rekla je.
     "Oni očekuju moj dolazak", reče Volters, nadajući se da je tako.
     "A zašto?"
     "E to se tebe ništa ne tiče", reče Volters ljutito, procenjujući šta bi se desilo kad bi je prosto odgurnuo i prošao. Ona nije predstavljala nikakvu opasnost: mršava, mlada žena tamne kože, sa velikim plavičastim metalnim kolutovima u ušima; međutim, jedan krupan čovek sa glavom u obliku metka, koji je sedeo u uglu i posmatrao šta se događa - on je već bio nešto drugo. Srećom, g. Lukman je ugledao Voltersa i mutnog pogleda krenuo mu u susret, saplićući se. "Vi ste moj pilot", izjavio je. "Dođite da popijemo nešto."
     "Hvala, g. Lukmane, ali ja moram da idem kući. Samo sam hteo da proverim da li važi naš ugovor."
     "Važi. Ići ćemo sa vama." On se okrete i zagleda u pravcu ostalih iz svoje grupe, koji su se upravo žestoko oko nečega prepirali. "Hoćete da popijete nešto?" zapitao je preko ramena.
     Bio je jako pijan, više nego što je Volters mislio. Zato je ponovio: "Hvala, neću. Da li biste mogli da sada potpišete ugovor o čarter-letu?"
     Lukman se okrete i začuđeno pogleda u list hartije u Voltersovoj ruci. "Ugovor?" Premišljao je nešto za trenutak. "Zašto je potrebno da imamo ugovor?"
     "To je uobičajeno, g. Lukman", rekao je Volters, naglo gubeći strpljenje. Iza njegovih leđa ljudi iz Arapinovog društva su se nadvikivali, dok je Lukman gledao čas u Voltersa a čas u ljude koji su se svađali.
     Tu su se svađala četvorica ljudi - petorica ako uračunate i samog Lukmana. "G. Addžangba je rekao da će vas ukupno biti četvorica", reče Volters. "Moraćete da doplatite ukoliko idu petorica."
     "Petorica?" reče Lukman i zagleda se Voltersu u lice. "Ne. Četvorica." Onda mu se izraz lica promenio i on se ljubazno nasmešio. "A, vi mislite da je onaj ludak u našoj grupi? Ne, on ne ide sa nama. On će možda pravo u grob ako bude i dalje ubeđivao Šamima šta je Prorok hteo da kaže u svom učenju."
     "A, tako", reče Volters. "Onda ako biste potpisali..."
     Arapin sleže ramenima i uze list hartije od Voltersa. Stavi ga na pocinkovanu površinu šanka i poče s mukom da čita, držeći olovku u ruci. Svađa je bivala sve glasnija, ali Lukman kao da se iz nje sasvim isključio.
     Većina mušterija u birtiji bili su Afrikanci; na jednom kraju bili su, reklo bi se, iz plemena Kikuju, a na drugom Masai. Na prvi pogled, ljudi iz grupe koja se svađala učinili su mu se svi slični. Sada je Volters uočio svoju grešku. Jedan je bio mlađi od ostalih, manji rastom i mršaviji. Koža mu je bila tamnija nego kod većine Evropljana, ali ne toliko tamna kao koža Libijaca; oči su mu bile crne, ali ne kao prah antimonsulfida.
     Uostalom, šta se to tiče Voltersa.
     Okrenuo im je leđa i strpljivo stajao, jedva čekajući da ode odavde. Ne samo zato što je želeo da vidi Doli. U Port Hegrametu etničke grupe bile su u izvesnoj meri međusobno neprijateljski nastrojne. Kinezi su uglavnom stanovali sa drugim Kinezima, Latino-Amerikanci su bili u svom kvartu, Evropljani u evropskom delu grada - o, nisu bili baš toliko kompaktni, a posebno ne uvek složni. Postojale su oštre podele čak i među etničkim podgrupama. Kinezi iz Kantona nisu bili u dobrim odnosima sa Kinezima iz Tajvana, Portugalci su imali malo zajedničkog sa Fincima, dok su se nekadašnji Čileanci i pređašnji Argentinci još uvek svađali. Ali Evropljane izričito nisu rado viđali u bifeima u koje zalaze Afrikanci, i stoga kad mu je Lukman potpisao ugovor, Volters mu je zahvalio i hitro izašao napolje, osećajući izvesno olakšanje. Prošao je tek nekoliko kuća kad je začuo besne povike iza sebe, pa onda bolni krik.
     Na planeti Pegi čovek gleda da se što manje meša u tuđe stvari, ali je Volters morao da misli na svoj ugovor. Oni ljudi što tamo tuku jednog čoveka mogli bi biti dežurni Afrikanci koji su napali vođu njegove grupe putnika. Onda se to njega i te kako tiče. Okrenuo se i potrčao nazad - i tako napravio grešku koju, verujte mi, dugo nije mogao da prežali.
     Pre nego što je stigao donde napadači su se izgubili, a čovek koji je na pločniku jaukao i krvario nije bio iz njegove grupe putnika, već mlad, nepoznat čovek koji mu se grčevito uhvatio za nogu.
     "Pomozite mi i daću vam pedeset hiljada dolara", izgovorio je nejasno oteklim usnama iz kojih je išla krv.
     "Idem da potražim policajca iz patrole", reče mu Volters, pokušavajući da se oslobodi njegovog zagrljaja.
     "Neću patrolu! Vi mi pomozite da ubijem te ljude a ja ću vam platiti", zarežao je čovek. "Ja sam kapetan Huan Erniket Santos-Šmic, i imam dovoljno novca da platim vaše usluge!"
     Ja naravno, ništa nisam o tome znao u tom trenutku. S druge strane, Volters nije znao da g. Lukman radi za mene. Što nije bilo važno. Desetine hiljada ljudi su radili za mene, i bilo je sasvim nevažno da li to Volters zna ili ne zna. Nevolja je bila u tome što nije prepoznao Vona, pošto za njega nikada nije ni čuo, osim sasvim uopšteno. A to će za Voltersa biti i te kako važno u daljem toku događaja.
     Ja sam Vona osobito dobro poznavao. Prvi put sam ga sreo dok je još bio poludivlji momčić, koga su odgajale mašine i ne-ljudi. Nazvao sam ga ne-prijateljem prilikom nabrajanja svojih poznanika. Poznavao sam ga, naravno. Međutim, on nikada nije postao dovoljno socijalizovan da bi bio ičiji prijatelj.
     Von je čak bio, moglo bi se reći, pravi neprijatelj - ne samo meni već čitavom ljudskom rodu - u ono vreme dok je kao preplašen pohotljiv mladić snevao snove na svom kauču tamo gore u Ortovoj maglini, a nije znao, niti hajao što ti njegovi snovi sve nas ostale uvaljuju u nevolje. Nije to bila njegova krivica, razume se. Nije bila njegova krivica ni to što su oni bednici, oni razgnevljeni teroristi u njegovom primeru našli inspiraciju i sad su nas ponovo uvaljivali u nevolje, kad god bi za to ulučili priliku - ali ako se vratimo na pitanje "krivice" i na "osećanje krivice" koje je sa njim povezano, vratićemo se za tili čas na Sigfrida Šrinka, a ja sada pričam o Odiju Voltersu.

     Ono o čemu Robin ovde govori, potrebno je takođe malo pojasniti. Hičiji su se interesovali za žive organizme, posebno za živa bića koja su inteligentna ili obećavaju da će to postati. Oni su imali jednu napravu koja im je omogućavala da osluškuju raspoloženja stvorenja na beskonačnim udaljenostima.
     Nezgoda sa ovom napravom bila je u tome što je ona bila i predajnik i prijemnik u isto vreme. Osluškivani subjekti percipirali su emocije samog rukovaoca napravom. Ako je on bio uznemiren ili potišten - ili lud - posledice su bivale vrlo, vrlo loše. Onaj momak Von imao je takvu jednu napravu dok je živeo kao usamljeno dete. On ju je zvao kauč za sanjanje - učene glave su je kasnije prekrstile u telempatički psihokinetički primopredajnik - i kada bi je on upotrebljavao događale su se one stvari koje Robin toliko subjektivno opisuje.

     Volters nije bio neki dobri anđeo, ali nije bio u stanju da ostavi čoveka koji krvari na ulici. Kad ga je uveo u mali stan u kome je stanovao sa Doli, Voltersu uopšte nije bilo sasvim jasno zašto je to učinio. Doduše, čovek je bio u jadnom stanju. Ali za to postoje ambulante. Osim toga, ovaj čovek se držao izuzetno nesimpatično. Sve dok nisu stigli do gradske četvrti po imenu Mala Evropa, čovek je celim putem smanjivao ponuđeni novčani iznos i gunđao da je Volters kukavica; kad se najzad opružio na Voltersovom krevetu na rasklapanje, obećana suma iznosila je dvesta pedeset dolara, dok je on i dalje neprestano pravio opaske na račun Voltersovog karaktera.
     Ipak, bar je prestao da krvari. Nekako se pridigao i sa prezrivim izrazom pogledao oko sebe. Doli se još nije bila vratila kući, a naravno za sobom je ostavila pravi krš - prljave sudove na stolu na rasklapanje, svoje ginjole razbacane na sve strane, donji veš se sušio iznad sudopera, a jedan džemper bio je okačen o kvaku na vratima. "Kakvo smetlište", izjavi neželjeni gost onako uzgred. "Ne vredi čak ni dvesta dolara."
     Voltersu je na usnama ležao odgovor pun ljutine. Progutao ga je zajedno sa ostalima koji su navirali već čitavih pola sata; čemu bi poslužili? "Pomoći ću vam da se operete", rekao je. "Onda možete da idete. Ne treba mi vaš novac."
     Ugruvane usne pokušaše da se izviju u prezriv osmeh. "Koliko je glupo to što kažete", reče čovek, "s obzirom na to da sam ja kapetan Huan Enriket Santos-Šmic. Ja imam sopstveni svemirski brod, meni se isplaćuje novčani udeo za korišćenje transportne letelice koja hrani ovu planetu, pored drugih veoma važnih poslova, i kažu da sam po bogatstvu jedanaesti čovek u ljudskom rodu."
     "Nisam nikad za vas čuo", progunđa Volters, puneći lavabo toplom vodom. Međutim, to nije bilo istina. Odavno je to bilo, tačno, ali bilo je tu nešto, nekoga se prisećao. Nekoga ko se pojavljivao na vestima na PV svakog sata tokom nedelju dana, pa zatim jednom nedeljno tokom mesec-dva. Nikoga tako potpuno ne zaboravimo posle deset godina kao one čija je slava trajala mesec dana. "Vi ste ono dete koje je odraslo u staništu Hičija", rekao je najedanput, na šta je čovek zajaukao:
     "Tačno, jao! To me boli!"
     "Onda budite mirni", rekao je Volters, pitajući se šta da čini sa jedanaestim najbogatijim čovekom ljudskog roda. Doli će, razume se, biti ushićena da ga upozna. Ali kad prođe ushićenje, kakve li će planove skovati da Volters ispumpa sve to bogatstvo pa da kupe plantažu na ostrvu, letnjikovac na Heder Hilsu - ili da plate put da se vrate kući? Da li bi, dugoročno gledano, bilo bolje da zadrži čoveka ovde pod nekim izgovorom dok se Doli ne vrati - ili da ga pusti da ide a njoj prosto da ispriča šta se desilo?
     Dileme o kojima čovek mnogo premišlja razrešavaju se same; ova se razrešila kad je brava na ulaznim vratima prasnula i Doli ušla u stan.
     Ne obazirući se na to kako je izgledala kad je kod kuće - ponekad su joj curile oči zbog alergije na floru na planeti Pegi, često je bila mrzovoljna, retko očešljana - kad je izlazila van kuće Doli je blistala od lepote. Očigledno je zasenila neočekivanog gosta kad se pojavila na vratima i, bez obzira što je bio oženjen ovom upadljivo vitkom figurom i hladnim alabasterskim licem već više od godinu dana i dobro znao kakvom strogom dijetom je postizala ono prvo a kakvim kvarnim zubima plaćala za ono drugo, Doli je gotovo zasenila svojom lepotom i samog Voltersa.
     On ju je zagrlio i poljubio; ona je uzvratila poljubac, ali ne sasvim pažljivo. Preko njega zurila je u nepoznatog čoveka. Držeći je još uvek u naručju, Volters reče: "Dušo, ovo je kapetan Santos-Šmic. Potukao se pa sam ga ja doveo ovamo..."
     Ona ga odgurnu. "Ma nemoj, mlađani moj!"
     Bilo mu je potrebno nekoliko trenutaka da shvati da je ona pogrešno razumela. "Oh, ne, Doli, nije se sa mnom pobio. Ja sam slučajno bio u blizini."
     Lice joj se razvedri i ona se okrete gostu. "Naravno da ste ovde dobrodošli, Vone. Dajte da vidim šta su vam to uradili."
     Santos-Šmic na to uobraženo reče: "Vi me znate", i dopusti joj da ga potapka po zavojima koje mu je Volters već bio stavio.
     "Naravno, Vone! U Port Hegrametu svi vas znaju." Ona sažaljivo zavrte glavom gledajući u njegovu modricu na oku. "Pokazali su mi vas sinoć", kazala je. "U baru 'Vreteno'."
     On se izvi da je pažljivije osmotri. "O, da! Vi zabavljate goste. Video sam vašu tačku."
     Doli Volters se retko smešila, ali je umela nekako da namreška kožu oko očiju, i da napući svoje lepe usne, što je bilo lepše od osmeha; izraz lica joj je bio vrlo privlačan. Sad ga je u više mahova koristila dok su udobno smestili Vona Santos-Šmica, pojili ga kafom i slušali dok im je objašnjavao zašto su Libijci pogrešili kad su se naljutili na njega. Ako je Volters smatrao da će se Doli ljutiti što je ovog putnika doveo u njihov dom, sada je video da nema čega da se plaši što se toga tiče. Ali kako je već bilo dosta kasno, on je počeo da se vrpolji. "Vone", rekao je, "ja ujutru moram da letim a pretpostavljam da biste vi hteli da se vratite u svoj hotel..."
     "Nipošto ne, mlađani", prekorela ga je njegova žena. "Ovde imamo sasvim dovoljno mesta. On može da spava u tvom krevetu, ti možeš da spavaš na kauču, a ja ću na poljskom krevetu u sobi za šivenje."
     Volters se toliko zaprepastio da nije mogao ni da se namršti, čak ni da odgovori nešto na to. Ideja je bila glupa. Razume se da bi Von želeo da se vrati u hotel - i razume se da je Doli to rekla prosto iz učtivosti; sigurno da nije želela da se tako rasporede za spavanje da uopšte ne mogu da budu nasamo, upravo ove noći pred njegov odlazak u divljinu sa onim naprasitim Arapima. Zato je sa puno pouzdanja čekao da se Von izvini, a da njegova žena dopusti da je on ubedi da mora da ide; onda je to pouzdanje popustilo, a zatim sasvim iščezlo. Mada je Volters bio mali rastom kauč je za njega bio prekratak, i on se cele noći na njemu bacakao i prevrtao, poželevši da nikada nije ni čuo za ime Huana Enriketa Santos-Šmica...
     Bila je to želja koju je sa njim delio čitav ljudski rod, uključujući i mene.
     Von ne samo da je bio odvratan kao osoba - oh, naravno, on za to nije bio kriv (da, da, Sigfride, znam - odlazi mi sa pameti!). On je bio begunac koji beži od suda pravde, ili bi to bio da je iko tačno znao šta je sve zdipio sa artefakta starih Hičija.
     Kad je rekao Voltersu da je bogat, nije lagao. On je rođenjem bio stekao pravo nad dobrim delom tehnologije Hičija prosto zato što ga je mamica oštenila u jednom od staništa Hičija a unaokolo nigde nije bilo drugih ljudskih bića vrednih pomena. I tako je ispalo da mu je to donelo mnogo para, nakon što su sudovi poduže o tome razmišljali. Pored toga, po Vonovom sopstvenom mišljenju, on je polagao pravo i na sve ostalo što je pripadalo Hičijima a što je mogao da pronađe, s tim da nije čvrsto zakovano. Uzeo je jedan svemirski brod Hičija - to su svi znali - ali je novcem potkupio advokate pa je tako negde zapela parnica kojom je Korporacija Kapija tražila preko suda njegov povraćaj. Takođe je pokupio neke stvarčice zaostale od Hičija, koje se nisu mogle svuda naći, i da je iko tačno znao koje su to stvarčice, parnica bi bila okončana na sudu za tren oka, a Von bi bio proglašen za Neprijatelja br. 1, umesto što je bio samo predmet ljutnje. Drugim rečima, Volters je imao sva prava da ga mrzi, mada, razume se, ne iz gore pomenutih razloga.
     Kad je Volters idućeg jutra ugledao svoje Libijce, video je da su mamurni i razdražljivi. On se osećao još gore s tom razlikom što je njegovo raspoloženje bilo još divljačnije od njihovog, a da čak nije bio ni mamuran. Upravo zbog toga mu je raspoloženje delimično i bilo takvo.
     Njegovi putnici ga ništa nisu pitali o prethodnoj noći; u stvari, jedva su i govorili dok je avion zujao leteći iznad prostranih savana, ponekog proplanka, i vrlo retkih farmi na planeti Pegi. Lukman je sa još jednim čovekom bio zadubljen u satelitske holograme koji su u lažnim bojama prikazivale sektor koji su oni ispitivali radi utvrđivanja prirode tla, treći čovek je spavao, dok je četvrti glavom oslonjen na šaku jednostavno buljio kroz prozor. Avion je gotovo leteo sam od sebe u ovo doba godine, jer nigde u blizini nije bilo nekih opasnijih meteoroloških uslova. Volters je imao vremena napretek da razmišlja o svojoj ženi. Za njega je bio lični trijumf kad su se venčali, ali zašto nisu ostali da zauvek žive u toj sreći?
     Naravno, Dolin život je bio težak. Devojka rođena u Kentakiju, bez novca, bez porodice, bez posla - koja ništa i ne ume da radi, a možda i nema mnogo umnih sposobnosti - takva devojka je morala da upotrebi sva svoja prirodna preimućstva ako je htela da se izvuče iz kraja gde se kopa ugalj. Dolino jedino preimućstvo koje se moglo unovčiti bio je njen izgled. Lep izgled, mada s manom. Stas joj je bio vitak, oči sjajne, ali je imala izbačene zube. U četrnaestoj godini zaposlila se kao barska igračica u Sinsinatiju, ali to nije donosilo dovoljno za život ukoliko se uz to ne bi bavila prostitucijom. Doli to nije htela. Čuvala se. Pokušala je s pevanjem, ali nije imala glasa. Ne samo to, već dok je pevala ne pokrećući usne i pokazivala zube nalik na Duška Dugouška, izgledalo je kao da govori iz trbuha... I tako kada joj je jedna mušterija, pokušavajući da je uvredi zato što je odbila njegovo udvaranje, to i kazala, Doli se upalila sijalica. U tom noćnom klubu voditelj programa je sebe smatrao za komičara. Doli je, umesto da šije i pere odeću za neke stare, bajate komičarske tačke, napravila sama ginjole, pažljivo proučila sve lutkarske komade na PV ili na trakama, i okušala se sa jednom tačkom jedne subote uveče, pošto su angažovali drugu pevačicu koja će je zameniti u nedelju. Tačka nije bila pravi hit, ali je nova pevačica bila još gora od Doli, pa su je tako privremeno zadržali. Dve nedelje u Sinisinatiju, mesec dana u Luivilu, skoro tri meseca u malim noćnim klubovima izvan Čikaga - da između tih angažmana nije bilo razmaka bila bi prilično opskrbljena; ovako je, nedeljama i mesecima ostajala bez posla. Međutim, nije baš stvarno umirala od gladi. Pre nego što je dospela na planetu Pegi, njena Tačka se kalila pred brojnim neprijateljski raspoloženim ili pijanim gledaocima tako da je dobila nekakav prihvatljiv oblik. Nedovoljno dobar za pravu karijeru. Dovoljno dobar da nekako preživi. Dolazak na planetu Pegi bio je potez načinjen iz očajanja, jer da se ovamo dođe potrebno je založiti život. Ovde nije bilo mesta za zvezde, ali nije joj ništa gore išlo nego ranije. Iako se više nije čuvala, izričito, bar se nije davala suviše raskalašno. Kad je naišao Odi Volters Mlađi, ponudio joj je višu cenu od ostalih - brak. I tako se udala. U osamnaestoj. Za čoveka dva puta starijeg od sebe.
     Međutim, Dolin težak život nije u stvari bio toliko mnogo teži od života bilo kog drugog stanovnika planete Pegi - ne računajući, razume se, ljude poput Odijevih istraživača nafte. Ti istaživači su platili punu cenu karte da dođu na Pegi, ili su to učinile njihove kompanije, i svako od njih je sigurno imao u džepu plaćenu povratnu kartu.
     Ali zbog toga nisu bili ništa veseliji. Let je trajao šest sati do mesta na Vest Ajlendu koje su odabrali za svoju bazu. Pošto su jeli i postavili svoje zaklone, i par puta izgovorili svoje molitve, uz prepirke oko toga u kom pravcu treba da se okrenu, mamurluk im se bio prilično razbistrio, ali je već bilo prilično kasno da se toga dana prihvate bilo kakvog posla. Kasno za njih. Ne za Voltersa. Njemu su naredili da prokrstari iznad dvadeset hiljada hektara brdovite šikare. Pošto je on samo vukao senzorni instrument za merenje gravitacionih odstupanja, ništa ne smeta što je to morao da čini po maraku. Ništa ne smeta g. Lukmanu, u svakom slučaju, ali Voltersu je i te kako smetalo, jer je takvu vrstu letenja najviše mrzeo; morao je da leti sasvim nisko, a neka brda su bila prilično visoka. Zato je sve vreme leteo sa uključenim radarskim uređajem i farovima, izazivajući užasan strah kod sporih, glupih životinja koje su nastanjivale ove savane Vest Ajlenda, i sam užasno preplašen kad je otkrio da je zadremao, budeći se, grčevito uhvatio palicu da bi se uzdigao u trenutku dok mu je vrh jednog šikarom obraslog brda jurio u susret.
     Uspeo je da odspava pet sati pre nego što ga je Lukman probudio i naredio mu da obavi snimanje jednog broja nejasnih mesta a kada je to završio, prešao je na izbacivanje kočića iz aviona po celom terenu. Ovi kočići nisu bili prosto komadi metala; to su bili geoakustički detektori koji su morali biti propisno postavljeni u dužini od nekoliko kilometara. I ne samo to. Morali su da budu ispuštani sa visine od najmanje dvadeset metara kako bi probili površinu tla i stajali uspravno da bi očitavanja bila pouzdana, i morali su biti tako postavljeni da greška nije smela da prelazi dva metra u prečniku. Ništa Voltersu nije vredelo što je napomenuo da su ovi zahtevi međusobno protivrečni, pa se stoga nije ni iznenadio što se pokazalo kad su vibratori postavljeni na kamione obavili svoj deo posla, da petrološki podaci nisu uopšte bili upotrebljivi. Uradićete to ponovo, rekao je g. Lukman, i tako je Volters sada ceo put morao da pređe pešice, i da izvlači geoakustičke detektore iz zemlje i ukucava ih rukom.
     On je ugovor potpisao da bude pilot, ali g. Lukman je na tu stvar gledao šire. Ne samo da je morao da gaca unaokolo i postavlja geoakustičke kočiće. Jednog dana su mu naložili da iz zemlje prstima vadi stvorenja nalik na krpelje što je ovde na Pegi odgovaralo našim crvima, koji snabdevaju zemlju kiseonikom. Sledećeg dana dali su mu neki rotacioni uređaj za kopanje koji je prodirao nekoliko desetina metara u zemlju i odande vadio uzorke. Dali bi mu oni i da ljušti krompir da su ga jeli, a pokušali su da mu natovare i pranje svih sudova - čineći ustupak samo utoliko što su se napokon dogovorili da se u tom poslu strogo rotiraju. (Međutim, Volters je primetio da na g. Lukmana nikad nije dolazio red.) A nisu ti poslovi bili ni nezanimljivi. Bube nalik na krpelje stavljane su u posudu sa rastvaračem i čorba koja bi se tako napravila korišćena je kao razmaz na filter-papiru za elektroforezu. Uzorci tla odlazili su u male inkubatore sa sterilisanom vodom, sterilisanim vazduhom i sterilisanom ugljovodoničnom parom. Na obadva načina testiralo se prisustvo nafte. Bube su, kao i termiti, kopale duboko. Nešto od onoga kroz šta su tom prilikom prolazile iznosile su na površinu, a pomoću elektroforeze će se ustanoviti šta su to donele. Inkubatorima je testirano isto to, samo na drugi način. Kao i Zemlja, i Pegi u svom tlu ima mikroorganizme koji mogu da se hrane isključivo ugljovodonicima. Otuda ako se bilo šta živo može da hrani čistim ugljovodonicima u inkubatorima, to su onda te bube, koje opet ne bi postojale kad u zemljištu ne bi postojao izvor čistih ugjovodonika.
     I u jednom i u drugom slučaju to bi ukazivalo da ima nafte.
     Za Voltersa, međutim, ovi testovi predstavljali su uglavnom dirindženje, u povijenom položaju, koje je prestajalo samo kad bi mu naredili da se vrati u letelicu da ponovo vuče magnetomer ili da ispušta još kočića. Pošto je tako proveo tri dana, povukao se u svoj šator i izvadio svoj primerak ugovora da proveri da li se od njega zahteva da radi sve te stvari. Zahtevalo se. Rešio je da porazgovara nasamo sa svojim zastupnikom kad se bude vratio u Port Hegramet; posle petog dana još jednom je porazmislio. Činilo mu se da je zgodnije da ubije zastupnika... Međutim, sve to letenje ipak mu je dobrodošlo. Osmog dana od početka tronedeljne ekspedicije, Volters je sav zadovoljan obavestio g. Lukmana da mu je ostalo još malo goriva i da će morati da odleti u bazu radi nabavke vodonika.
     Kad je ušao u svoj stančić, bilo se već smrklo; unutra je sve bilo uredno, što je predstavljalo prijatno iznenađenje; Doli je bila kod kuće, što je bilo još lepše; a najlepše od svega bilo je što je ona bila umiljata, očigledno presrećna što je došao.
     Veče je proteklo divno. Vodili su ljubav; onda je Doli spremila večeru; pa su opet vodili ljubav, a u ponoć su se našli u razvučenom krevetu, oslonjeni na jastuke, opruženih nogu, držeći se za ruke i ispijajući bocu vina sa planete Pegi. "Volela bih da me povedeš sa sobom", kazala je Doli pošto je završio priču o ugovoru iz Nje Delavera. Doli nije gledala u njega; navlačila je, onako zaludna, svoje lutke na slobodnu ruku, sasvim spokojno.
     "Ne dolazi u obzir, dušo", smejao se on. "Ti si suviše zgodna da bih te poveo u divljinu kod onih pohotljivih Arapa. Znaš da se ni ja ne osećam sasvim bezbedno."
     Ona podiže uvis ruku, dok joj je izraz lica i dalje bio opušten. Lutka na njenoj ruci imala je mačje lice sa jarko crvenim sjajnim brkovima. Ružičasta usta se otvoriše i ona protepa svojim mačjim glasom: "Von kaže da su oni pravi grubijani. On kaže da su oni mogli i da ga ubiju samo zato što je zapodenuo s njima razgovor o religiji. On kaže da je mislio da će to i da urade."
     "O?" Volters promeni položaj, pošto mu se naslon ležaja više nije činio udoban. Nije postavio pitanje koje mu je bilo na pameti, a to je O, zar si se ti viđala sa Vonom? jer bi time pokazao da je ljubomoran. Samo je rekao: "Kako je Von?" Ali u drugom pitanju bilo je sadržano i ono prvo, pa je i na njega dobio odgovor. Von se oseća mnogo bolje. Sad mu se modrica na oku jedva vidi. Von stvarno ima jedan fini svemirski brod u orbiti, jednu "peticu" Hičija, ali ona je njegovo privatno vlasništvo i zato je specijalno opremljena - tako on kaže; ona ga nije videla. Naravno, Von je natuknuo nešto u vezi s tim da je oprema stara hičijevska, i da možda do nje nije došao baš na pošten način. Von je nešto natuknuo o tome da postoji mnoštvo stvari koje su pripadale Hičijima a za koje se ne zna, zato što ljudi koji su ih pronašli nisu hteli da plaćaju procenat Korporaciji Kapija, znaš? Von smatra da on na njih ima pravo, u stvari, zato što je on vodio onaj neverovatni život, u kome su ga praktično sami Hičiji odgajili...
     I protiv Voltersove volje, ono pitanje koje je bilo unutra izašlo je napolje. "Izgleda da si se ti dosta viđala sa Vonom", rekao je, pokušavajući da zvuči opušteno, dok je osluškivao sopstveni glas koji je pokazivao da nije tako. Stvarno nije bio opušten; bio je ili ljut ili zabrinut - više ljut nego zabrinut, zapravo, jer mu nikako nije bilo jasno! Von sigurno nije bio zgodan. Ili pak prijatne naravi. Razume se, on je bogat, takođe po godinama mnogo bliži Doli...
     "Oh, srce, nemoj da budeš ljubomoran", rekla je Doli sopstvenim glasom, koji je zvučao sasvim zadovoljno - što je unekoliko umirilo Voltersa. "On će dosta skoro da ode odavde i inače, znaš. Ne želi da bude ovde kad stigne transporter, i sad je upravo otišao da naruči zalihe za svoje naredno putovanje. Samo zbog toga je i došao ovamo." Ona ponovo podiže uvis ruku sa nataknutim ginjolom, i poče mačjim glasom da pevuši: "Mla-đani je ljubomoran na Do-li-i!"
     "Nisam", reče on nehotično, a onda priznade, "jesam. Nemoj zbog toga da mi prebacuješ, Dol."
     Ona mu se u krevetu približila tako da su joj usne dodirnule njegovo uvo, i on oseti njen dah dok je vrskala mačjim glasom: "Obećavam da neću g. Mlađani, ali bi mi strašno bilo milo kad bi bio..." I kako već biva kod pomirenja, sve je išlo fino; sem što je kod Četvrte runde bilo naglo prekinuto gromoglasnom zvonjavom piezofona.
     Voters ga je pustio da zazvoni petnaest puta, što je bilo dovoljno da privede kraju posao, mada ni izbliza onako dobro kako je nameravao. Kad je digao slušalicu javio se dežurni službenik sa aerodroma. "Jesam li vas pozvao u nezgodno vreme, Volters?"
     "Samo recite šta imate", odgovori Volters, pokušavajući da prikrije ubrzano disanje.
     "E, pa onda, ustanite i smešite se, Odi. Pojavila se grupa od šest putnika obolelih od skorbuta, koordinate Sedam Tri Popa, malo je mutno ali imaju radiofar. To je sve što imaju. Vi ćete da prevezete do njih lekara, zubara i otprilike jednu tonu C-vitamina, i sve to treba da stigne u zoru. To će reći polećete tačno kroz dvadeset minuta."
     "A, do vraga, Kari! Zar to ne može da pričeka?"
     "Samo ako hoćete da stignu mrtvi. Stvarno su jako bolesni. Pastir koji ih je našao kaže da se dvojica ionako neće izvući."
     Volters opsova, pogleda u Doli izvinjavajući se, i zatim preko volje pokuša da se sabere.
     Kad je Doli progovorila, glas joj više nije zvučao kao u mačeta. "Mlađani? Možemo li mi da se vratimo kući?"
     "Ovo nam je kuća", rekao je on, trudeći se da mu glas zvuči veselo.
     "Kako, molim, Mlađani?" Opušteno lice se zateglo, i maska od slonovače bila je hladna, ali je on osetio napregnutost u njenom glasu.
     "Doli, ljubavi moja", reče on, "mi tamo nemamo ništa. Zar si zaboravila? Zato ljudi kao što smo mi i dolaze ovamo. Sad imamo celu jednu novu planetu - evo, sam ovaj grad biće veći od Tokija, noviji od Njujorka; za par godina biće šest novih transportnih letelica, znaš, kao i Lufstromova petlja umesto ovih šatl-letova ..."
     "Ali kad će to biti? Kad ja ostarim?" Možda nije bilo pravog opravdanja za beznadnu tugu u njenom glasu, ali je u njemu ipak odzvanjala beznadna tuga. Volters proguta pljuvačku, udahnu duboko, i pokuša da se našali kako je znao i umeo. "Maco moja", kazao je, "ti nečeš ostareti čak ni kad ti bude devedeset godina." Ćutanje. "O, ali srce", umiljavao se on, "sigurno će biti bolje! Uskoro će sigurno da otvore jednu fabriku hrane u našoj Ortovoj maglini. Možda već iduće godine! Meni je već obećan posao pilota, za izgradnju..."
     "Ah, baš fino! Znači bićeš odsutan po godinu dana umesto po mesec dana. A ja ću se zabiti na ovom smetlištu, gde nemam čak ni neke pristojne programe s kojima bih razgovarala."
     "Imaće oni programe..."
     "Ja ću dotle već umreti!"
     On je sad bio potpuno budan, a noćne radosti su bile izbledele. Rekao je: "Slušaj, ako ti se ovde ne dopada, ne moramo tu da ostanemo. Na Pegi ima i drugih mesta osim Port Hegrameta. Možemo da odemo u neki zabiti kraj, da raskrčimo zemlju, sagradimo kući..."
     "Da gajimo snažne sinove, da osnujemo dinastiju?" Glas joj je zvučao prezrivo.
     "Pa... tako nešto, valjda."
     Ona se prevrnula u krevetu. "Idi da se istuširaš", posavetovala ga je. "Još se osećaš."
     I dok je Odi Volters Mlađi još bio pod tušem, jedno stvorenje koje nije bilo nalik ni na jednu Dolinu lutku (mada je jedna od njih tobože njega predstavljala) upravo je ugledalo svoje prve nepoznate zvezde za trideset i jednu godinu svoga istinskog života; a za to vreme jedan od obolelih svemirskih istraživača prestao je da diše, što je predstavljalo pravo olakšanje za pastira koji je pokušavao, sa glavom okrenutom u stranu, da mu pruži pomoć; za to vreme na Zemlji su bili nemiri, i pedeset jedan doseljenik je umro na jednoj planeti udaljenoj osam stotina svetlosnih godina...
     Doli je provela na nogama taman toliko vremena da skuva kafu i ostavi mu je na stolu. Onda se vratila u krevet, i tamo je čvrsto spavala, ili se pretvarala da čvrsto spava, dok je on pio kafu, pa se obukao, i izašao iz kuće.
     Kad pogledam Odija, sa ove vrlo velike razdaljine koja nas sada razdvaja, žao mi je što vidim da izgleda kao toliki slabić. Što on, u stvari, nije bio. On je bio sasvim krasan čovek. Bio je odličan pilot, u fizičkom smislu hrabar, vrlo žilav kad je trebalo, a nežan kad mu se za to ukaže prilika. Pretpostavljam da svi mi iznutra izgledamo kao slabići, a ja njega naravno sada vidim iznutra - sa velike daljine iznutra, ili spolja, zavisno od toga koji geometrijski pojam odaberete za ovu metaforu. (Čujem kako stari Sigfrid uzdiše: "O, Robine! Kakve digresije!" Međutim, Sigfrid nikada nije bio uvećan.) Svi mi imamo svojih slabosti, to sam hteo da kažem. Bilo bi lepše da ih nazovem ranjivim tačkama, a Odi je slučajno prosto izuzetno ranjiv kad je u pitanju bila Doli.
     Međutim, to slabićko držanje nije bilo svojstveno Odiju. Tokom sledećeg kraćeg perioda držao se najlepše što čovek može - bio je snalažljiv, ukazivao pomoć nastradalima, bio je neumoran. Što je bilo neophodno. Planeta Pegi skrivala je neke zamke ispod svoje naoko blage površine.
     U poređenju sa nezemaljskim svetovima, Pegi je bila pravi biser. Njena klima je bila podnošljiva. Njena flora najčešće nije izazivala koprivnjaču, dok je fauna bila začuđujuće pitoma. To jest - ne baš pitoma. Više nekako glupava. Volters se ponekad pitao šta su to Hičiji našli na planeti Pegi. U samoj stvari, smatralo se da su Hičiji bili zainteresovani za inteligentna bića - ne kažem da su mnogo takvih otkrili - a takvih zaista nije bilo mnogo na Pegi. Najbistrija životinja bila je jedna vrsta grabljivaca, veličine lisice, spora kao krtica. Koeficijent inteligencije joj je bio kao kod ćurke, što je ona i dokazala time što je sebi bila najveći neprijatelj. Plen su joj bile još gluplje i sporije životinje od nje same - tako da je za nju uvek bilo dovoljno hrane - a najčešći pojedinačni uzrok njene smrti bio je gušenje mrvicama hrane kad bi se prejela, pa onda povraćala pošto se prejede. Ljudska bića su mogla da se hrane ovim grabljivicama ako su htela, kao i životinjama koje je ona lovila, kao i dobrim delom ostalih biljaka i životinja uopšte uzev... pod uslovom da dobro paze.
     Oni siroti istraživači uranijumove rude nisu dobro pazili. U trenutku kad je tropsko sunce svom žestinom opalilo džunglu, a Volters se spustio na najbliži proplanak, jedan od njih je zbog toga već bio mrtav.
     Lekarski tim nije imao vremena da se bavi umrlima, pa se sjatio oko onih koji su jedva još bili živi, dok su Voltersa poslali da iskopa grob. Za trenutak on se ponadao da će ovaj posao moći da preda pastirima, ali njihova stada su se bila raspršila na sve strane. I čim se on okrenuo leđima, razišli su se i pastiri.
     Mrtav čovek je izgledao kao da mu je najmanje devedest godina, a zaudarao je kao da mu je sto deset, a u stvari na privesku oko ruke pisalo je da se zove Silim Jasmeneh, da ima dvadeset tri godine, i da je rođen u nekom naselju udžerica južno od Kaira. Ostali deo njegove životne priče lako se mogao razabrati. Koprcao se nekako po egipatskim ćumezima dok nije stasao, slučajem se nekim snašao da plati kartu za let u novi život na Pegi, gušio se od vreline u jednom od ležajeva na deset spratova u transportnoj letelici trpeo samrtne muke pri spuštanju na površinu u lenderu - kao jedan od pedeset kolonista privezanih kaiševima u ljusci bez pilota odgurnutoj iz kružne putanje potiskom koji je došao spolja, istreseni u užasnom strahu pri dolasku na odredište i dok su im se otvarali padobrani iz njih je izletao izmet. U stvari gotovo svi lenderi su se bezbedno spustili. Samo oko tri stotine kolonista, do sada, se razmrskalo ili udavilo. Jasmeneh je imao barem sreću da mu se to ne dogodi, ali kad je pokušao da promeni zanimanje i umesto uzgajanja ječma pređe na istraživanje teških metala, sreća ga je izdala pošto je njegova grupa zaboravila da pazi dobro. U gomoljastom korenju kojim su se prehranjivali kada im je ponestalo zaliha kupljenih u radnji nalazio se, kao u gotovo svim drugim pristupačnim vrstama hrane na Pegi, sastojak koji uništava C-vitamin - čije se posledice moraju iskusiti da bi čovek shvatio koliko je to opasno. Oni još ni tada nisu shvatili. Znali su da postoji opasnost. Svi do jednoga. Želeli su samo da dobiju još jedan dan, pa onda još jedan dan, i još jedan, a za to vreme zubi su im se rasklatili a iz usta im je zaudaralo, i kad su pastiri slučajno naišli na njihov logor, za Jasmeneha je bilo suviše kasno, a i za ostale skoro isto tako.

     Vi, razume se, shvatate da "slabićstvo" koje Robin ovde pravda nije Voltersovo. Robin nikada nije bio slabić, osim kad bi mu s vremena na vreme bilo potrebno da sebe uveri da nije. Ljudi su tako čudni!

     Volters je morao da preveze sve njih zajedno, i preživele i spasioce, do logora na kome će jednog dana biti izgrađena petlja, i gde se već nalazilo najmanje desetak stalnih naseobina. Kad je najzad stigao nazad do svojih Libijaca, g. Lukman je bio jako besan. Prilepio se uz vrata Voltersovog aviona i počeo da viče na njega. "Trideset sedam sati ste odsutni! Pa to je užasno! Za ogromne pare koje vam plaćamo prema ugovoru mi očekujemo da obavljate svoje usluge!"
     "Radilo se o životu ili smrti, g. Lukman", reče Volters, pokušavajući da mu se u glasu ne oseti bes i premor dok je zaustavljao letelicu.
     "Život je ovde najjeftinija stvar! A smrt će nam svima doći!"
     Volters se progura pored njega i skoči na zemlju. "To su bili vaši Arapi, g. Lukman -"
     "Nisu! Egipćani!"
     "...pa, vaši muslimani, ipak..."
     "Ne bi me se ticalo ni da su moja rođena braća! Naše vreme je dragoceno! Ovde su posredi vrlo krupni poslovi!"
     Zašto bi se trudio da suzdržava svoj bes? Volters je zarežao: "To je zakon, Lukmane. Ja samo iznajmljujem avion; u slučaju hitne potrebe dužan sam da ukažem pomoć. Pročitajte svoj lepi ugovor!"
     Na tu tvrdnju se nije moglo ništa odgovoriti, ali je Voltersa jako razbesnelo što Lukman nije ni pokušao da odgovori već je reagovao tako što mu je natovario sve poslove koji su se u njegovom odsustvu bili nagomilali. I to da ih sve posvršava odmah. Odnosno što pre. A ako Volters uopšte nije stigao da odspava, pa, svi ćemo mi jednom usnuti zauvek, zar ne?
     I tako neispavan, Volters je tokom sledećeg sata leteo noseći magnetne sonde - što je bio naporan i osetljiv posao - vukao je magnetni senzor koji se nalazio sto metara iza aviona, pokušavajući da spreči tu prokletu nezgrapnu stvar da se zaplete u neko drvo ili zarije u zemlju. I dok je tako pokušavao da istovremeno kontroliše dve letelice, povremeno je zlovoljno razmišljao o tome da je Lukman lagao; sigurno ne bi bilo svejedno da su oni Egipćani bili zemljaci-Libijci, a pogotovu braća. Nacionalizam nije bio ostavljen dole na Zemlji. Već su se javljali pogranični sukobi, gaučosi protiv uzgajalaca pirinča kad bi stada goveda potražila da se napiju na pirinčanim poljima i izgazila mlade nasade; Kinezi protiv Meksikanaca zbog pogrešno uknjiženog zahteva za dodelu zemljišta; Afrikanci protiv Kanađana, Sloveni protiv Hispano-Amerikanaca bez ikakvog razloga koji bi neupućenima mogao biti jasan. Već dovoljno loše. Ono što je bilo još gore, zla krv je ponekad dolazila do izražaja između jednog i drugog Slovena, jednog i drugog Latinoamerikanca.
     A na Pegi je život mogao da bude tako lep. Na njoj je bilo svega - gotovo svega, ako ne računate stvari kao na primer C-vitamin; bila je Hiči-planina, sa vodopadom nazvanim Biserni Slap, osam stotina metara mlečnobele bujice koja se slivala direktno sa južnih glečera; bile su tu šume koje su mirisale na cimet, na Malom kontinentu, i u njima glupavi, dobroćudni majmuni nežno ljubičaste boje - to jest, ne pravi majmuni. Ali jako slatki. Pa onda Stakleno More. Pa Pećine Vetrova. Pa farme - da, posebno farme! Upravo zbog tih farmi su se toliki milioni i desetine miliona Afrikanaca, Kineza, Indusa, Hispano-Amerikanaca, siromašnih Arapa, Iranaca, Iračana, Poljaka - toliki milioni očajnika spremno odlučivali da odu tako daleko od Zemlje i svojih domova.
     "Siromašni Arapi", razmišljao je on, ali bilo ih je i bogatih. Kao ova četvorica za koje on radi. Kad su oni govorili o "vrlo krupnim poslovima" računali su u odnosu na dolare i cente, to je bilo jasno. Ova ekspedicija nije stajala malo novaca. Samo u njegovom ugovoru nalazio se šestocifren iznos - šteta što od te sume ne može da zadrži više za sebe! A to je bio gotovo najmanji deo u odnosu na ono što su platili za šatore sa automatskim rasklapanjem i za sonde, za mikrofone i uređaje za uzimanje uzoraka stenja; za korišćenje satelita za one slike u lažnim bojama i za izradu topogafskih karata uz pomoć radara; za instrumente za koje su njemu plaćali da ih vuče unaokolo... i šta će biti sledeći korak? Sledeći korak biće da će morati da kopaju. Kopanje jame da bi se doprlo do nalazišta soli koje su locirali, tri hiljade metara u dubinu, koštalo bi milione...
     Ali neće, otkrio je on, zato što su i oni imali nešto od nezakonito stečene Hiči-tehnologije o kojoj je Von pričao Doli.
     Prvo što su ljudska bića naučila o davno nestalim Hičijima bilo je da su oni voleli da kopaju tunele, jer su rezultati tih njihovih radova ležali na sve strane ispod površine planete Venere. A ono čime su prokopavali tunele bilo je pravo čudo tehnologije - indukcioni projektor koji je razmekšavao kristalnu strukturu stenja i pretvarao je u nekakvu razređenu masu; onda je ispumpavao tu razređenu masu a prokope oblagao onim tvrdim, kompaktnim Hiči-metalom, koji je svetlucao plavičastom bojom. Takvi projektori su još postojali, samo nisu bili u privatnim rukama.
     Međutim, izgleda da su se nalazili u rukama grupe g. Lukmana... što je značilo da iza njih stoji ne samo novac već i neko ko je uticajan... što znači neko ko je veoma moćan; a po uzgrednim napomenama izrečenim tokom kratkih obeda i odmora, Volters je podozrevao da je taj neko čovek po imenu Robinet Brodhed.
     Nalazište soli je bilo pouzdano utvrđeno, odabrana su mesta za pravljenje bušotina, glavni posao ekspedicije bio je obavljen. Preostalo je samo da se proveri još nekoliko drugih mogućnosti i izvrši ponovna provera. Čak je i Lukman počeo da se opušta, pa su u večernjim satima pričali ko je odakle došao. Ispalo je da su njih četvorica došli ne iz Libije, čak ne ni iz Pariza. Već iz Teksasa, gde je u proseku na svakoga od njih dolazilo po 1,75 žena i oko pola tuceta dece ukupno uzevši. Ne sasvim ravnomerno raspoređenih, koliko je Volters bio u stanju da razabere, ali ni oni sami, možda namerno, nisu tačno znali sve detalje. Da bi ih podstakao da govore otvoreno, Volters je najedanput počeo da priča o Doli. Više nego što je nameravao. O tome kako je jako mlada. O tome kako izvodi jednu zabavnu tačku. O njenim ginjolima. Pričao im je o tome kako je vešta jer sve one lutke pravi sama - patka, kučence, šimpanzu, klovna. I najlepše od svega, jednog Hičija. Dolin Hiči ima zavaljeno čelo, kukast nos, isturenu bradu i oči koje dosežu sve do ušiju, kao na egipatskim zidnim slikama. Iz profila gledano, lice se gotovo protezalo po jednoj kosoj liniji - što je sve bilo izmišljeno, naravno, jer u to vreme niko još nije bio video nekog Hičija.
     Najmlađi Libijac, Favzi, klimao je mudro. "Da, dobro je to kad žena zarađuje", izjavio je.
     "Nije to samo zbog novca. Ovako ima čime da se zanima, znate. Pa ipak, bojim se da joj je u Port Hegrametu prilično dosadno. Nema, u stvari, s kim da razgovara."
     Čovek po imenu Šamin takođe zaklima. "Programi", dade on uman savet. "Dok sam ja imao samo jednu ženu nabavio sam joj bio nekoliko programa da joj prave društvo. Naročito su joj se sviđali 'Draga Ebi' i "Fatimini prijatelji', sećam se."
     "I ja bih to voleo, ali na Pegi još nema takvih stvari. Njoj je vrlo teško. Zato ne mogu stvarno da je krivim kad sam ja, znate, raspoložen za ljubav a ona nije", i tu Volters prekide jer su se Libijci smejali.
     "U drugoj glavi Kurana piše", reče Favzi cerekajući se, "da je žena naša njiva i da mi možemo da oremo svoju njivu kad nam se prohte. Tako kaže Al-Bakara, Krava."
     Volters, uzdržavajući se da se ne naljuti, pokuša da se našali: "Na žalost, moja žena nije krava."
     "Na žalost, vaša žena nije žena", grdili su Arapi. Tamo dole u Hjustonu mi za takve kao što ste vi imamo jedan izraz: smotala ga mačka. Za muškarca je to sramotan položaj."
     "E, slušajte", poče Volters, zacrvenevši se; a onda ponovo priguši svoj bes. Malo dalje, kod šatora za pripremanje hrane, Lukman podiže pogled sa suda iz koga im je brižljivo odmeravao dnevno sledovanje rakije i namršti se kad je začuo povišene tonove. Volters se savlada i nasmeši se pomirljivo. "Nećemo se mi nikada složiti", reče, "ali, bez obzira, budimo prijatelji." Pokušao je da promeni temu. "Stalno se pitam", rekao je, "zašto ste rešili da naftu tražite baš ovde na polutaru."

     Voltersovo podozrevanje da Robin Brodhed finansira ove istraživače bilo je sasvim osnovano. Voltersovo mišljenje o tome šta ga na to pokreće - nije bilo sasvim osnovano. Robin je bio čovek koji je jako poštovao moralne norme, ali ne i zakonske, najčešće. Bio je takođe čovek (kao što vidite i sami) koji je jako voleo da natukne ponešto o sebi, posebno kad je o sebi govorio u trećem licu.

     Favzi napući usne pažljivo promatrajući Voltersovo lice pre nego što je odgovorio. "Po mnogim znakovima utvrdili smo da je ovo u geološkom smislu pogodno tle."
     "Pa, sigurno - svi ti satelitski snimci su već objavljeni, znate. Nisu nikakva tajna. Ali postoje i naoko bolji geološki tereni u severnoj hemisferi, oko Staklenog mora."
     "Sad je dosta", prekide ga Favzi, povišenim tonom. "Vi niste plaćeni da postavljate pitanja, Volters."
     "Samo sam..."
     "Zabadate nos u ono što vas se ne tiče, eto šta radite!"
     I tako se ponovo razgalamiše, samo ovog puta im je prišao Lukman noseći po osamdeset mililitara rakije za svakoga. "Šta je to?" zapitao je. "Šta to pita Amerikanac?"
     "Nije važno. Nisam mu odgovorio."
     Lukman ga je streljao pogledom jedan čas, držeći u ruci Voltersovo sledovanje rakije, i onda ga naglim pokretom podiže ka ustima i sasu u grlo. Volters se uzdrža od srditog protesta. Nije mu toliko bilo stalo. U stvari, nije ni želeo da pije s ovim ljudima. U svakom slučaju izgledalo je da brižljivo odmeravanje mililitara nije sprečilo Lukmana da, pre toga, već potegne dva-tri gutljaja nasamo, pošto je bio crven u licu, a glas mu je bio promukao. "Volterse", zarežao je, "ja bih vas kaznio za to čačkanje da je nešto važno u pitanju, ali nije. Želite da znate zašto ovde istražujemo, na daljini od sto sedamdeset kilometara od mesta gde će biti izgrađena lansirna petlja? Onda pogledajte naviše!" On teatralnim pokretom izbaci ruku u pravcu mračnog neba, a zatim otetura dalje, smejući se. Preko ramena dobaci: "Ionako više nije važno!"
     Volters je buljio za njim, a zatim baci pogled u pravcu noćnog neba.
     Jedna sjajna, plavičasta kuglica klizila je preko nepoznatih sazvežđa. Transportna letelica! Astroplan S. Ja. Brodhed ušao je u višu orbitu. Njegov kurs leta mu je bio jasan; spustiće se u nižu orbitu i tu će se zaustaviti, ogromni omanji mesec plavičastog sjaja, u obliku krompira, na nebu bez oblaka iznad planete Pegi. Kroz devetnaest sati će se zaustaviti. Pre isteka tog vremena on mora da bude u svom šatlu da bi je dočekao, da bi učestvovao u besomučnom prebacivanju iz vazduha na kopno onih osetljivih delova tovara i onih privilegovanih putnika, ili će manevrisanjem 'gurati' kapsule u slobodnom padu iz njihovih putanja kako bi prestravljene došljake donele u njihov novi dom.
     Volters je u sebi zahvalio Lukmanu što mu je ukrao piće; ove noći neće moći sebi da dozvoli spavanje. Dok su četvorica Arapa spavala, on je rasturao šatore i stavljao opremu na mesto, pripremajući i svoju letelicu, i razgovarao sa bazom da bi proverio da li je određen za ovo prevoženje. Jeste, određen je. Ako bude stigao do podne idućeg dana, daće mu taj zadatak, i na taj način priliku da dobro zaradi na ovim besomučnim preletima tamo i natrag koji će omogućiti da se transportni brod isprazni i oslobodi za povratni let. U cik zore probudio je Arape koji su psovali, saplićući se unaokolo. Pola sata kasnije ukrcali su se u avion i krenuli kući.
     Stigao je na aerodrom i prerano, mada je u njemu nešto jednolično šaputalo prekasno, prekasno...
     Prekasno za šta? A onda je ustanovio. Kad je hteo da plati gorivo, na monitoru je zasvetlela crvena nula. Nije bilo ni pare na njegovom i Dolinom zajedničkom računu u banci.
     Nemoguće! - ili ne istinski nemoguće, pomislio je, gledajući u pravcu mesta na kosmodromu gde je pre mesec dana stajao Vonov lender, koga tamo više nije bilo. I kada je ugrabio vreme da odjuri do njegovog stana, nije ga istinski iznenadilo ono što je tamo ustanovio. Knjižice iz banke nije bilo, a u prvom redu nije bilo same Doli.
     U tom trenutku nisam uopšte mislio na Odija Voltersa. Da jesam, sigurno bih zbog njega zaplakao - ili zbog sebe. Smatrao bih da imam, ako ništa drugo, dobar izgovor da zaplačem. Tragedija u kojoj te mila, slatka dragana napušta, meni je bila dobro poznata, jer je moja sopstvena izgubljena dragana ostala zarobljena u jednoj crnoj rupi, pre mnogo, mnogo godina.
     Ali uistinu, ja na njega nisam uopšte pomislio. Bio sam zauzet svojim ličnim stvarima. Ono što me je najizrazitije okupiralo bili su bolni ubodi u stomaku, mada sam takođe dosta vremena provodio razmišljajući o opakim teroristima koji su ugrožavali mene i sve oko mene.
     Razume se, to nije bilo jedino zlo oko nas. Ja sam razmišljao o svojim istrošenim crevima zato što su me ona na to prisiljavala. Međutim, za to vreme moje arterije, nabavljene u radnji, polako su se zakrečavale, dok je svakog dana šest hiljada ćelija izumiralo u mom nezamenljivom mozgu; a za to vreme zvezde su usporile svoje kretanje i vaseljena se kretala ka svojoj konačnoj entropijskoj smrti, a za to vreme - za to vreme, sve je ako bolje razmislite, jurilo nizbrdo. A ja ni na jednu od tih stvari nisam pomislio.
     Ali tako to biva, zar ne? Mi nastavljamo da živimo zato što smo se istrenirali da ne mislimo ni na jedno od onih "za to vreme" - sve dok nas, kao moja utroba, oni na to ne prisile.









3.
     Bomba u Kjotu koja je pretvorila u pepeo hiljadama godina stare drvene kipove Buda, svemirski brod bez posade koji se spustio na asteroid Kapiju i prilikom otvaranja ispustio oblak spora crnog prišta, pucnjava u Los Anđelesu, i prašina plutonijuma u rezervoaru Stejns koji snabdeva vodovodnu mrežu Londona - to su bile stvari koje su nas sve prisiljavale da o njima razmišljamo. Terorizam. Dela bezumnog nasilja. "Ima nešto čudno na ovom svetu", rekao sam svojoj dragoj ženi Esi. "Pojedinci deluju razumno i trezveno, ali u grupi su kavgadžijski raspoložena mladež - tako se detinjasto ljudi ponašaju kad se udruže u grupe!"
     "Da", kazala je Esi, klimajući potvrdno, "to je tačno; ali reci mi, Robine, kako tvoja creva?"
     "Kako se može i očekivati", odgovorio sam ja veselo, i dodao šaleći se, "više ne možeš da nabaviš dobre rezervne delove." Jer ta creva su, razume se, bila transplantirana, kao i prilična količina ostalog pribora koja je neophodna mome telu da bi funkcionisalo - takve vam blagodeti pruža Medicinski komplet sa dodatkom. "Ali ja ne govorim o sopstvenoj bolesti. Govorim o bolesti ovog sveta."
     "I treba da govoriš", složila se Esi, "mada po mom mišljenju kad bi mogao ponovo da središ stomak ti bi o tim stvarima ređe govorio." Prišla mu je otpozadi i stavila dlan na čelo, gledajući rasejano u pravcu Tapanskog mora. Esi se razume u razne instrumente kao retko ko što potvrđuju i nagrade koje je dobila, ali kad hoće da utvrdi da li imam temperaturu ona to proverava onako kako je to činila njena negovatejica kad je ona tek prohodala u Lenjingradu. "Nije jako vrelo", priznala je preko volje, "ali šta kaže Albert?"
     "Albert kaže", rekoh ja, "da ti treba da ideš da pljeskaš one tvoje pljeskavice." Pritisnuh njenu šaku svojom. "Na časnu reč, dobro sam."
     "Pitaćeš Alberta radi svake sigurnosti?" tvrdila je ona pazar - u stvari bila je jako zauzeta otvaranjem čitavog niza novih povlašćenih lokala i ja sam to znao.
     "Pitaću", obećao sam, i potapšao je po još uvek krasnoj stražnjici kad se okrenula da pođe u svoju radnu sobu. Čim je izašala pozvao sam: "Alberte? Jesi li čuo?"
     Na hologramu iznad mog radnog stola pojavi se lik mog kompjuterskog programa, koji se češao po nosu čibukom svoje lule. "Da, Robine", reče Albert Ajnštajn, "razume se da sam čuo. Kao što znaš, moji receptori neprekidno rade osim kad me ti posebno zamoliš da ih isključim, ili kad se zbiva nešto što je izričito privatno."
     "Uh-uh", odvratih ja, gledajući ga pažljivo. Nije on nikakav lepotan, taj moj Albert, obučen u svoju aljkavu trenerku nabranu oko vrata i sa zarozanim čarapama. Esi bi ga za tren oka dovela u red kad bih ja to od nje zatražio, ali meni je bio drag ovakav kakav je. "A kako znaš da se zbiva nešto privatno ako ne gviriš?"
     On premesti čibuk svoje lule sa nosa na jagodicu, i dalje se češkajući, i dalje smešeći se blago; pitanje je bilo intimne prirode i nije bilo potrebno da na njega odgovori.
     Albert je uistinu više prijatelj nego kompjuterski program. Zna on da ne treba da odgovori kad ja izgovorim neko retoričko pitanje. Nekada davno imao sam oko pola tuceta raznih programa za pružanje podataka i donošenje odluka. Imao sam program za poslovna pitanja koji me je obaveštavao kako stoje moji investicioni projekti, i lekarski program koji me je obaveštavao kad treba da obavim zamenu svojih organa (između ostalog - mislim da je on bio u dosluhu sa mojim kuvarskim programom kod kuće koji mi je u hranu ubacivao razne lekove), i program za pravne savete koji me je obaveštavao kako da se izvučem iz nezgodne situacije, i, kad bih se mnogo uvalio u nevolje, moj stari psihijatrijski program koji me je obaveštavao zašto povremeno šizim. Odnosno pokušavao je; nisam mu uvek verovao. Međutim, sve više sam koristio samo jedan jedini program. I taj program s kojim sam provodio najveći deo vremena bio je moj generalni savetnik za naučna pitanja i moja Katica za sve, Albert Ajnštajn. "Robine", reče on, sa blagim prekorom u glasu, "nisi me zvao da bi prosto utvrdio da sam prisluškivao, zar ne?"
     "Znaš ti odlično zašto sam te zvao", odgovrio sam mu, i stvarno je znao. Klimnuo je i pokazao rukom na zid moje kancelarije okrenut Tapanskom moru, tamo gde je stajao ekran mog komunikacijskog uređaja - koji je pod Albertovom kontrolom kao i gotovo sve drugo što mi pripada. Na njemu se pojavi nešto nalik na rentgenski snimak.
     "Dok smo razgovarali", reče on, "bio sam tako slobodan da te skeniram impulsnom sondom, Robine. Pogledaj ovamo. Ovo je tvoja poslednja transplantacija creva, i ako bolje pogledaš - čekaj malo, uveličaću sliku - mislim da ćeš moći da vidiš ovu celu regiju u zapaljenju. Eto, bojim se da odbacuješ tkivo."
     "To nisi morao da mi kažeš", odbrusih ja. "Koliko dugo?"
     "Misliš, pre nego što postane kritično? A, Robine", reče on ozbiljnim tonom, "to je teško reći, jer medicina nije baš egzaktna nauka -"
     "Koliko dugo!"
     On uzdahnu. "Mogu da ti dam procenu za minimalni i maksimalni rok. Odsudni trenutak verovatno neće nastupiti za manje od 24 sata a gotovo sigurno će nastupiti kroz šezdeset dana."
     Ja se opustih. Nije tako loše kao što je moglo da bude. "Znači imam još vremena pre nego što zagusti."
     "Ne, Robine", ozbiljno će on, "već je gusto. Nelagodnost, koju sada osećaš, će se pojačati. U svakom slučaju treba smesta da počneš sa lekovima, ali čak i pored lekova prema prognozi vrlo brzo nastupiće jaki bolovi." Zastao je, posmatrajući me pažljivo. "Čini mi se po izrazu tvog lica", kazao je, "da iz nekog tvog čisto ličnog razloga želiš da odložiš taj trenutak što god više možeš."
     "Želim da zaustavim teroriste!"
     "A, da", saglasi se on, "znam da želiš. Zaista je valjano učiniti tako nešto, ako smem da izreknem vrednosni sud. Iz tog razloga želiš da odeš u Braziliju i da se zauzmeš kod Kapijine komisije" - tako je; ono najgore što su teroristi radili obavljano je iz svemirske letelice koju niko nije bio u stanju da uhvati - "i da pokušaš da ih nagovoriš da im damo svoje podatke kako bi mogli da krenu u poteru za teroristima. Znači ti sad želiš od mene da potvrdim da te to odlaganje neće stajati života."
     "Tačno, dragi moj Alberte", rekoh ja smešeći se.
     "Mogu to da potvrdim", reče on ozbiljnim tonom, "to jest mogu bar da nastavim da te kontrolišem dok tvoje stanje ne postane kritično. Ali, kad do toga dođe, moraćeš smesta da se podvrgneš novoj operaciji."
     "Dogovoreno, dragi moj Alberte." Ja sam se smešio, ali on mi nije uzvratio osmeh.
     "Međutim", nastavi on, "meni se ne čini da je to jedini razlog zbog koga odlažeš operaciju. Meni se čini da ti je još nešto na pameti."
     "O, Alberte", uzdahnuo sam ja, "prilično si dosadan kad izigravaš Sigfrida fon Šrinka. Budi ljubazan pa se isključi."
     I on je to učinio, sa zabrinutim izrazom na licu; a imao je sve razloge da izgleda zabrinuto, jer je bio u pravu.
     Vidite, negde unutra u meni, gde na sasvim neuhvatljivom mestu čuvam samo jezgro krivice koje Sigfrid fon Šrink nije sasvim uklonio, bilo je ubeđenje da su teroristi u pravu. Ne mislim u pravu što ubijaju ljude, raznose ih eksplozivom i teraju ih da polude. Tu nikada ne mogu biti u pravu. Hoću da kažem u pravu su što su ubeđeni da imaju razloga da budu kivni, zlobno nepravedno kivni na ostatak ljudske rase, i stoga imaju pravo da traže da se tome posveti pažnja. Ja nisam želeo prosto da zaustavim teroriste. Ja sam želeo da oni ozdrave.
     Odnosno želeo sam da ne budu još bolesniji nego što su, i eto tu se suočavamo sa problemom etičke prirode. Koliko jedan čovek mora da ukrade od drugoga da bi tim činom postao lopov?
     To pitanje me je dosta opsedalo, a ja nisam imao od koga da tražim odgovor. Od Esi nisam mogao, jer se ona u razgovoru uvek vraćala na moju utrobu. Od mog psihoanalitičkog programa nisam mogao jer su ti razgovori uvek prelazili sa "Šta treba da uradim da bih popravio stvar?" na "Zašto, Robine, smatraš da ti moraš da popravljaš stvari?" Nisam čak mogao ni od Alberta. Sa Albertom sam mogao da ćaskam apsolutno o svemu. Ali kad mu postavim takva pitanja on me gleda kao što bi me gledao kad bih mu zatražio da definiše osobine flogistona. Ili Boga. Albert je samo holografska projekcija, ali on tako dobro komunicira sa okolinom, baš kao da je tu negde, ponekad. Zamišljeno gleda oko sebe ma gde da se nalazimo - na primer, u kući pored Tapanskog mora, koja je priznajem jako udobna, i kaže otprilike ovako: "Zašto postavljaš takva metafizička pitanja, Robine?" a ja znam da je neizgovoreni deo rečenice, Bože moj, pa ti si bar uspeo u životu?
     Jeste, uspeo sam. Do izvesne granice. Uz Božju pomoć stekao sam gomilu para kad sam to najmanje očekivao, a para ide na paru i tako sad mogu da kupim sve što može da se kupi. Čak i neke stvari koje ne mogu. Posedujem veliki broj stvari koje vredi posedovati. Imam Moćne Prijatelje. Čovak sam S Kojim Se Mora Računati. Voljen sam, stvarno jako voljen, od strane moje drage žene Esi - i to često, uprkos činjenici da smo oboje već zašli u godine. I tako se ja kao nasmejem, i promenim temu... ali odgovor ne dobijem.
     Čak ni sad nisam dobio odgovor, mada su ovo mnogo teža pitanja.
     Imam još nešto na savesti, a to je da puštam Odija Voltersa da se dugo muči u svom jadu dok ja ovde pravim digresije. Zato dajte da završim ono glavno što sam hteo da kažem.
     Razlog zbog koga sam se osećao krivim u odnosu na teroriste bio je taj što su oni siromašni a ja bogat. Na njih je gore čekala velika veličanstvena Galaksija, ali mi nismo imali pogodan način da ih tamo otpremimo, u svakom slučaju ne dovoljno brzo, a oni su vrištali. Umirali od gladi. Gledali su na PV ekranu kako život ume da bude prekrasan za neke od nas, a onda bi se osvrnuli po sopstvenim kolibama, krovinjarama ili iznajmljenim kućerinama i videli kako je za njih očajan, i kako malo ima izgleda da te velike lepe stvari postanu njihove pre nego što umru. To se zove revolucija podstaknuta nabujalim nadama, kaže Albert. Trebalo bi da za nju postoji neki lek - ali ja ga nisam mogao otkriti. U svesti mi je bilo pitanje imam li ja pravo da to stanje pogoršavam? Imam li ja pravo da kupim organe i kožu i arterije nekog drugog čoveka kad se moji sopstveni istroše?

     Taj "Mahov princip" o kome Robin govori bio je u to vreme još samo hipotetičan, mada, kao što kaže Robin, vrlo zastrašujući. Ta tema je složena. Zasada, dozvolite mi da kažem samo toliko da je bilo indicija koje su ukazivale da je širenje vaseljene bilo zaustavljeno i da je započelo njeno skupljanje - čak je i predočeno u starim, fragmentarnim Hiči-podacima, da taj proces nije nastupio prirodnim putem.

     Nisam znao odgovor na ovo pitanje i ne znam ga ni sada. Ali sam bolove u sopstvenom stomaku lakše podnosio od patnje prouzrokovane razmišljanjem šta za mene znači da ukradem tuđi život samo zato što ja mogu da ga platim a on ne može.
     I dok sam ja tako sedeo, pritiskajući rukom trbuh, i pitajući se kakav ću biti kad odrastem, cela ogromna vaseljena bila je zauzeta svojim poslovima.
     A većina tih poslova izazivala je nespokojstvo. Bio je tu onaj Mahov princip koji je Albert toliko puta pokušavao da mi objasni, koji je ukazivao na to da neko, možda Hičiji, pokušava da stisne čitav svemir u jednu grudvu kako bi napisao nove fizičke zakone. Neverovatno. I to neverovatno jezivo, kad dobro razmislite... ali kroz više miliona, ili milijardi godina, pa to ipak ne bih nazvao istinski prešnim problemom. Teroristi i sve brojnije armije bile su nam vremenski bliže. Teroristi su kidnapovali sa petlje jednu letelicu koja se uputila u pravcu Svemirskog pentagona. Svoje redove su popunjavali novim pripadnicima iz Sahela, gde su žetveni prinosi ponovo bili podbacili. Za to vreme, Odi Volters je pokušavao da otpočne novi život bez svoje zabludele žene; a za to vreme, ta žena je bludela sa onim ogavnim tipom, Vonom; a za to vreme, u blizini središta Galaksije, Hiči-Zapovedniku počele su da padaju na um erotske misli u vezi sa njegovim zamenikom, koju su iz milošte zvali Duplo; a za to vreme, moja žena, zabrinuta zbog mog trbuha, ipak je u dobrom raspoloženju privodila kraju dogovore oko proširivanja svojih poslova i otvaranja novih lanaca povlašćenih lokala na Papua-Novoj Gvineji i u ostrvskoj skupini Adamani; a za to vreme - oh, za to vreme! Koliko se mnogo stvari dogodilo za to vreme!
     Kao i uvek, mada mi o njima obično ne znamo.









4.
     1908 svetlosnih godina daleko od Zemlje moj prijatelj - nekad bio prijatelj - i sad će mi opet biti prijatelj, Odi Volters, ponovo se prisetio mog imena, i to ne suviše blagonaklono. Upravo se sučelio sa jednim propisom koji sam ja bio odredio.
     Već sam pomenuo da sam vlasnik mnogobrojnih stvari. Jedna od tih stvari u mom vlasništvu jeste udeo u dobiti od najveće kosmičke letelice za koju je čovečanstvo znalo. Bila je to jedna od onih stvarčica koju su Hičiji ostavili za sobom u sunčevom sistemu, koja je lebdela tamo gore iza Ortove kometne magline sve dok nije bila otkrivena. Otkrivena od strane ljudskih bića, hoću da kažem - ne računaju se Hičiji i australopitekusi. Mi smo je nazvali Hiči-nebo, ali kad je meni palo na pamet da bi mogla da posluži kao sjajan transportni brod u kome će se neki od onih siromaha otisnuti sa Zemlje, koja nije mogla da im obezbedi egzistenciju, i otići na neku gostoljubivu planetu, koja to može, uspeo sam da ubedim ostale akcionare da je prekrstimo. I damo joj ime moje žene: tako je nazvana S. Ja. Brodhed. I tako sam uložio novac da je preurede za prevoz kolonista, pa smo se uputili na povratna putovanja do najbolje i najbliže takve planete, Pegi.
     Usled toga ponovo sam se našao u jednoj od onih situacija u kojoj se savest sukobljava sa zdravim razumom, jer ono što sam ja stvarno želeo bilo je da sve ljude odvedemo tamo gde će biti srećni, ali da bi se to ostvarilo, morao sam da dokažem da će to doneti profit. Tako su nastali Brodhedovi Propisi. Bili su gotovo identični sa propisima koji su pre mnogo godina važili za asteroid Kapiju. Morali ste da platite prevoz donde, ali ste to mogli učiniti na kredit ukoliko ste imali sreće da vam ime bude izvučeno na lutriji. Za povratak na Zemlju, međutim, plaćalo se isključivo u gotovom. Ako ste kao kolonista dobili zemlju na obrađivanje, mogli ste prepisati kompaniji svojih šezdeset hektara i oni bi vam dali povratnu kartu. Ako više niste imali zemlju jer ste je prodali, ili trampili, ili je proćerdali, imali ste dve mogućnosti. Mogli ste platiti u gotovom za povratnu kartu. Ili ste mogli ostati tamo gde ste.
     Ili, ukoliko ste slučajno bili kvalifikovani pilot, i ukoliko bi se neko od brodske posade odlučio da ostane na Pegi, mogli ste odraditi svoj povratak. To je bio Voltersov slučaj. Šta će da radi kad se vrati na Zemlju, to nije znao. Ono u šta je bio siguran to je da ne bi mogao da ostane u onom praznom stanu pošto je Doli otišla, pa je zato prodao sve stvari budzašto, u kratkoj pauzi između dva leta u šatlu, nagodio se sa kapetanom S. Ja. broda, i krenuo. Učinilo mu se i čudno i neprijatno što je ono što je izgledalo sasvim nemoguće kad je Doli tražila iznenada postalo jedino što je mogao da uradi kad ga je ona napustila. Ali život je, to je otkrio, često čudan i neprijatan.
     I tako se u poslednjem trenutku ukrcao u S. Ja., tresući se od umora. Do njegovog prvog preuzimanja dužnosti ostalo je deset sati, i on ih je sve prespavao. Pa ipak se još osećao "grogi", i možda pomalo otupeo zbog udarca koji je pretrpeo, kad mu je jedan petnaestogodišnji propali kolonista doneo kafu i zatim ga odveo u komandnu kabinu međuzvezdanog transportnog broda S. Ja. Brodhed, čije je devojačko ime bilo Hiči-nebo.
     Kako je ogromna ova đavolska sprava! Spolja se to gotovo ne bi reklo, ali ti prostrani hodnici, te kabine sa ugrađenim ležajevima na deset spratova, sada prazne, ti hodnici i prolazi sa stražarima, u kojima su se nalazile nepoznate mašine ili postolja sa kojih su odnete mašine - takav ogroman prostor Volters nikad nije imao prilike da vidi u prethodnim kosmičkim letelicama. Čak je i komandna kabina bila ogromna; i komandni uređaji bili su udvostručeni. Volters je pilotirao brodovima Hičija - tako je i stigao do planete Pegi, upravljajući jednom prepravljenom "peticom". Komandni uređaji su ovde bili gotovo isti, samo su postojale dve garniture i brod nije mogao da leti ukoliko za obe nije bila obezbeđena posada. "Dobrodošli, Sedmi." Sićušna žena istočnjačkog lika na levom sedištu se nasmešila. "Ja sam Dženi Ji-đing, treći član posade, a vi mene smenjujete. Kapetan Ameiro će stići za koji minut." Nije pružila ruku niti uopšte podigla ruke sa komandi ispred sebe. Tako nešto je Volters i očekivao. Dva pilota na dužnosti sve vreme značilo je da se ruke dva pilota ne dižu sa komandi; inače ova ptica neće da leti. Ne bi se ona razbila, razume se, jer ovde nema ničega na šta bi naletela; ali ne bi, isto tako, održavala kurs i ubrzanje.
     Ušao je Ludolfo Ameiro, omanji debeli čovek sa sedim zaliscima i devet plavih narukvica na levoj podlaktici - malo je bilo ljudi koji su ih još uvek nosili, ali je Volters znao da svaka od njih označava po jedan let u Hiči-letelici u ono vreme kad niste znali kuda vas ona nosi; znači, tu je jedan iskusan čovek! "Drago mi je što ćete biti sa nama, Volters", rekao je on nehajno. "Da li znate kako smenjujete dežurnog? Vrlo jednostavno, u stvari. Hoćete samo da uhvatite rukama volan preko Ji-đinginih ruku..." Volters klimnu i učini kako mu je naređeno. Osetio je kako su joj ruke meke i tople dok ih je pažljivo izvlačila ispod njegovih, a onda je izvukla i lep stražnji deo tela sa pilotskog sedišta kako bi Volters mogao da ga zauzme. "To je sve, Volters", rekao je kapetan, zadovoljno. "Prvi član posade Maddžur će u stvari da upravlja brodom", reče, klimnuvši crnoputom nasmešenom čoveku koji se upravo beše smestio na desno sedište, "i on će vam reći šta treba da radite. Svakog sata imate pauzu od deset minuta za toalet... i to je otprilike sve. Dođite da zajedno večeramo, izvolite."
     Poziv je propratila smeškom i Dženi Ji-đing, treći član posade; a zapanjeni Volters je shvatio, okrećući se da bi čuo uputstva koja mu je davao Gazi Maddžur, da je prošlo čitavih deset minuta otkako nije pomislio na odbeglu Doli.
     Nije sve baš bilo tako lako. Pilotiranje je pilotiranje. To se ne zaboravlja. Ali navigacija je nešto drugo. Pogotovu zato što je dobar deo navigacionih mapa Hičija bio razjašnjen, odnosno bar delimično razjašnjen, dok je Volters prevozio pastire i istraživače po planeti Pegi.
     Zvezdane mape na S. Ja. bile su daleko komplikovanije od onih koje je Odi koristio na svojim putovanjima. Bilo ih je dve vrste. Ona koja je poticala od Hičija bila je zanimljivija. Imala je čudne zlatne i plavo-zelene oznake koje su samo delimično bile protumačene, ali je prikazivala sve. Druga, mnogo manje detaljna ali mnogo korisnija za ljudska bića, bila je delo njihovih ruku i sa natpisima na engleskom jeziku. Zatim, trebalo je kontrolisati brodski dnevnik dok je automatski registrovao sve što je brod obavljao ili primećivao. Onda kompletan interni video-sistem za koji, razume se, nije bio zadužen pilot, osim ako bi se nešto nepredviđeno dogodilo pa bi ga o tome obavestili. Sve je to za Voltersa bilo novo.
     Druga strana svega toga bila je što je Voltersa okupiralo savladavanje novih zadataka. Tu je bila Dženi Ji-đing da ga upućuje, što je takođe bilo dobro, jer mu je ona misli okupirala na drukčiji načini... osim u onim teškim trenucima pre nego što bi zaspao.
     Budući da se S. Ja. vraćao, bio je gotovo prazan. Više od tri hiljade osam stotina kolonista prevezeno je na planetu Pegi. Na povratku, njih jedva da je bilo. Trideset šest ljudskih bića bilo je u brodskoj posadi; zatim odredi vojske četiri nacije koje su upravljale Korporacijom Kapija; i oko šezdeset propalih naseljenika. Oni su bili putnici poslednje klase. Prvo su osiromašili da bi otišli gore. Sada su teška srca bankrotirali da bi se vratili u one pustinje i udžerice od kojih su pobegli, jer, kad je zagustilo, nisu mogli tek tako da odbace pionirski život u novome svetu. "Jadna kopilad", kazao je Volters, obilazeći jednu grupu radnika koji su čistili filtere za dovod vazduha mlitavim tempom, kao robovi; ali Ji-đing nije htela ni da čuje za to.
     "Nemojte trošiti svoje sažaljenje na njih, Volterse. Domogli su se onoga što su želeli a onda su se kukavički povukli." Ona podviknu nešto grupi radnika na kantonskom narečju, a oni se zlovoljno malkice brže pokrenuše, za trenutak.

     Dešifrovanje Hiči-mapa bilo je izvanredno teško, a bilo je jasnih indicija da su namerno tako načinjene da se teško dešifruju. Nije ih bilo mnogo pronađeno. Dva-tri fragmenta nađena su u kosmičkim letelicama kao što je bilo Hiči-nebo ili S. Ja. i jedna gotovo kompletna mapa otkrivna je u artefaktu koji je kružio oko jedne zaleđene planete koja je kružila oko jedne zvezde u sazvežđu Bootes. Po mom ličnom mišljenju, koje doduše nije zastupano u zvaničnim izveštajima komisija za kartografska proučavanja, mnogi od onih krugova, kvačica i treperavih signala označavali su znake upozorenja. Robin mi tada to nije verovao. Govorio je da sam glupa kukavica napravljena od uskovitlanih fotona. Kad se kasnije složio sa mnom, više nije bilo važno kako me je nazivao.

     "Ne možete kriviti ljude zato što osećaju nostalgiju za svojim ognjištem."
     "Ognjištem! Bože moj, Volterse, govorite kao da su imali 'kuću', 'ognjište' pa ga ostavili - predugo ste proveli u ovoj blagodeti."
     Ona zastade na mestu gde su se spajala dva hodnika, od kojih je jedan bio sa plavičastim sjajnim šarama od Hiči-metala, drugi sa zlatnim. Mahnu rukom grupi naoružanih stražara, pripadnicima snaga Kine, Brazila, Sjedinjenih Država i Sovjetskog Saveza. "Vidite kako se bratski međusobno ophode?" upita ona. "Nekada nisu sve ovo uzimali ozbiljno. Pajtašili su se sa članovima posade, nikad nisu nosili oružje, prosto kao da je ovo za njih bio kruzing sa plaćenim troškovima. Ali sada." Ona zavrte glavom i naglim pokretom zgrabi za ruku Voltersa koji se taman spremao da im se približi. "Zašto ne slušate šta vam govorim?" reče ona. "Dobro će vas potprašiti ako pokušate da uđete tamo."
     "Šta je unutra?"
     Ona sleže ramenima. "Neke Hiči-stvari koje nisu uklonili kad su brod preuredili. To je jedna od stvari koje čuvaju, mada", dodade ona, tišim glasom, "kad bi bolje poznavali ovaj brod bolje bi ga čuvali. Ali hajdemo, ovuda ćemo."
     Volters je spremno krenuo za njom, zadovoljan zbog ovog obilaska "znamenitosti" baš kao i zbog destinacije ove letelice. S. Ja. je bio najveći svemirski brod koji je on, ili bilo koji drugi čovek, ikada video, koji su sagradili Hičiji, vrlo star - i još, u izvesnom smislu, vrlo zagonetan. Već su stigli na pola puta do kuće, a Volters nije istražio ni četvrtinu njegovih svetlucavih hodnika, nalik na lavirint. Posebno nije istražio onaj njegov deo koji je predstavljao privatnu kabinu Ji-đing, što je jedva čekao da učini, budući da je deset dana apstinirao. Ali bilo je još zanimljivih stvari. "Šta je ovo?" upitao je, zastajući kod piramidalne konstrukcije od svetlucavog zelenog metala u jednoj niši. Teška čelična zavarena rešetka nalazila se ispred nje kako ljubopitljive ruke ne bi mogle da je dotaknu.
     "Nemam pojma", kazala je Ji-đing. "Niko uopšte ne zna - zato su je tu ostavili. Neki predmeti se mogu izrezati i lako ukloniti, neki se oštete - tu i tamo kad pokušaju nešto da pomere, ono eksplodira u lice. Evo, pravo ovim sokačetom. Tu ja stanujem."
     Uredan, uzak ležaj, na zidu slike nekog istočnjačkog para - Dženini roditelji? - na zidnom ormančiću cvetne grančice; Ji-đing je kabinu uredila po svom ukusu. "Ovako je pri povratku", objasnila je. "U odlasku ovo je kapetanova kabina, a mi ostali spavamo na visećim ležajima u sobi za pilote." Ona povuče prekrivač na krevetu, mada je bio sasvim zaglađen. "Nema mnogo prilike za ludiranje kad letimo naviše", reče ona zamišljeno. "Da li biste popili čašu vina?"
     "Vrlo rado", reče Volters. I tako je seo i pio vino, pa je onda podelio popola jednu marihuanu sa zgodnom Dženi Ji-đing, i malo-pomalo i ostala osveženja koja je malena kabina mogla da pruži, a koja su bila odličnog kvaliteta i grejala mu dušu; i, ako je uopšte i pomislio na izgubljenu Doli tokom sledećih pola sata otprilike, to zaista nije bilo sa osećanjem ljubomore ili besa, već gotovo sa sažaljenjem.
     Pokazalo se da ima dovoljno prostora za ludiranje pri povratku, čak i u kabini ne većoj od one u kojoj je boravio Horejšio Hornblouer pre nekoliko stotina godina. Vino je bilo najbolje koje se moglo naći na planeti Pegi, ali kad su ispraznili i bocu i sebe, kabina poče da izgleda mnogo manja, a do početka njihove sledeće smene preostalo je bilo još više od jednog sata. "Ja sam gladna", izjavila je Ji-đing. "Imam ovde pirinač i tako to, ali možda..."
     Nije bio trenutak da iskušava svoju sreću, bez obzira što je domaći ručak zvučao primamljivo. Makar bio i pirinač, i tako to. "Hajdemo u kuhinju", reče Volters, i njih dvoje, ne žureći naročito, krenuše držeći se za ruke, u radni deo broda. Zastadoše na raskršću nekih hodnika na kome su davno nestali Hičiji, iz nekih svojih razloga, zasadili malo žbunje i grmlje - bez sumnje ne baš ovo koje je tu raslo. Ji-đing zastade da ubere jednu sjajnu plavu bobicu.
     "Samo pogledajte", rekla je. "Bobice su zrele, a oni muktaši ih uopšte ne beru."
     "Mislite na one koloniste-povratnike? Ali oni plaćaju put..."
     "O, naravno", kazala je ona zajedljivo. "Ko ne plati ne može da leti. Ali po povratku idu pravo na socijalnu pomoć, jer šta bi drugo mogli da urade?"
     Volters otkide i pojede jednu sočnu voćku sa tankom kožicom. "Vama se ne dopadaju mnogo povratnici."
     Ji-đing razvuče usne u osmeh. "Ne umem dobro da čuvam tajnu, je l' da?" A onda prestade da se smeši. "Prvo i prvo, oni nemaju zašto da se vraćaju kući - da su imali neki pristojan život, ne bi ga napustili. Drugo, stvari su se znatno pogoršale otkako su oni otišli. Ima više terorističkih napada. Više međunarodnih trvenja - ima zemalja koje opet povećavaju svoje oružane snage! A treće, neće oni samo patiti zbog svega toga; oni su delimično i uzrok tome. Polovina ovih tupadžija koje ovde vidite već kroz mesec dana pripadaće nekoj terorističkoj grupi - ili će je, u svakom slučaju, potpomagati."
     Produžiše dalje, a Volters skrušeno reče: "Tačno je da sam dugo bio odsutan, ali sam čuo da se događaju gadne stvari - bacaju se bombe, i puca se."
     "Bacaju bombe! Kad bi to bilo sve! Sad imaju TPP! Vratite se sad na Zemlju, a nikad ne znate kad ćete se opet preturiti sa svoje stolice bez upozorenja!"
     "TPP? Šta je TPP?"
     "O, zaboga, Volterse", reče ona ozbiljnim tonom, "baš ste dugo bili odsutni. Nekad su to zvali Ludilo, zar se ne sećate? To je telempatički psihokinetički primopredajnik, jedna od onih starih Hiči-stvari. Sad ih ima otprilike desetak, a teroristi poseduju jedan!"
     "Ludilo", ponovio je Volters, mršteći se i pokušavajući da prizove neko sećanje iz podsvesti.
     "Tačno. Ludilo", kazala je Ji-đing, povlađujući sumornim tonom. "Sećam se kad sam bila dete u Kančuu, otac je došao kući potpuno raskrvavljene glave jer je neko bio skočio sa poslednjeg sprata fabrike stakla. Tačno njemu na glavu! Potpuno pošandrcao! A sve zbog tog TPP!"

     Groznicu je, razume se, izazivao onaj napušteni dečak, Von. Sve što je on želeo bio je nekakav kontakt sa ljudskim bićima, zato što je bio usamljen. Njegova namera nije bila da većinu čovečanstva dovodi u stanje ludila svojim ludačkim, opsesivnim mislima. Teroristi su, s druge strane, tačno znali šta rade.

     Volters samo zaklima, sa ozbiljnim izrazom na licu. Ji-đing ga začuđeno pogleda, a onda mahnu rukom u pravcu stražara koji su stajali ispred njih. "Zato oni uglavnom i čuvaju stražu", kazala je, "jer jedan se još nalazi na S. Ja. Grozno mnogo ih ima unaokolo! A oni su se malo prekasno setili da ih čuvaju, jer sad postoji teroristička banda koja poseduje jednu 'peticu' u kojoj imaju TPP i nekoga ko je stvarno lud. Ludak, mislim! Kad on uđe u tu spravu a vi to osetite u svojoj glavi - to je tako jezivo i užasno - Volters, šta vam je?"
     On je zastao na ulazu u hodnik zlatne boje, dok su četvorica stražara radoznalo gledala u njega. "Ludilo", rekao je. "Von! Ovo je nekad bio njegov brod!"
     "Pa, naravno da je bio", kazala je devojka, namršteno. "Čujte, mi smo krenuli da nešto pojedemo. Najbolje će biti da to i uradimo." Bila je zabrinuta. Voltersu se stegla vilica, oko lica su mu se zgrčili mišići. Izgledao je tačno kao neko ko očekuje udarac posred lica, i stražari su bivali sve ljubopitljiviji. "Hajdemo, Odi", reče ona molećivim tonom.
     Volters se prenu i pogleda je. "Samo vi idite", rekao je. "Ja više nisam gladan."
     Vonov brod! Čudnovato, pomislio je Volters, da nije ranije povezao neke stvari. Ali razume se da je tako.
     Von se upravo na ovom brodu rodio, davno pre nego što su ga prekrstili u S. Ja. Brodhed, davno pre nego što je ljudska rasa uopšte znala da on postoji... ukoliko ne računate u ljudska bića nekoliko desetina dalekih potomaka australopitekus afarenzisa. Vona je rodila neka trudna žena koja je bila svemirski istraživač na Kapiji. Muž joj je nestao u nekoj misiji, a ona se našla u bezizlaznoj situaciji u jednoj drugoj misiji. Nekoliko godina uspela je da nekako preživi, a onda ga je ostavila kao siroče. Volters nije mogao lako da predstavi sebi kako je izgledalo Vonovo rano detinjstvo - maleno dete u ovom ogromnom, gotovo praznom brodu, bez ikakvog društva osim divljaka i mrtvih svemirskih istraživača pohranjenih u analogne računarske uređaje. Od kojih je jedan, sigurno, bila njegova majka. Baš da se čovek sažali...
     U Voltersu nije bilo sažaljenja. Ne za Vona, koji je uzeo na poslugu njegovu ženu. Isto tako, ne za tog istog Vona koji je pronašao onu mašinu pod nazivom TPP - skraćenica za "telempatički psihokinetički primopredajnik" kako su joj nadenuli ime na glupavom birokratskom jeziku. Von ga je prosto nazivao kaučem za snevanje, ostatak ljudske rase zvao ga je Groznicom, užasnim, nejasnim opsesivnim stanjima koja bi spopadala svako živo ljudsko biće kad je bedasti momak Von, otkrivši jedan kauč, ustanovio da preko njega stupa u nekakav kontakt sa nekakvom vrstom živih bića. On nije znao da pri tom i oni stupaju u nekakav kontakt sa njim, i tako su njegovi pubertetski snovi i strepnje i seksualni fantazmi opsedali mozak deset milijardi ljudskih bića... Možda bi Doli sve to dovela u međusobnu vezu, ali ona je bila sasvim mala kad se to događalo. A Volters nije bio mali. Sećao se toga, i to mu je dalo još jedan novi razlog da mrzi Vona.
     Nije više bio u stanju da se sasvim jasno priseti onog ludila koje je u navratima zahvatalo čitav svet, a jedva je mogao da zamisli koliko je razorno bilo njegovo dejstvo. Nije čak ni pokušao da zamisli kako je ovde proticalo Vonovo dokono, usamljeno detinjstvo, ali je zato sadašnjeg Vona, koji kruži oko zvezda u svojoj tajnovitoj potrazi, i to samo u društvu njegove odbegle žene - toga, celog tog Vona, mogao da zamisli previše jasno.
     U stvari, on je gotovo čitav sat koji mu je stajao na raspolaganju pre početka njegove smene, proveo zamišljajući sve to, a onda se osvestio da se on to naslađuje samosažaljenjem i dobrovoljno podvrgava poniženju, kako, ipak, odraslo ljudsko biće ne treba da se ponaša.
     I tako se pojavio u određeno vreme. Ji-đing, koja je u pilotsku kabinu stigla pre njega, ništa nije rekla samo je bila malo iznenađena. On se nasmešio preuzimajući njeno mesto i prihvatio se posla.
     Mada se na ovom brodu pilotiranje gotovo svodilo na držanje ruku na komandama ostavljajući letelici da sama leti, Volters nije sedeo dokon. Raspoloženje mu se nije promenilo. Ogromni svemirski brod koji je osećao pod prstima bio je izazov. Posmatrao je kako Dženi Ji-đing, kolenima, nožnim prstima i laktovima, reguliše pomoćne kontrolne uređaje koji su prikazivali kurs i položaj broda i stanje na njemu kao i sve ostale podatke sa kojima pilot u stvari ne mora da bude upoznat da bi ovu zverku mogao da vozi, ali bi trebalo da se potrudi da se sa njima upozna ukoliko želi da sebe naziva pilotom. Pa je i on uradio to isto. Uključio je video-uređaj koji je pokazivao kurs leta i prekontrolisao položaj S. Ja., malenu sjajnu zlatnu tačkicu na tankoj plavoj liniji dugačkoj hiljadu devet stotina svetlosnih godina; proverio je ispravnost položaja obračunavajući veličinu uglova u odnosu na svetlucave crvene oznake koje su predstavljale zvezde na toj putanji; namrštio se gledajući u pregršt oznaka sa upozorenjem "Ovo Treba Zaobići" na mestima gde su crne rupe i gasni oblaci predstavljali opasnost - nijedna se nije nalazila u blizini njihovog kursa letenja, činilo se - i čak je osvetlio veliku nebesku mapu Hičija koja je prikazivala celokupnu Galaksiju i na njenim ivicama ostale pripadnike te nebeske regije. Napori više stotina jako inteligentnih ljudskih bića i hiljade sati rada mašinske, veštačke inteligencije bili su uloženi u dešifrovanje ove kodirane mape Hičija. Neki njeni delovi još nisu bili protumačeni pa je Volters pomno posmatrao, mršteći se, pregršt tačaka u toj oblasti oko kojih su treptali raznobojni krugovi, dvostruki i trostruki, što je označavalo "Ovde će Biti Opasno". Šta bi moglo biti toliko opasno da bi Hiči-mape morale da daju panično upozorenje?
     Toliko toga treba još naučiti! A, pomisli Volters u sebi, od ovog broda nema boljeg mesta gde bi se to moglo naučiti. On je na ovom poslu samo privremeno, razume se. Ali ako ga bude dobro obavljao... ako bude pokazao talenat i sposobnost... ako se bude dodvorio kapetanu broda... onda, pomisli on kad stignu na Zemlju, i kad se kapetan nađe u situaciji da treba da angažuje novog Sedmog člana posade, koji će kandidat biti bolji od Odija Voltersa?
     Po završetku smene, Ji-đing mu priđe sa daljine od deset metara koliko je razdvajalo dva pilotska mesta i reče: "Dosta dobro se držite u ulozi pilota, Volterse. Ja sam se malo brinula zbog vas."
     On je uze za ruku i tako zajedno krenuše napolje. "Mislim da sam bio rđavo raspoložen", izvinjavao se on, a Ji-đing sleže ramenima.

     Navigacione i kartografske sisteme Hičija nije bilo lako dešifrovati. Navigacioni sistem oslanja se na dve tačke - početak i kraj leta. Zatim uzima u obzir usputne prepreke, kao što su oblasti prašine ili gasa, ometajuća radijacija, gravitaciona polja, i tako dalje, odabirući bezbedan prolaz oko ili između tih tačaka, i posle toga projektuje vazdušni koridor koji odgovara tim tačkama i njime usmerava svoju letelicu.
     Mnogi objekti i tačke na kartama bili su obeleženi znacima - treperavim krugovima, kvačicama, i tako dalje. Mi smo dosta brzo shvatili da često predstavljaju znake upozorenja. Teškoća je ležala u tome što nismo znali koji su od ovih znakova upozoravali na nešto, niti na šta su upozoravali.

     "Prva prijateljica koja se pojavi posle razvoda uvek izvuče deblji kraj", primeti ona. "Šta ste uradili, potražili psihijatrijski savet preko slušalica?"
     "Nije bilo potrebno. Prosto sam..." oklevao je Volters, pokušavajući da se priseti šta je uradio. "Valjda sam jednostavno porazgovarao malo sa samim sobom. Kad vam žena, eto tako, ode od vas", objašnjavao je, "osećate se postiđeni. Hoću da kažem, pored toga što ste ljubomorni, i besni, i sve ostalo. Međutim, ja sam se neko vreme kladio dok mi nije postalo jasno da ja nisam bogzna šta uradio da bih se stideo. Takvo osećanje mi nije pristajalo, razumete?"
     "I to je pomoglo?" upitala je ona.
     "Pa, posle izvesnog vremena jeste." A, naravno, provereni protivotrov za bolove koje vam je nanela jedna žena, jeste druga žena, ali on to nije hteo da kaže ovom protivotrovu.
     "Moraću da zapamtim to za sledeći put kad me nešto pritisne. Pa, čini mi se da je vreme za spavanje..."
     On zavrte glavom. "Još je rano, a ja sam još sav uzrujan. Nego, znate one stare Hiči-stvari? Rekli ste da znate kako može da se prođe pored stražara?"
     Ona zastade usred hodnika i pogleda ga pažljivo. "Kod vas se raspoloženje stvarno menja, Odi", reče ona. "Ali zašto da ne?"
     S. Ja. je imao dvostruki trup. Prostor između dva trupa bio je uzak i mračan, ali se u njega moglo ući. I tako je Ji-đing povela Voltersa uskim hodnicima uz same unutrašnje oplate velike vasionske letelice, kroz lavirint praznih kabina namenjenih kolonistima, pored ogromne, jednostavne kuhinje u kojoj se za njih pripremala hrana, do mesta na kome je zaudaralo na ustajalo smeće i prastaru trulež - pa zatim, u jednu prostranu slabo osvetljenu prostoriju. "Evo ovde su", kazala je. Govorila je tiho, mada ga je uveravala da su stražari suviše daleko da bi mogli da ih čuju. "Približite glavu onom srebrnkastom košu - vidite gde pokazujem? - ali ga ne dodirujte. To je važno!"
     "Zašto je važno?" Volters je nepomično gledao oko sebe u ono što je ličilo na tavanske prostorije Hičija. Unaokolo je bilo najmanje četrdeset predmeta, velikih i malih, čvrsto spojenih sa brodskom konstrukcijom. Neki su bili veliki a neki mali, neki loptasti na iskrenutim postoljima koja su dopirala do tavanice, pa neki kockasti od metala koji je svetlucao plavo-zelenim bojama. Metalnih mrežastih pokrivača na koje je Dženi pokazivala prstom, bilo je ukupno tri, i to potpuno jednaka.
     "Važno je zato što neću da me izbace naglavačke iz ovog broda, Odi. Zato, samo pažljivo!"
     "Pazim. Zašto ima tri komada?"
     "Zašto su Hičiji uopšte nešto radili? Možda su sve ovo bili rezervni delovi. A sada evo jednog dela koji dobro saslušajte. Stavite glavu blizu tog metalnog dela, ali ne suviše blizu. Čim počnete da osećate nešto što ne potiče od vas iznutra, znači da ste dovoljno blizu. Biće vam jasno kad je to. Ali od toga bliže ne prilazite, i što je najvažnije, ne dodirujte ništa, jer je ova sprava dvosmerna. Sve dok se zadovoljavate nekim neodređenim osećanjima, niko ništa neće primetiti. Verovatno. Ali ako budu primetili, kapetan broda će narediti da oboje vezanih očiju hodamo po dasci, jasno?"
     "Naravno da je jasno", rekao je Volters, malo uznemiren, i približio glavu na desetak centimetara od srebrnaste mreže. Izvio je vrat unazad i pogledao u Ji-đing. "Ništa", veli on.
     "Pokušajte malko bliže."
     Nije bilo lako pomerati glavu za po jedan centimetar kad je bio izvijen pod ovako neobičnim uglom a nije bilo ničega za šta bi se pridržavao, ali je Volters pokušao da uradi kako mu je bilo rečeno...
     "Dovoljno!" povika Ji-đing, gledajući mu u lice. "Ne bliže, sad!"
     On ništa ne odgovori. Um mu se ispuni jedva primetnim nagoveštajima čulnih opažanja - smušenom zbrkom čulnih opažanja. Snovi i snoviđenja, i nečija očajnička zasopljenost; onda nečiji smeh, pa neko, odnosno kao nekakva tri para, usred seksualnog čina. On se izvi da bi se nasmešio na Dženi, htede nešto da kaže...
     A onda, iznenada, tamo se pojavilo još nešto.
     Volters se ukoči. Po opisu Ji-đing on je očekivao da će kao osetiti neko druženje. Prisustvo drugih ljudi. Njihove strepnje i radosti i gladi i zadovoljstva - ali "njihovo" je podrazumevalo - ljudsko.
     A ovo nije poticalo od ljudi.
     Volters se naglo trže. Glava mu dodirnu mrežu. Svi čulni opažaji postadoše hiljadu puta jasniji, kao kad se sočivo dobro izoštri, i on oseti ovo nepoznato i daleko prisustvo - ili prisustva? - na drukčiji, neposredan način. Ovaj čulni opažaj od koga hvata groza, dalek i neodređen nije poticao od bilo čega što je ljudsko. Ako je bio odraz utučenosti ili fantazma Volters nije mogao da ih pojmi. Mogao je samo da oseti da su tu. Da postoje. Da ne reaguju. Da se ne menjaju. Kad bi čovek mogao da uđe u duh nekog leša, pomislio je zgađen i užasnut, možda bi se ovako osećao...
     ... Sve se to zbilo u jednom trenu, a onda je postao svestan da ga Ji-đing vuče za rukav i viče mu na uvo? "O, prokleti Volterse! I ja sam osetila! I kapetan broda je osetio i svi ostali na ovom prokletom brodu. Sad smo nastradali!"
     Čim mu se glava odvojila od srebrnaste mreže, čulni opažaj nestade. Svetlucavi zidovi i tamne mašine postadoše ponovo stvarni, kao i gnevno lice Dženi Ji-đing koje je bilo tik uz njegovo. Nastradali? Volters se zasmejao. Posle grozovitog, usporenog pakla u koji je zavirio, ništa što je ljudsko nije moglo biti strašno. Čak i kad su upali razjareni stražari četiri velike sile, sa oružjem na gotovs, i razvikali se na njih na četiri jezika, Volters im se gotovo obradovao.
     Jer su bili ljudska bića, i to živa.
     U glavi mu se vrzmalo pitanje koje bi svako sebi postavio u ovoj prilici: da li je on to stupio u vezu sa tajanstvenim, skrivenim Hičijima?
     Ako je tako, pomisli on sav užasnut, neka se nebo smiluje ljudskoj rasi.









5.
     Užasavanje od Hičija bio je popularan sport ne samo na S. Ja. Čak i ja sam se njime prilično bavio. Svi su se bavili. Dosta smo ga upražnjavali kad sam ja bio dete, mada su Hičiji u to vreme predstavljali samo nepoznata iščezla stvorenja koja su se zabavljala prokopavanjem tunela na Veneri pre više stotina hiljada godina. Upražnjavali smo ga i u vreme kad sam bio svemirski istraživač na Kapiji - o, da, moj Bože, kako smo ga onda upražnjavali! Uzdajući se u stare brodove Hičija, lomatali smo se po svemiru do mesta koje ljudsko oko nikad nije videlo, pitajući se uvek da li će se na kraju putovanja pojaviti vlasnici tih brodova - i šta će onda uraditi! Razmišljali smo još više o njima pošto smo u dovoljnoj meri razrešili tajne njihovih starih nebeskih atlasa da bismo otkrili kuda su otišli da se sakriju - duboko u središtu naše sopstvene Galaksije.
     Nije nam palo na pamet, u to vreme, da se zapitamo od čega se skrivaju.
     Ja se nisam time bavio, razume se. Bilo je mnoštvo drugih stvari kojima sam ispunjavao dane. Recimo, neprestana briga zbog mog ćudljivog zdravstvenog stanja, koja mi se nametala kad god se ukazivala potreba, a potreba se sve češće ukazivala. Ali to je bio tek početak. Bio sam zauzet tolikim mnoštvom raznovrsnih stvari koliko je to uopšte moguće za jedno ljudsko biće.
     Ako biste pogledali kako izgleda prosečan dan u životu Robina Brodheda, ostarelog multimilijardera, i posetili ga u njegovoj raskošnoj vili okrenutoj prema prostranom Tapanskom moru severno od Njujorka, našli beste ga, recimo, kako dokono šeta po obali sa svojom ljupkom ženom, Esi... kako se okušava u kulinarskim veštinama pripremajući jela u stilu Malaje, Islanda i Gane u svojoj bogato opremljenoj kuhinji... kako ćaska sa svojim mudrim informacijskim sistemom, Albertom Ajnštajnom... kako obavlja svoju korespondenciju:
     "Onom omladinskom centru u Grenadi, kako ono beše, a da. Evo obećanog čeka na trista hiljada dolara, samo molim vas nemojte Centar nazvati mojim imenom. Dajte mu ime moje žene ako želite, a mi ćemo se potruditi svakako da dođemo tamo na otvaranje.
     Pedru Lamartinu, Generalnom Sekretaru Ujedinjenih nacija. Dragi Pite, nastojim da ubedim Amerikance da daju Brazilcima podatke u vezi sa pronalaženjem onog terorističkog svemirskog broda, ali neko će morati da potera Brazilce. Da li bi, molim te, upotrebio svoj uticaj u ovoj stvari? Ona je u interesu svih nas. Ako teroristi ne budu zaustavljeni, Bog zna gde ćemo svi mi završiti.
     Reju MakLinu, ma gde trenutno boravio. Dragi Rej, Neizostavno koristi naše platforme dok budeš tragao za svojom ženom. Od srca ti želim sve najbolje, itd., itd.
     Gormanu i Kečinu, generalnim liferantima. Poštovana gospodo, nisam saglasan da se rok izgradnje mog broda pomeri na 1. oktobar, jer za to nema opravadanja. Rok je već jednom bio produžen i ne može se više prekoračivati. Skrećem pažnju da su u ugovoru predviđeni visoki penali ukoliko bude daljeg odlaganja isporuke.
     Predsedniku Sjedinjenih Država. Dragi Ben, ukoliko teroristički brod ne bude smesta lociran i neutralisan biće ugrožen mir na čitavoj Zemlji. Da i ne govorim o oštećenju imovine, gubitku ljudskih života i svemu ostalom što je ugroženo. Javna je tajna da su Brazilci usavršili uređaj za utvrđivanje pravca iz koga dolaze signali sa broda koji leti brže od brzine svetlosti, tj. FTL brzinom, FTL - skraćenica od engleskih reči faster than light (prim. prev.) a da su naši vojni stručnjaci razvili proceduru za FTL navigaciju, koja omogućuje da se takvom brodu priđe. Zar oni ne mogu da se udruže? Kao vrhovni komandant, ti samo treba da nateraš Svemirski Pentagon na saradnju. Na Brazilce se vrši veliki pritisak da daju svoj doprinos, međutim oni čekaju naš znak.
     Onome, kako se zvaše, Lukmanu. Dragi Lukman, zahvaljujem na dobrim vestima. Mislim da treba smesta da se krene u pripreme za eksploataciju tog naftnog polja. Zato kad budete dolazili k meni, ponesite taj vaš plan za proizvodnju i isporuku zajedno sa predračunskim troškovima i finansijskim prednacrtom. Svaki put kad se S. Ja. vraća prazan, to je za nas čist gubitak..."
     I tako dalje, i tako dalje - stalno sam bio zauzet. Zauzet tolikim stvarima, a tu još nije uračunato praćenje investicionih poduhvata i briga o mojim poslovođama. Nisam ja baš mnogo vremena trošio na poslovne stvari. Uvek ponavljam da je svaki onaj ko je stekao svojih prvih sto miliona, a i dalje nešto radi samo novca radi - lud. Novac vam je potreban jer ako nemate novca nemate slobodu da radite ono što je vredno raditi. Ali kad steknete takvu slobodu, čemu služi imati još više novca? Zato sam ja skoro sve svoje poslove prepustio svojim finansijskim programima i ljudima koje sam plaćao - osim onih kojih sam se poduhvatao ne toliko zbog novca koliko zbog toga što sam njima postizao ono što sam želeo.
     Uprkos tome što se ime Hičija nigde ne pojavljuje na spisku mojih svakodnevnih poslova, ono je uvek bilo tu. Sve se u krajnjoj liniji vraćalo na Hičije. Moj brod koji su gradili tamo gore u orbitalnim stanicama projektovala su i gradila ljudska bića, ali su gotovo cela konstrukcija i svi pogonski i komunikacioni sistemi bili napravljeni po uzoru na zamisli Hičija. S. Ja., koji sam planirao da napunim naftom kad se, gotovo prazan, bude vraćao sa planete Pegi, bio je artefakt Hičija; što se toga tiče, i Pegi je bila poklon Hičija jer su oni odredili navigaciju i obezbedili brodove kojima se do nje stiže. Za Esin lanac ekspres-restorana mašine Hičija su proizvodile UVKA-hranu prerađujući ugljenik, vodonik, kiseonik i azot iz zamrznutih gasova u kometama. Sagradili smo izvestan broj fabrika hrane na Zemlji - jedna se upravo nalazi u blizini obala Šri Lanke i ona se snabdeva azotom i kiseonikom iz vazduha, vodonikom iz voda Indijskog okeana, a ugljenikom iz svih onih jadnih biljaka, životinja ili soli ugljenih kiselina koji dospeju u usisne ventile. I sad kad je Korporacija Kapija raspolagala tolikim novcem koji je mogla da investira a da nije znala šta sa svim njim da uradi, bila je u stanju da ponešto uloži i mudro - u iznajmljivanje svemirskih brodova za sistematsko istraživanje kosmosa - ja sam ih, kao krupan akcionar na Kapiji, podsticao da u ovom poslu istraju. Čak i teroristi su koristili jedan ukradeni Hiči-brod i jedan ukradeni Hiči-telempatični psihokinetički primopredajnik da svetu nanose najgore povrede - sve je bilo Hiči!
     Nije nikakvo čudo što su po čitavoj Zemlji postojale marginalne verske sekte obožavalaca Hičija, jer oni su sigurno mogli da zadovolje sve objektivne testove božanskog. Bili su hiroviti, moćni - i nevidljivi. U nekim trenucima čak i ja sam padao u iskušenje, u onim dugim noćima kad su me mučili bolovi u stomaku a činilo se da stvari idu loše, da krišom uputim jednu molitvicu Našem Ocu Koji je U Središtu. Ne bi moglo ništa da naudi, zar ne?
     E, nije, moglo bi. Moglo bi da naudi mome samopoštovanju. A za sve nas koji smo bili ljudska bića, u ovoj opasno primamljivoj, preobilnoj Galaksiji koju su nam podarili Hičiji - ali samo mrvicu po mrvicu - sve teže je bilo očuvati samopoštovanje.
     Razume se, tada još nisam bio sreo pravog, živog Hičija. Još nisam bio nijednog od njih sreo, ali jedan koji će odigrati veliku ulogu kasnije u mom životu (neću više da uvijam) to jest Zapovednik, nalazio se na pola puta do tačke na kojoj će provaliti u normalan svemirski prostor; a za to vreme, na S. Ja. Odija Voltersa su tako dobro potprašili da je počeo da razmišlja kako ne treba da planira neku budućnost kao član posade na ovom brodu; a za to vreme...
     Pa, kao i uvek, mnogo štošta se događalo za to vreme, ali ono što bi Voltersa najviše interesovalo bilo je da je za to vreme njegova zabludela žena već poželela da nije zabludela.









6.
     Pobeći sa ludakom nije, kad se sve sabere, bilo mnogo bolje nego izludeti od dosade u Port Hagrametu. Bilo je drukčije, o, nebesa, da, bilo je drukčije! Ali delom je bilo isto toliko dosadno, a delom, opet, prosto je umirala od straha. Pošto je ovaj brod bio "petica" bilo je dovoljno prostora za njih dvoje - odnosno trebalo je da ga bude. Pošto je Von bio mlad, i bogat, i, gotovo, na neki način, lep - ako u njega gledate kako treba - ovo putovanje trebalo je da bude sasvim veselo. Ali ni jedno ni drugo nije bilo tačno.
     Pored toga, bilo je i jezivih trenutaka.
     Ako je postojalo nešto što je svakom ljudskom biću bilo poznato o svemiru, to je bilo da se treba kloniti crnih rupa. Za Vona to nije važilo. On ih je namerno tražio. A onda je radio nešto još gore od toga.
     Kakvim se to stvarčicama i drangulijama Von zabavljao to Doli nije znala. Kad bi ga zapitala, on nije davao odgovor. Kada bi, umiljavajući se, navukla na ruku jednu od svojih lutaka i kroz njena usta zapitala, on bi se namrgodio i namrštio i rekao: "Ako hoćeš da izvodiš svoju tačku, izvedi nešto smešno i masno, a nemoj da postavljaš pitanja koja te se ne tiču." Kada bi pokušala da sazna zašto je se ne tiču, imala bi više uspeha. Ne bi dobila direktan odgovor. Ali po tome kako bi Von zbunjeno i besno odgovorio bilo je lako zaključiti da su te stvari bile ukradene.
     A bile su u nekakvoj vezi sa crnim rupama. Mada je Doli bila gotovo apsolutno sigurna da je, jednom prilikom, čula da nema načina da se u crnu rupu uđe ili iz nje izađe, isto tako je bila gotovo apsolutno sigurna da Von u stvari pokušava da pronađe izvesnu određenu crnu rupu i da onda u nju uđe. To je bila ta jeziva stvar.
     I kad ne bi osećala da je gotovo izludela od straha, osećala se do bola usamljena, jer je kapetan Huan Enriket Santos-Šmic, žustri, nastrani mladi multimilioner, čiji su podvizi još izazivali uzbuđenje kod čitalaca trač-rubrika, kao družbenik bio - truba. Posle tri nedelje provedene sa njim, Doli gotovo nije više mogla da ga gleda očima.
     Mada je samoj sebi priznala, dršćući, da je manje strašno gledati u njega nego gledati u ono što joj je stvarno bilo pred očima.
     A ono što joj je bilo pred očima bila je jedna crna rupa. Odnosno ne baš sama rupa, jer ste u to mogli ceo dan gledati a da ne vidite ništa; crne rupe su crne pošto se uopšte ne mogu videti. Ona je u stvari mogla da vidi spiralnu, plavičastoljubičastu svetlost, neprijatnu za oči čak i kroz video-ekran iznad kontrolnog panela. Bilo bi još daleko neprijatnije izložiti joj se direktno. Ta svetlost je bila samo vrh ledenog brega čitave bujice smrtonosne radijacije. Njihov brod je imao oklop koji ga je štitio od takvih stvari, i do sada se oklop dobro držao. Ali Von nije bio u oklopljenom delu. Bio je dole u lenderu, gde su se nalazile njegove alatke i uređaji koje ona nije mogla da razume, a on nije hteo da joj ih objasni. Ona je znala da će se u jednom trenutku, u takvoj nekoj situaciji, ona nalaziti u glavnom brodu i da će osetiti lagani trzaj u stranu što će značiti da se lender otkačio. I onda će on pokušati da priđe još bliže jednom od onih užasnih objekata. I šta će mu se onda desiti? Ili njoj šta će se desiti? Ne bi ona pošla s njim, to nipošto! Ali ako on nastrada, a ona ostane sama, udaljena stotinu svetlosnih godina od bilo čega što joj je bilo poznato - šta onda?
     Začula je ljutito mumlanje i tako je znala da bar sada nije nastupio taj trenutak. Ulazni poklopac se otvorio i Von je ispuzao iz lendera, sav besan. "Opet jedna prazna!" zarežao je na nju, kao da je smatrao da je ona za to kriva.
     A smatrao je, naravno. Ona pokuša da izgleda kao da joj je žao a ne kao da je preplašena. "A, dušo, kakva šteta. To je ukupno tri."
     "Tri! Pih! Tri otkad sam s tobom, to si mislila. Više od tri ukupno, jeste!" To je izgovorio prezrivo, ali njoj taj prezriv ton nije smetao. Samo je osetila olakšanje kad se on provukao pored nje. Doli se sklonila što je mogla dalje od kontrolne table - ne baš daleko, u jednom Hiči-brodu koji bi lako stao u oveću dnevnu sobu. On sede i obrati se svojim elektronskim mudracima dok je ona ćutala.
     Kad bi Von razgovarao sa svojim mrtvacima, nije pozivao Doli da mu se pridruži. Ako bi kraj "razgovora" obavljao usmeno, mogla je bar tu polovinu da čuje. Ako bi instrukcije kucao na tastaturi nije mogla ni toliko. Ali ovog puta je prilično lako mogla da razazna o čemu je reč. On je otkucao svoja pitanja, namrštio se na nešto što je jedan od mrtvaca izgovorio u njegove slušalice, otkucao jednu ispravku, a zatim na Hiči-tabli odredio neki kurs. Onda je skinuo slušalice, namrgodio se, proteglio se, pa se okrenuo ka Doli. "U redu", kazao je, "dođi, sad možeš da platiš još jednu ratu za ovo putovanje."
     "O, dabome, dušo", rekla je ona uslužno, mada bi bilo mnogo, mnogo lepše kad on to ne bi uvek činio na ovakav način. Međutim, raspoloženje joj se bilo malo popravilo. Osetila je onaj lagani trzaj u stranu koji je označavao da vasionska letelica kreće u novom pravcu, i zaista, ogromni plavo-ljubičasti užas već je počeo da iščezava sa ekrana. Što je mnogo značilo!
     Razume se, to je samo značilo da su sad krenuli ka sledećem užasu.
     "Izigravaj Hičija", zapovedi joj Von, "i, to čekaj da vidim, aha, sa Robinetom Brodhedom."
     "Važi, Vone", reče Doli, i prikupivši svoje lutke koje je Von prethodno izritao na sve strane, navuče ih na ruke. Ovaj Hiči nije, naravno, ličio na pravog Hičija; a i ovaj Robinet Brodhed bio je takođe prilično nakaradan. Ali Von je nalazio da su zabavni. To je za Doli bilo važno jer je on plaćao račune. Prvog dana po odlasku iz Port Hegrameta, on joj je razmećući se, pokazao svoju bankovnu knjižicu. Šest miliona dolara se u nju automatski ubacivalo svakog meseca! Od tih cifara Doli se zavrtelo u glavi. Ala je to mnogo! Iz tog čitavog vodopada love pre ili kasnije, naći će se valjda način da i ona za sebe iscedi nekoliko kapljica. Doli je smatrala da u takvim razmišljanjima nema ničeg nemoralnog. Možda bi je nekadašnji Amerikanci nazvali lovcem na bogate muškarce. Ali bi je veći deo ljudske rase, tokom gotovo cele istorije, nazvao prosto sirotinjom.
     Zato ga je ona hranila i pravila mu društvo u krevetu. Kad bi bio zle volje trudila se da bude nevidljiva, a kad bi tražio zabavu trudila se da mu je pruži:
     "O, zdravo, g. Hiči", reče Brodhed na Dolinoj ruci, dok je ona privila prste kako bi on mogao usiljeno da se smeška, a glas joj je bio debeo kao u nekog grmlja (jedna od onih nakaradnih stvari!) "Mno-o-go mi je milo što smo se upoznali."
     Ruka sa Hičijem. Dolin glas izvija i zapeva: "Lepo pozdravljen, lakoumni Zemljanine. Upravo je vreme za večeru."
     "O, boga mu", uzviknu ruka sa Brodhedom, a usne mu se još jače razvukoše. "I ja sam gladan. Šta je za večeru?"
     "Gr-r-r!" zavrišta ruka sa Hičijem, prsti se zgrčiše usta se otvoriše. "Ti!" I prsti desne ruke stisnuše se oko lutke na levoj ruci.
     "Ho! Ho! Ho!" smejao se Von. "Ovo je vrlo dobro! Mada Hiči tako ne izgleda Ti ne znaš kako izgleda jedan Hiči."
     "Znaš li ti?" upita Doli svojim glasom.
     "Maltene! Više 'maltene' nego ti!"
     Na to Doli, usta razvučenih u osmeh, podiže ruku sa Hičijem. "O, ala vi grešite, g. Vone", opet će svilasti, zmijasti glas Hičija. "Ja upravo ovako izgledam, i čekam da se sretnemo u sledećoj crnoj rupi!"
     Stolica na kojoj je Von sedeo tresnu a on skoči na noge. "To nije smešno!" drao se on, a Doli se zaprepastila kad je videla kako on drhti. "Spremi mi nešto za jelo!" naredi joj on i gunđajući ode teškim korakom u svoj privatni lender.
     Nije bilo mudro šaliti se sa njim. Zato mu je Doli spremila večeru i poslužila ga sa osmehom, koji nije bio pravi. Osmeh joj ništa nije pomogao. On je bio u najgorem mogućem raspoloženju. Zakreštao je: "Glupačo jedna! Zar si pojela sve što je bilo dobro dok te nisam gledao? Zar nije preostalo ništa što može da se jede?"
     Doli samo što nije zaplakala. "Ali ti voliš šnicle", pobunila se.
     "Šnicle! Naravno da volim šnicle, ali vidi šta si mi dala za dezert!" On odgurnu tanjir sa šniclom i prokeljom i dograbi tanjirić sa kolačima od čokolade i podmetnu joj ga pod nos i poče da ga trese. Kolači se razleteše na sve strane, a Doli poče da ih skuplja. "Znam da ti ovo ne voliš, dušo, ali sladoleda više nema."
     On je besno pogleda. "Pih! Nema više sladoleda! O, pa dobro. Sufle od čokolade - ili pita s voćem..."
     "Von, i to je gotovo sve otišlo. Ti si pojeo."
     "Glupačo jedna! To nije moguće!"
     "Pa, otišlo je. Uostalom, toliki slatkiši - to nije dobro za zdravlje."
     "Nisam te uzeo kao dadilju! Ako mi se pokvare zubi, kupiću nove." On lupi po činiji koju je ona držala u ruci i sada se kolači stvarno razleteše. "Baci to đubre. Uopšte neću sada da jedem", odreza on.
     Bio je to još jedan od onih tipičnih obeda na granici neistraženih predela Galaksije. I završio se na tipičan način tako što je Doli počistila đubre i rasplakala se. On je toliko grozan tip! A on, izgleda, to i ne zna.
     Međutim, Von je u samoj stvari znao da je podlac, izrabljivač, antisocijalan tip - čitav dugačak spisak svega onoga što su mu objasnili njegovi psihijatrijski programi. Na više od tri stotine sesija. Po šest dana nedeljno, tokom skoro godinu dana. Na kraju on je ovu analizu okončao jednom šalom. "Imam jedno pitanje", rekao je holografskom analitičaru, koji je imao izgled zgodne žene, dovoljno stare da mu bude majka, dovoljno mlade da bi bila privlačna, "i to pitanje glasi: koliko je psihoanalitičara potrebno da se promeni jedna sijalica?"
     Analitičarka reče, uzdišući: "Oh Vone, opet pružaš otpor. U redu. Koliko?"
     "Samo jedan", odgovori on, smejući se, "ali sijalica mora stvarno da poželi da bude promenjena. Ha, Ha! A vidiš ja ne želim."
     Ona se zagleda u njega, ćuteći. Sedela je tamo na hologramu na nekakvoj stolici u obliku džaka pasulja, sa podvijenim nogama i držeći u jednoj ruci notes, u drugoj olovku. Njome bi gurala naviše naočari koje su joj spadale kad bi ga pogledala. Kao i sve ostalo u načinu na koji je bila programirana, ovaj pokret je imao određeno značenje i predstavljao umirujući znak da je i ona, na kraju krajeva, isto tako samo ljudsko biće kao i on, a ne neka stroga boginja. Razume se, ona nije bila ljudsko biće. Ali glas joj je zvučao kao da jeste kad je kazala: "Ovo je stvarno vrlo stari vic, Vone. Šta je to sijalica?"
     On ljutito sleže ramenima. "To je jedan okrugli predmet koji svetli", nagađao je on, "ali ti ne shvataš poentu. Ja ne želim više da se menjam. To mi se ne sviđa. Pre svega nije ni bila moja želja da se sve ovo započinje, a sad sam rešio da to okončam."
     Kompjuterski program reče miroljubivim tonom: "To je tvoje pravo, naravno, Vone. Ali šta ćeš da radiš?"
     "Ići ću da tražim svoga - otići ću odavde pa ću da se zabavljam", reče on besno. "I na to imam pravo!"
     "Da, imaš", složila se ona. "Vone? Hoćeš da mi kažeš šta si ono hteo da kažeš pa si se predomislio?"
     "Neću", reče on i ustade. "Neću da ti kažem šta je to što ću da uradim; umesto toga, to ću da uradim. Zbogom."
     "Ići ćeš da tražiš svoga oca, je l' tako?" nastavi psihoanalitički program, ali on ništa ne odgovori. Jedini znak po kome se videlo da je čuo šta je rekla bio je taj što vrata nije prosto zatvorio, već ih je zalupio.

     Hičiji su rano otkrili kako da u mehaničke sisteme pohranjuju inteligenciju, čak zajedno sa približnim karakternim crtama umrlog ili umirućeg lica - što su ljudska bića saznala kada su prvi put stupila na takozvano Hiči-nebo na kome je odrastao dečak Von. Robin je smatrao da je to otkriće od ogromne važnosti. Meni se tako ne čini. Razume se, možda ćete smatrati da u ovoj stvari imam predrasuda - osobi kao što sam ja, koja je prvo i pre svega kompjuterska memorija, tako nešto nije potrebno; a Hičiji se, kad su to otkrili, nisu potrudili da izmišljaju osobe kao što sam ja.

     Normalno ljudsko biće - odnosno, stvarno bilo koje ljudsko biće - kazalo bi svome analitičaru da je u pravu. Kazalo bi to isto u nekom trenutku tokom duge tri nedelje i onome ko mu pravi društvo na brodu i u krevetu, makar i samo zato da bi s nekim podelio svoje krajnje neizvesne nade i svoj pravi, istinski strah. Von nikad nije naučio da podeli s nekim svoja osećanja pošto nikad nije naučio da uopšte išta s nekim podeli. Budući da je odrastao na Hiči-nebu gde nije imao nikavo toplokrvno ljudsko društvo tokom najkritičnijih deset godina detinjstva, postao je bio arhetipski sociopata. Ona užasna žudnja za ljubavlju gonila ga je da traži svog izgubljenog oca, prolazeći kroz sve užase u svemirskim prostranstvima. U nemogućnosti da ostvari svoje težnje, nije bio u mogućnosti da prihvati ljubav, ili da je s nekim podeli, u ovom trenutku. Najbliži drugari tokom onih stravičnih deset godina bili su mu kompjuterski programi pohranjenih, umrlih inteligentnih bića, zvani mrtvaci. On ih je presnimio i poneo sa sobom kad je poneo i onaj zvezdani brod Hičija, i sa njima je razgovarao onako kako nije hteo da razgovara sa Doli koja je bila od krvi i mesa, zato što je znao da su oni samo mašine. Njima nije smetalo što tako sa njima postupa. Za Vona su i ljudska bića od krvi i mesa bila mašine - automati za prodaju razne robe, moglo bi se reći. Trebalo je da ubaci novčić da bi mu dale ono što želi. Seks. Ili razgovor. Ili zgotovljenu hranu, ili da počiste ono što je on zasvinjio.
     Nikada mu nije palo na pamet da misli na osećanja automata za prodaju razne robe. Čak ni kad je taj automat u stvari jedno devetnaestogodišnje ljudsko biće koje bi bilo srećno kad bi mu dozvolio da smatra da ga voli.









7.
     U Lofstromovoj Petlji, u Lagosu u Nigeriji, Odi Volters je raspravljao o stepenu svoje odgovornosti u odnosu na Dženi Ji-đing u trenutku kad je magnetna traka prihvatila njihovu ljusku od broda, zatim ga usporila i spustila pored terminala u kome su bili smešteni carinsko i imigraciono odeljenje. Zato što se poigrao zabranjenim igračkama, upropastio je izglede da dobije jedan posao, ali zato što mu je u tome pomogla, Ji-đing je upropastila čitavu karijeru. "Imam jednu ideju", rekao joj je šapatom kad su stali u red u predvorju. "Reći ću ti kad izađemo napolje."
     Stvarno je imao jednu ideju, i to dosta dobru ideju. Ta ideja sam bio ja.
     Ali pre nego što joj je rekao kakva mu je ideja, morao je da joj ispriča šta je osetio u onom užasavajućem trenutku kod TPP-a. I tako su otišli u jedno prihvatilište za tranzitne putnike u blizini poligona za sletanje i uzeli sobu. Soba je bila prazna, i u njoj vrlo toplo; krevet je bio osrednje veličine, u uglu lavabo, kao i PV aparat u koji je putnik mogao da bulji čekajući na lansiranje kapsule. Kad bi se otvorili prozori, ulazio je vreo, sparan vazduh s afričke morske obale. Prozori su sada bili otvoreni, mada su imali guste mreže zbog silnog mnošta afričkih insekata, ali se Volters usled jeze sav skupio dok joj je pričao o onom hladnom, usporenom biću čiji je um osetio na S. Ja. I Dženi Ji-đing je drhtala od jeze. "Ali to mi nisi ispričao, Odi!" kazala je ona, glasom nešto piskutavim zbog knedle u grlu.
     On zatrese odrično glavom. "Nisi. Ali zašto nisi? Zar ne postoji..." Ona zastade. "Da. Sigurna sam da postoji Kapijina nagrada koju bi za to mogao da dobiješ."
     "Mi da dobijemo, Dženi!" reče on odlučno, a ona ga pogleda, zatim klimnu da pristaje da mu bude kompanjon. "Nego šta nego ima, i ona iznosi milion dolara. Proverio sam u brodskim propisima, onda kad sam presnimio i brodski dnevnik." I on zavuče ruku u svoj oskudni prtljag i odande izvuče jednu lepezu sa snimljenim podacima i pokaza je Ji-đing.
     Ona je nije uzela. Samo je zapitala: "Zašto?"
     "E, pomisli samo", reče on. "Milion dolara. Nas smo dvoje, znači prepolovi tu sumu. A onda - snimio sam je na S. Ja., pomoću opreme koja pripada S. Ja., što znači da bi brod i njegovi vlasnici i cela ona prokleta posada mogli da dobiju svoj deo - bilo bi dobro ako bi dobili samo pola. Verovatnije tri četvrtine. A onda - pa, mi smo prekršili propise, znaš. Oni bi mogli da pređu preko toga, uzimajući sve u obzir. Ali možda i neće, i onda ne bismo ništa dobili."
     Ji-đing zaklima glavom, u znak da je razumela. Trebalo je mnogo toga razumeti. Ona pruži ruku i dotaknu lepezu. "Presnimio si brodski dnevnik?"
     "Bez problema", odgovori on, i zaista je tako bilo. Sedeći za kontrolnim pultom za vreme jedne svoje smene, dok je prvi član posade ćutao kao zaliven na drugom sedištu, Volters je jednostavno zatražio od kompjutera podatke u trenutku kad je dobio vezu sa automatskog flajt rikordera, snimio informaciju kao da je to deo njegovog normalnog posla, i stavio snimak u džep.
     "U redu", kazala je ona. "A šta sad?"
     Na to joj je on ispričao o onom poznatom nastranom milioneru (koji sam slučajno bio ja), poznatom po spremnosti da dobro plati za podatke o Hičijima, a kako ga Volters lično poznaje...
     Ona ga radoznalo pogleda. "Ti poznaješ Robineta Brodheda?"
     "On mi duguje za jednu uslugu", reče on kratko. "Treba samo da ga pronađem."
     Otkako su ušli u ovu malu sobu, Ji-đing se sada prvi put osmehnula. Pokazala je rukom na P-fon na zidu. "Izvoli, daso." I tako je Volters nešto od svojih sasvim skromnih finansijskih sredstava uložio u međugradske pozive, dok je Ji-đing zamišljeno gledala u nizove sjajnih svetiljki oko Lufstromove petlje, nalik na tobogan dugačak više kilometara, čiji su namagnetisani kablovi fijukali dok su kapsule na njega sletale, šušteći, i uzletale, šišteći, usled smanjivanja, odnosno postizanja brzine umicanja. Nije razmišljala o njihovoj mušteriji. Razmišljala je o robi koju imaju za prodaju, i kad je Volters spustio slušalicu, sa zlovoljnim izrazom na licu, jedva je slušala ono što je imao da kaže. Što je bilo sledeće:
     "Kopile nije kod kuće", kazao je. "Pretpostavljam da mi se javio nadzornik imanja na Tapanskom moru. Rekao mi je samo da je g. Brodhed upravo otputovao za Roterdam. Roterdam za ime božje! Ali već sam proverio. Možemo da odletimo do Pariza nekim jevtinim teretnjakom a odande da nastavimo put sporim mlaznjakom - za to imamo dovoljno novaca..."
     "Želim da vidim dnevnik", rekla je Ji-đing.
     "Dnevnik?" ponovio je on.
     "Čuo si šta sam kazala", reče ona nestrpljivo. "Biće prikazan na PV. I ja želim da ga vidim."
     On liznu usne, razmišljajući za trenutak, sleže ramenima i utaknu ga u PV skener.
     Kako su brodski instrumenti bili holografski, što znači da su registrovali svaki foton energije koji bi dopro do njih, svi podaci koji su se ticali izvora ledenih emanacija bili su zabeleženi na lepezi. Međutim, na PV ekranu videla se samo sićušna, bezoblična, bela grudvica, kao i koordinate za određivanje položaja.
     Nije bila naročito zanimljiva sama po sebi - i zbog toga, najverovatnije, ni brodski senzori nisu na nju obraćali pažnju. Veliko uvećanje bi možda pokazalo detalje, ali to je prevazilazilo mogućnosti jeftinog PV aparata u hotelskoj sobi.
     Pa ipak i ovako...
     Dok je Volters posmatrao, osetio je kako ga podilaze žmarci. Iz kreveta, Ji-đing prošaputa: "Nisi mi rekao, Odi. Jesu li to Hičiji?"
     On nije skidao pogled sa nepomične bele mrlje. "Voleo bih to da znam..." Ali nije bilo mnogo izgleda, je l' da? osim ukoliko se Hičiji nisu mnogo razlikovali od bilo čega što je bilo ko pretpostavljao. A morali bi. Oni su pobedili međuzvezdana prostranstva pre pola miliona godina. A duše koje je Volters osetio bile su - bile su - kako biste ih nazvali? Okamenjene, možda. Prisutne. Ali ne aktivne.
     "Isključi ga", reče Ji-đing. "Sva sam se naježila." Ona tresnu rukom jednog insekta koji je ušao kroz mrežu i dodade: "Ovde je odvratno."
     "Pa, ujutru odlazimo za Roterdam."
     "Ne ovde. Biti na Zemlji je odvratno ", reče ona. Mahnu rukom ka nebu iza svetiljki na pristanišnoj petlji. "Znaš šta ima gore? Ima Svemirski Pentagon i Orbit-Tjuratam i oko milion nuklearnih i drugih tela koja lebde unaokolo, a ovi ovde su svi ludaci, Odi. Nikad ne znaš kad će te proklete sprave da eksplodiraju."
     Nije bilo jasno da li je time htela da mu uputi prekor, ali Volters ga je ipak zapazio. Izvukao je lepezu iz PV skenera ozlojeđeno. Nije on bio kriv što je svet lud! Ali jeste bio kriv, u to nema sumnje što je Ji-đing bila osuđena da u njemu bude. I zato je potpuno bila u pravu što mu prebacuje.
     Taman je hteo da joj preda lepezu sa snimljenim materijalom, ni sam siguran zašto bi to učinio, možda da pokaže da ima u nju poverenje, možda da istakne činjenicu da je smatra svojim saučesnikom.
     Ali pre nego što je uspeo to da uradi otkrio je koliko je svet stvarno lud. Pokret se pretvorio u udarac, zlobno upućen pravo njoj u lice, snuždeno i bez osmeha.
     Za delić sekunde to nije bila Dženi; to je bila Doli, neverna, odbegla Doli, a iza nje senka iscerenog Vona sa prezrivim izrazom na licu - odnosno ni jedan ni drugi, u stvari, uopšte nijedno lice već jedan simbol. Meta. Nešto opako i preteće što nema identiteta već se može samo opisati. Bio je to NEPRIJATELJ, i nije bilo dvojbe da neko treba da ga uništi. Smoždi. I to on.
     Inače bi sam Volters bio uništen, upropašćen, smrvljen od strane najluđih, najgnusnijih, najizopačenijih destruktivnih osećanja koja je ikada osetio, koja su mu se nametnula odvratnim, žestokim, pustošećim, nasilničkim činom.

     Žao mi je, odnosno gotovo da mi je žao, što ne znam ništa o tom "instant-ludilu" iz prve ruke. Najviše mi je bilo žao kad se to prvi put dogodilo, deset godina ranije. U to vreme niko ništa nije znao o "telempatičkom psihokinetičkom primopredajniku". Pojavljivao se u obliku periodične epidemije ludila koja je zahvatala ceo svet. Mnogobrojni najveći umovi sveta, uključujući i moj, ulagali su najveće napore pokušavajući da otkriju neki virus, neku toksičnu hemikaliju, neku promenu u Sunčevoj radijaciji - bilo šta, bilo šta čime bi se moglo objasniti ludilo koje bi otprilike svake godine protutnjalo čitavim čovečanstvom. Međutim, neki od najvećih svetskih umova - kao moj - bili su hendikepirani. Kompjuterski programi kao što sam ja jednostavno nisu osećali te izluđujuće impulse. Da jesmo, problem bi mnogo ranije bio rešen, valjda.

     Ono što je Odi Volters u tom trenutku osećao meni je bilo vrlo dobro poznato jer sam i sam to isto osećao - kao i Dženi, kao i moja sopstvena žena Esi - kao i svako drugo ljudsko biće u krugu od desetak astronomskih jedinica daleko od tačke par stotina miliona kilometara udaljene od Zemlje, u pravcu sazvežđa Vozar. Imao sam mnogo sreće jer ovog puta nisam pilotirao, što je inače bio moj običaj. Ne znam da li bih se srušio. Lak udar iz svemira trajao je samo pola minuta, tako da možda ne bih stigao da se udaljim, ali bih to sigurno pokušao. Bes, bolesna mržnja, opsesivna potreba da razbijamo i silujemo - to je bio poklon s neba koji su nam svima uputili teroristi. Ali eto, ovog puta, kompjuter je pilotirao pa sam ja mogao da provodim vreme na P-fonu, a što se tiče kompjuterskih programa njih nije pogađao teroristički TPP.
     Nije ovo bilo prvi put. Čak ne ni prvi put u poslednje vreme, jer su tokom poslednjih godinu i po dana teroristi uspeli da umaknu u solarno prostranstvo u svom ukradenom Hiči-brodu odakle su svetu emitovali svoje omiljene, najgrozomornije ludačke fantazme. Bilo je to više nego što je svet mogao da podnese. Zbog toga sam ja, u stvari, i putovao u Roterdam, ali upravo zbog ove zgode okrenuo sam se natrag usred leta. Smesta sam pokušao da pozovem Esi, čim je to prestalo, da bih bio siguran da je dobro. Nisam imao sreće. Svako živi na svetu pokušavao je da dozove svakog drugog živog, iz tog istog razloga, pa su relejni punktovi bili zagušeni.
     Pored toga činjenica je da sam osećao kao da u mom stomaku južnoamerički oklopnici - armadilosi - vode ljubav i zato sam, uzimajući sve to u obzir, hteo da Esi bude sa mnom umesto da krene kasnije putničkim avionom, kao što je bilo planirano. Naredio sam pilotu da promeni kurs; i zbog toga kad je Volters stigao u Roterdam ja nisam bio tamo. Lako bi me pronašao na obali Tapanskog mora da je krenuo direktnim avionom za Njujork, što znači da se u ovom pogledu prevario.
     Prevario se takođe - jako se prevario - što mu se moglo oprostiti, jer to nije mogao da zna - u pogledu duše s kojom je došao u kontakt na S. Ja. A načinio je još jednu grešku, sasvim ozbiljnu. Zaboravio je da je TPP dvosmerna sprava.
     Što znači da tajna o onom kratkotrajnom doticaju duše, koju je on čuvao na jednom kraju, na drugom kraju uopšte nije bila tajna.









8.
     Sipa nežnoljubičaste boje - odnosno, ne baš sipa, ali nešto sasvim nalik na sipu po ljudskim merilima - nalazila se usred jednog iscrpljujućeg, dugoročnog projekta, kada se Odiju Voltersu dogodio onaj mali incident sa TPP-om. Kako je TPP dvosmerna sprava, odlično služi kao oružje ali je sasvim loša kao sredstvo za prismotru. To vam je kao kad biste pozvali osobu koju špijunirate i kazali joj: "Hej, znaš šta, ja te držim na oku." Zato se, kad je Volters lupio glavom, onaj ujed osetio negde drugde. Negde koje je, u stvari, bilo jako drugde. Bilo je gotovo hiljadu svetlosnih godina udaljeno od Zemlje, nedaleko od geodetskog kursa leta sa planete Pegi - što znači, razume se, da je Volters bio dovoljno blizu da bi se dodir mogao registrovati.
     Ja slučano mnogo toga znam baš o ovoj nežno-ljubičastoj sipi, odnosno tako reći sipi; mogli ste reći da je bila nalik na izuvijanu, sočnu orhideju, što bi isto tako odgovaralo. U to vreme ja je nisam poznavao, naravno, ali sad je dovoljno poznajem da znam kako se zove, i odakle je došla, i zašto se tamo nalazi, i ono što je od svega najkomplikovanije, šta radi. Najbolji način da zamislite šta radi jeste da kažete da slika jedan pejzaž. Razlog zbog koga je ovo komplikovano leži u tome da nigde unaokolo na udaljenosti od više svetlosnih godina nije bilo nikoga ko bi ga video, a ponajmanje moj prijatelj - sipa. Ona nije imala takve oči kojima bi ga mogla videti.

     Moj prijatelj Robin ima nekoliko mana, a jedna od njih je nekakva umiljata snebivljivost koja nije onoliko zabavna koliko on misli da jeste. Način na koji je on doznao za narod iz svemirskog jedrenjaka, kao i način na koji je doznao o većini ostalih događaja kojima nije lično prisustvovao, može se jednostavno objasniti. Samo što on to neće da objasni. A objašnjenje je u tome da sam mu ja to kazao. Ovo je prilična simplifikacija, mada gotovo istinita.
     Zar je moguće da je umiljata snebivljivost zarazna?

     Pa ipak, imala je ona za to svoje razloge. Bio je to nekakav verski običaj. Pripadao je najstarijim tradicijama njene rase, koje su istinski bile stare, i imao je neke veze sa onim kritičnim trenutkom u njihovoj teološkoj istoriji kada su, živeći u rešetkastim strukturama i zamrznutim gasovima gde je vodljivost u svim pravcima bila minimalna, po prvi put postali svesni da bi "videti" moglo da posluži za opažanje važnog umetničkog oblika.
     Za nju je bilo od velike važnosti da slika bude savršena. I zato, kad je iznenada osetila da je neko nepoznat posmatra, i kad je usled strahovitog šoka nabacila nešto od pedantno razvrstanih prahova kojima je slikala - na pogrešno mesto, i pogrešno umešanim bojama, jako se uznemirila. Sada je bila upropašćena jedna cela četvrtina hektara! Sveštenik, Zemljanin, bi shvatio kako se ona osećala, mada ne i zašto; bilo je to kao kad bi tokom službe božje neko ispustio hostiju i izgazio je nogama.
     Ovo stvorenje zvalo se LaDzaRi. Platno na kome je radio bilo je elipsasto jedro sastavljeno od monomolekularne opne, dugačko blizu trideset hiljada kilometara. Manje od četvrtine posla je bilo završeno, a samo za toliko mu je bilo potrebno petnaest godina. LaDzaRiju nije bilo važno koliko će slikanje da traje. Imao je i suviše vremena. Njegova svemirska letelica stići će na svoje odredište tek kroz osam stotina godina.
     Odnosno, on je bar smatrao da ima i suviše vremena... sve dok nije osetio kako neko nepoznat bulji u njega.
     Tada je osetio da je potrebno da požuri. Ostao je u normalnom, sopstvenom tipu oscilacije dok je na brzinu skupio svoj slikarski materijal - to je trajalo do 21. avgusta - čvrsto ga privezao - do 22. avgusta - otisnuo se sa jedra nalik na leptirovo krilo, lebdeći slobodno dok se nije dovoljno udaljio. Prvog septembra bio je dovoljno daleko da bi mogao da uključi svoj mlazni potiskivač i, u pojačanom sopstvenom modu, da se vrati u malu cilindričnu limenu kantu koja je jezdila usred skupine leptirovih krila. Mada je to za njega bilo užasno iscrpljujuće, ostao je u pojačanom modu i tako se zagnjurio u ulazne pećine a iz njih u slani, židak mulj koji je bio njegova životna sredina. Iz sveg glasa nešto je dovikivao svojim drugovima.
     Po merilima ljudskih bića vikao je izuzetno glasno. Veliki kitovi na Zemlji viču tako glasno da mogu da ih raspoznaju drugi kitovi s druge strane okeana i da im odgovore. Tako je učinio i LaDzaRijev narod, a u sićušnom prostoru svemirske letelice od njegovog urlikanja zatresli su se zidovi. Instrumenti su podrhtavali. Nameštaj se prevrtao. Ženke su se u paničnom strahu razbežale, bojeći se da će biti pojedene ili obremenjene.
     Isto tako preplašena bila su i sedmorica mužjaka, i najbrže što je mogao, jedan od njih pređe u visoki tip oscilacije da bi odgovorio LaDzaRiju. Oni su znali šta se dogodilo. I oni su osetili dodir uljeza, i razume se, uradili su što je bilo potrebno. Cela posada je prešla u visoki mod, preneli su signal nasleđen od predaka, pa se onda vratili u uobičajeni normalni mod... i da li bi, molim, i LaDzaRi učinio to isto smesta kako ne bi više zaplašivao ženke?
     I tako se LaDzaRi usporio, dopuštajući sebi da "se izduva" - mada ovo nije bio izraz koji je koristio njegov narod. Nije bilo dobro dugo se praćakati unaokolo po žitkom mulju u visokom modu. Već je bio napravio nekoliko nezgodnih kavitlacionih džepova, tako da je čitava žitka sredina u kojoj su živeli bila uskomešana. Izvinjavajući se, dao se sa ostalima na posao dok sve nije ponovo stajalo čvrsto, i onda su nagovorili ženke da izađu iz svojih skloništa, jednu su pojeli za ručak, a posle je cela posada sela da pretrese onaj dodir ludaka, ludački brz i veoma zastrašujući koji je dopro do uma svakoga od njih. U tome im je prošao ceo septembar i prva polovina oktobra.
     Do tog vremena letelica se vratila nekakvom normalnom životu, a LaDzaRi se vratio svome slikanju. Neutralisao je naboje na pokvarenom delu velikog krila za hvatanje fotona. Revnosno je pokupio obojenu prašinu koja je odlepršala, jer tako velika količina mase ne može se rasipati.
     Bio je čuvarna duša, taj LaDzaRi. Moram da priznam da sam mu se prilično divio. Ostao je veran tradicijama svoga naroda, u okolnostima koje bi ljudska bića možda smatrala pomalo preterano opasnim da bi se mogle podneti. Jer, mada LaDzaRi nije bio Hiči, on je znao gde se Hičiji mogu naći, pa je tako znao da će ranije ili kasnije na poruku koju su njegovi saputnici poslali stići odgovor.
     A onda, upravo kad je počeo ponovo da slika izbrisani deo svoga platna, osetio je još jedan dodir, ovoga puta očekivan. Bliži. Jači. Daleko uporniji, i mnogo, mnogo stravičniji.









9.
     Svi delovi životnih priča ovih prijatelja - ili tako reći prijatelja, ili u nekim slučajevima ne-prijatelja - počeli su da se oblikuju u jednu celinu. Ne odviše brzo. Ne brže, u stvari, nego što su delovi vaseljene počeli da se oblikuju u celinu u onom krupnom procesu stezanja i vraćanja u ciklično stanje praiskonskog atoma koji je trebalo (kao što mi je Albert stalno govorio) da se dogodi iz razloga koje ja, u ono vreme, nikako nisam dobro mogao da razumem. (Ali se zbog toga nisam uzbuđivao, jer u ono vreme nije mogao ni Albert). Dakle, tu je narod iz svemirskog jedrenjaka, koji je sa zabrinutošću prihvatio posledice izvršavanja svoje dužnosti. Tu su Doli i Von koji su na putu ka još jednoj crnoj rupi; Doli u snu jeca, a Von se besno mrgodi. I tu su Odi Volters i Dženi koji snuždeno sede u svojoj, preko svake mere preskupoj, hotelskoj sobi u Roterdamu, jer su upravo doznali da ja još nisam tamo stigao. Dženi je prekrštenih nogu sedela na ogromnom anizokinetičkom krevetu dok je Odi držao vatreni govor mojoj sekretarici. Dženi je imala modricu na obrazu, kao uspomenu na onaj trenutak ludila u Lagosu, dok je Odijeva ruka bila u gipsu - zbog uganuća ručnog zgloba. On do onog momenta nije znao da je Dženi nosilac crnog pojasa u karateu.
     Naglim pokretom Volters prekide vezu i položi ručni zglob u krilo. "Ona kaže da će on stići ovamo sutra", progunđao je. "Pitam se da li će mu predati poruku."
     "Naravno da hoće. Ona nije ljudsko biće, znaš."
     "Stvarno? Misliš da je kompjuterski program?" To mi nije palo na pamet pošto tako nešto nije bilo uobičajeno na planeti Pegi.

     Pošto Robin stalno pominje pitanje "nedostajuće mase", ja bih objasnio šta to znači. U drugoj polovini dvadesetog veka stručnjaci iz oblasti kosmologije suočili su se sa jednom nerešivom protivrečnošću. Oni su videli da se vaseljena širi, a to je svakako bilo zahvaljujući crvenom spektralnom pomaku. Međutim, oni su takođe videli da u njoj ima suviše mase da bi širenje bilo mogućno. To je dokazivano činjenicama kao na primer da se spoljni rubovi galaksija okreću preterano brzo, da se skupine galaksija drže suviše čvrsto zajedno; čak i naša sopstvena Galaksija sa svojim pratiocima kretala se u pravcu grupe zvezdanih oblaka u sazvežđu Devica mnogo brže nego što bi trebalo. Očigledno da je velika količina mase bila nevidljiva. Gde je ona?
     Postojalo je jedno intuitivno jasno objašnjenje. Naime, da se vaseljena u prethodnom razdoblju širila, ali je nešto odlučilo da preokrene taj proces i prouzrokuje njeno skupljanje. Niko u to nije ni za trenutak poverovao - krajem dvadesetog stoleća.

     "Bilo kako bilo", reče on, utučen, "mislim da u tom slučaju bar neće zaboraviti." On nasu sebi i njoj po jednu malu čašicu iz boce sa belgijskom jabukovačom koju su kupili uz put. Spusti bocu, trzajući se od bola dok je trljao zglob na desnoj ruci, otpi jedan gutljaj pića, i onda reče: "Dženi? Koliko nam je para još preostalo?"
     Ona se nagnu napred i otkuca njihov kodirani broj na PV aparatu. "Otprilike dovoljno za još četiri noći u ovom hotelu", izvestila ga je. "Naravno, mogli bismo da se preselimo u neki jeftiniji hotel..."
     On zavrte glavom. "Brodhed će da odsedne ovde, i ja hoću da budem ovde."
     "To je dobar razlog", prokomentarisala je Dženi umiljato, i tako pokazala da razume njegov pravi razlog: ukoliko Brodhed ne gori od želje da se sretne sa Voltersom, biće mu teže da ga izbegne kad se pojavi lično nego kad se javi piezofonom. "A zašto si se onda raspitivao za pare?"
     "Hajde da novac za jednodnevnu hotelsku tarifu potrošimo na dobijanje nekih informacija", predložio je. "Nekako bih voleo da saznam koliko je taj Brodhed bogat."
     "Hoćeš da kažeš da platimo za jedan finansijski izveštaj? Da li ti to hoćeš da doznaš da li on može da nam plati milion dolara?"
     Volters zavrte glavom. "Ono što ja želim da doznam", reče on, "to je koliko on ima pored tog miliona."
     Ovo već nisu bila blagonaklona osećanja, i da sam za njih znao u pravom trenutku, bio bih mnogo oprezniji sa Odijem Voltersom, mojim nekadašnjim prijateljem. A možda i ne bih. Kad čovek ima mnogo novaca navikne se da ga ljudi smatraju za spravu za izmuzivanje umesto za ljudsko biće, ma koliko da mu se to ne dopada.
     Ipak, nisam imao ništa protiv da on dozna koliko ja imam, odnosno koliko imam na osnovu podataka koje sam stavljao na raspolaganje svojim finansijskim službama. A i to je bilo vrlo mnogo. Priličan udeo u čarter-letovima za koje je iznajmljivan S. Ja. Nešto akcija u rudniku hrane i ribljoj farmi. Veliki broj preduzeća gore na planeti Pegi, uključujući (na Voltersovo iznenađenje) kompaniju od koje je on iznajmljivao svoju letelicu. Samu službu kompjuterskih informacija od kojih će oni kupiti ovu informaciju. Nekoliko zakupljenih kompanija, uvozno-izvoznih i transportnih preduzeća. Dve banke; četrnaest zastupništava za kupo-prodaju nekretnina, sa sedištem od Njujorka sve do Novog Južnog Velsa, kao i dve-tri na Veneri i planeti Pegi; kao i mnogobrojne sitnije korporacije, uključujući jednu avionsku, jednu sa lancem ekspres-restorana, pa nešto po imenu Drugi Život, a.d. - i nešto po imenu PegTex Petroleum. "Bože moj", reče Odi Volters, "pa to je kompanija g. Lukmana! Znači ja sam sve vreme radio za račun tog kopileta!"
     "I ja", reče Dženi Ji-đing, gledajući u onaj deo finansijskog izveštaja koji se ticao S. Ja. "Pa, slušaj! Zar Brodhed poseduje sve?"
     Nije bilo baš tako. Posedovao sam mnogo, ali da su se prema mom imetku odnosili sa više simpatija, mogli su da uoče na koji je način raspoređen. Banke su davale zajmove za istraživačke poduhvate. Kupoprodajne kompanije pomagale su da se nađe smeštaj za koloniste, ili su preuzimale njihove čatrlje i udžerice a njima isplaćivale u gotovu da bi mogli da krenu na put.
     S. Ja. je prevozio koloniste na Pegi a, što se tiče Lukmana, to je bila kruna u celoj imperiji, da su samo mogli znati! Nisam ja uopšte znao Lukmana, niti bih ga prepoznao kad bih ga video. Ali on je dobio svoja naređenja, a ta naređenja su preko lanca naređenja poticala od mene: pronađite jedno dobro naftno polje negde u blizini ekvatora na planeti Pegi. Zašto ekvatora? Zato da bi Lufstromova petlja koju ćemo tamo izgraditi mogla da iskoristi rotacionu brzinu te planete. Zašto lansirna petlja? Ona je najjeftiniji i najbolji način da se dospe u orbitu i iz nje izađe. Nafta koju ćemo crpsti snabdevaće energijom petlju. Višak sirove nafte dopremaće se na petlju pa odatle u orbitu, u kapsulama; kapsule će je vraćati na Zemlju pri povratku S. Ja. i tamo prodavati - što znači imaćemo visoko vredan tovar nafte na svakom povratnom letu S. Ja. koji nam sada pravi gubitke jer se vraća gotovo prazan - što opet znači da ćemo moći da snizimo cene prevoza za koloniste koji odlaze gore!

     Robin se jako ponosi lansirnom petljom zato što ga je to uverilo da su ljudska bića kadra da izmisle stvari koje Hičiji nisu imali. I u pravu je - to će reći ako ne obratite pažnju na detalje. Petlju je na Zemlji izmislio čovek po imenu Kit Lofstrom krajem dvadesetog stoleća, mada nijedna nije bila sagrađena sve dok nije bilo dovoljno saobraćaja kojim bi se mogla opravdati. Ono što Robin nije znao bilo je da, mada Hičiji nikada nisu izumeli petlju, narod iz jedrenjaka jeste - za njih nije bilo drugačijeg načina da izađu iz svoje guste neprozirne atmosfere.

     Ja se ne izvinjavam zbog činjenice da gotovo sva moja preduzeća ostvaruju svake godine profit. Na taj način im omogućujem da rade, i da se proširuju, a profit dolazi samo uzgred. Znate, ja imam jednu filozofiju u vezi sa sticanjem para, koja glasi da je svaki onaj koji se pretrže da ih i dalje zgrće pošto je zaradio otprilike prvih sto miliona - bolestan, i...
     Oh, ali to sam već rekao, zar ne?
     Bojim se da sam se udaljio od predmeta. Kad se uzme u obzir šta mi se sve vrti po glavi pomalo se zbunim oko toga šta se dogodilo, a šta se još nije dogodilo, a šta se uopšte nije dogodilo osim u mojoj glavi.
     Ono što hoću da kažem to je da su svi moji poduhvati koji donose novac u isto vreme bili izričito korisni projekti koji su doprinosili kako osvajanju Galaksije tako i ublažavanju nemaštine čovečanstva, i to je činjenica. I eto zašto se svi ovi delići raznih biografija na kraju stapaju u jednu celinu. Ne čini se kao da će se stopiti. Ali stopiće se. Svi do jednog. Čak i priče o mom poluprijateljstvu sa Zapovednikom, Hičijem koga sam ja na kraju upoznao sasvim dobro, i o njegovoj ljubavnici i zameniku, ženskom Hiči-stvorenju po imenu Duplo, koju sam, kao što ćete otkriti, na kraju upoznao još i mnogo bolje.









10.
     Kada su se Hičiji sakrili u Švarcšildovom omotaču u središtu Galaksije, znali su da neće biti laka komunikacija između njih, onako prestravljenih, i ogromnog svemira napolju. Ipak nisu smeli da ostanu bez vesti spolja.
     I tako su postavili mrežu zvezdica ispred same crne rupe. Bile su dovoljno udaljene tako da tutnjeća radijacija izazvana upadnim česticama u rupu nije zagušivala njihova integrisana kola, a bilo ih je u dovoljnom broju tako da ako bi otkazala ili bila uništena jedna - čak i njih stotinu - preostale bi i dalje primale i registrovale podatke sa njihovih špijunskih stanica sa ranim upozorenjem, rasutih po celoj Galaksiji. Hičiji su bili pobegli i sakrili se, ali su ostavili za sobom oči i uši.
     I tako bi se s vremena na vreme poneka odvažna duša iskrala iz središta da bi utvrdila šta su te oči videle i te uši čule. Kada su Zapovednik i njegova posada bili otposlati da provere da neka zvezda nije zalutala, dodatni zadatak bio im je i provera monitora. Bilo ih je petoro na svemirskom brodu - petoro živih bića, u svakom slučaju. Po svemu sudeći biće koje je najviše zanimalo Zapovednika bilo je mršavo, bledo, žensko, sjajne kože, po imenu Duplo. Po Zapovednikovim merilima, ona je bila zanosna lepotica. A takođe i seksualno privlačna - jedanput godišnje, bez izuzetka - i taj trenutak, po njegovom mišljenju, upravo se približavao!
     Samo da još ne dođe, molio se on. Molila se i Duplo, jer je prolazak kroz rub Švarcšildovog omotača bio užasno težak posao. Čak i kad je brod za njega specijalno opremljen. Bilo je još takvih otvarača za konzerve - Von je ukrao jedan od njih - ali su oni ovaj posao mogli da obave samo donekle. Vonov brod nije mogao da prodre u obzorje događanja i da ostane čitav. Mogao je samo da se protegne do njega jednim svojim delom.
     Zapovednikov brod je bio veći i jači. Uprkos tome, usled drmusanja, bacakanja, užasnog mrcvarenja prilikom prolaska kroz obzorje događanja, Zapovednik i Duplo i ostala četiri člana posade bili su snažno prignječeni u svojim sedištima, i iz blještave spirale sevale su bešumno velike sjajne iskre koje su zasipale celu kabinu; od jarke svetlosti bolele su ih oči, od silovitih udara tela su im bila ugruvana; a to je trajalo i trajalo. Po subjektivnoj proceni posade, čitav sat i više, i to vreme je predstavljalo čudnu, promenljivu mešavinu normalnog tempa kretanja sveukupne vaseljene i usporenog tempa kretanja unutar crne rupe.
     Ali najzad su prešli u svemirsko prostranstvo, oslobođeno dejstva ovih sila. Užasno trzanje je prestalo. Zaslepljujuća svetlost je iščezla. Pred njima je svetlucala Galaksija, baršunasta kupola mlečno-bele boje poprskana sjajnim, upadljivim zvezdama, i kako su se nalazili još uvek u samom središtu, tek tu i tamo ugledali bi po koju tamnu površinu.
     "Neka je hvala montiranim umovima", reče Zapovednik, dok se sa širokim osmehom na licu izvlačio iz svojih vezova - sa ustima razvučenim u osmeh ličio je na lobanju koju upotrebljavaju studenti medicine - "mislim da smo uspeli!" Posada se sledeći njegov primer takođe oslobodila kaiševa, ćućoreći pri tom veselo međusobno. Pošto su ustali sa sedišta kako bi počeli svoj posao prikupljanja podataka, Zapovednikova koščata ruka uhvati za ruku Duplo. Bila je ovo prilika za veselje - kao što su se radovali kapetani kitolovca "Nentakit" kad su prošli Rt Horn, kao što su prvi američki doseljenici u kolima s arnjevima odahnuli kad su se spustili niz padine u obećanu zemlju Oregon ili Kaliforniju. Nevolje i opasnost nisu prošle. Moraće kroz sve to da prođu ponovo kad se budu vraćali unutra. Ali sada, najmanje nedelju dana moći će da budu na miru i da prikupljaju podatke; to je bio onaj prijatni deo putovanja.
     Odnosno trebalo je da bude.
     Trebalo je da bude ali nije, jer kad je Zapovednik obezbedio siguran let broda a član posade po imenu Potkovica uključio komunikacione uređaje, svi senzori koliko ih je bilo zablještali su ljubičastom bojom. Hiljadu automatskih orbitalnih stanica objavljivale su krupnu vest! Važnu vest - rđavu vest, a sve banke podataka htele su istovremeno da saopšte svoje loše vesti.
     Nastao je zaprepašćen tajac među Hičijima. A onda je došla do izražaja njihova uvežbanost. Oni savladaše svoj užas zaprepašćenja, a kabina na Hiči-brodu uzavre od aktivnosti. Primali su vesti i sravnjivali ih, analizirali i upoređivali. Poruke su se gomilale. Slika o tome šta se događa uobličila se.
     Prethodno prikupljanje podataka obavljeno je na isti ovaj način samo pre nekoliko nedelja, mereno gamižućim proticanjem vremena unutar velike središnje crne rupe - otprilike pre nekoliko decenija mereno galopirajućim proticanjem vremena u okolnoj vaseljeni. Pa opet, nije prošlo mnogo vremena! U odnosu na trajanje zvezda!
     Ipak, čitav svet je bio izmenjen.
     P. - Šta je gore od predviđanja koje se ne obistini?
     O. - Predviđanje koje se obistini pre nego što se očekuje.
     Hičiji su bili ubeđeni da će se inteligentan i tehnološki razvijen život pojaviti u Galaksiji. Identifikovali su bili više od jednog tuceta nastanjenih svetova - i to ne samo nastanjenih, već perspektivnih u smislu razvoja inteligencije. Za svaki od njih sačinili su po jedan plan.
     Neki planovi su omanuli. Postojala je vrsta kosmatih četvoronožaca na jednoj vlažnoj, hladnoj planeti toliko blizu Orionove magline da je njeno jutarnje rumenilo ispunjavalo nebo, a mala, hitra stvorenja imala su šape spretne kao u rakuna i oči kao u lemura. Oni će jednog dana otkriti upotrebu alata, smatali su Hičiji; i vatru; i gradove; i tehnologiju i letenje u kosmos. Tako je i bilo, i oni su ih sve upotrebili da zatruju svoju planetu i desetkuju svoju rasu. Postojala je druga jedna rasa šestonogih prstenastih stvorenja koja su udisala amonijak, vrlo perspektivna, na žalost suviše blizu jedne zvezde koja je postala supernova. Kraj za stvorenja koja su udisala amonijak. Postojala su ledena, spora, ljigava stvorenja koja su zauzimala posebno mesto u istoriji Hičija. Oni su preneli onu užasnu vest koja je naterala Hičije da se sakriju, i to je bilo dovoljno da zauzmu jedinstveno mesto. Oni su, štaviše, bili ne samo perspektivni već u stvari i inteligentni; ne samo inteligentni, već civilizovani! Tehnološki razvoj bio im je već nadohvat ruke. Ali na njih su neopravdano mnogo "secovali" u galaktičkoj kladionici zato što je njihov ljigavi metabolizam jednostavno bio suviše spor da bi se takmičili sa toplokrvnijim, hitrijim rasama.
     Ali jedna rasa će, jednoga dana, stići u kosmos i preživeti. Bar su se Hičiji tome nadali.
     I od toga su i strahovali jer su znali još dok su pravili planove za svoje povlačenje da bi rasa koja bi mogla da ih dostigne, isto tako mogla i da ih prestigne. Ali kako je bilo moguće da se ta pretnja ostvari tako brzo? Prošlo je samo šezdeset zemaljskih godina od poslednjeg proveravanja!
     Tada su udaljeni monitori koji su kružili oko planete Venere prikazali dvonožne sapijense, koji su otkopali napuštene tunele Hičija, istražujući svoj maleni sunčev sistem u kosmičkim letelicama pokretanim reaktivnim mlaznim motorima. Žalosno primitivni, naravno. Ali perspektivni. Za sto do dvesta godina - najviše četiri do pet stotina godina, smatrali su Hičiji - dovoljno je verovatno da će pronaći asteroid Kapiju. A sto do dvesta godina posle toga mogli bi početi da shvataju tehnologiju ...
     Međutim, događaji su se odvijali takvom brzinom! Ljudska bića su pronašla svemirske brodove na Kapiji, pa Fabriku hrane - ogromno, udaljeno staniše koje su Hičiji upotebili za smeštaj ondašnje najperspektivnije Zemljine rase, australopitekusa. Sve je to palo u ruke ljudima, a to još nije bio kraj priče.

     Možda ovde postoji lagana zbrka koju bi trebalo da otklonim. Robinet (i svi ostali pripadnici ljudske rase) nazvali su ove ljude Hičijima. Razume se, oni sebe nisu tako nazivali baš kao što domorodačko stanovništvo Amerike sebe nije nazivalo Indijancima niti su afrička Koi-San plemena sebe nazivala Hotentotima i Bušmanima. Hičiji su u stvari sebe nazivali inteligentnim bićima. Ali time se mnogo ne dokazuje. Baš kao ni nazivom Homo sapiens.

     Zapovednikova posada je bila dobro obučena. Kada su dobili podatke, i propustili ih kroz montirane umove, i tabulirali ih, i rezimirali, onda su stručna lica pripremila izveštaje. Bela-Buka je bio navigator. Njegova dužnost je bila da odredi položaj svih mesta sa kojih su stigli izveštaji i da ažurira arhivu lokatorskih uređaja. Potkovica je rukovao komunikacijskim uređajima, i bio je od svih najzaposleniji - osim možda Meleskinje, integratora, koja je jurila od jednog do drugog pulta, šaputala nešto montiranim umovima i upućivala na ponovnu proveru i sravnjivanje podataka. U ovom trenutku nije bilo potrebno stručno znanje ni Proboda, koji je bio stručnjak za probijanje iz crne rupe, a ni same Duplo, čija se stručnost sastojala u rukovanju uređajima sa daljinskim komandama, pa su oni ostalima pružili moralnu podršku, kao i Zapovednik, kome su rebrasti mišići na licu vijugali kao guje dok je čekao na sređene izveštaje.
     I Meleskinja je bila zaljubljena u Zapovednika, pa mu je zato prvo davala najmanje preteće izveštaje.
     Prvo, činjenica je da su kosmičke letelice sa Kapije bile otkrivene i korišćene. Pa, to ništa ne smeta! To je bio deo plana, mada je on bio poremećen time što se to dogodilo tako brzo.
     Drugo, činjenica je da je Fabrika hrane otkrivena, kao i artefakt koji su ljudi nazvali Hiči-nebo. Te vesti su bile stare, sada već više decenija stare. Isto tako ne opasne. Isto tako su remetile plan - mnogo su ga remetile, jer bilo je zamišljeno da Hiči-nebo zadrži u klopci svaki brod koji na njega sleti, a to što je bila uspostavljena dvosmerna komunikacija ukazivalo je da je među tim dvonožnim novajlijama došlo do sasvim neočekivanog progresa.
     Treće, stigla je poruka od naroda iz kosmičkog jedrenjaka zbog čega su se žile na Zapovednikovom licu još brže izvijale. Otkriti jedan brod u sunčevom sistemu bila je jedna stvar - locirati ga u međuzvezdanom prostranstvu bila je druga, zabrinjavajuće zadivljujuća.
     I četvrto...
     Četvrto je bio dijagram Bele-Buke koji je pokazivao gde se u sadašnjem trenutku nalaze svi poznati kosmički brodovi Hičija koje sada koriste ljudska bića, i kad ga je Zapovednik video on zaskiča od ljutine i straha. "Prikaži ga zajedno sa zabranjenim svemirskim zonama!" zapovedi. I čim su lepeze sa podacima bile nameštene i pojavila se kombinovana slika, žile na njegovim obrazima zadrhtaše kao otkinute žice na harfi. "Oni istražuju crne rupe", reče on, utanjivši glasom.
     Bela-Buka klimnu. "Ima još nešto", reče on. "Neke od tih letelica nose razbijače poretka. One mogu da prodru."
     A Meleskinja, integrator, dodade: "Izgleda da ne shvataju značenje znakova opasnosti."
     Pošto su predali svoje izveštaje, ostali članovi posade učtivo su čekali na dalje naredbe. Ovo je sada bio Zapovednikov problem. Jako su se nadali da će on biti u stanju da ga reši.
     Žena po imenu Duplo nije zapravo bila zaljubljena u Zapovednika, jer još nije bilo vreme za to, ali znala je da će biti. Sasvim skoro. U roku od nekoliko narednih dana, najverovatnije. I tako je pored zabrinutosti zbog zapanjujuće i zastrašujuće vesti, takođe brinula i zbog Zapovednika. Baš njemu se već grčila gornja usna. Mada još nije bilo vreme, ona ispruži svoju mršavu ruku i stavi je preko njegove. Zapovednik je bio toliko duboko zamišljen da je nije čak ni primetio, ali ju je rasejano potapšao.
     Potkovica je zašmrkao što je kod Hičija bilo kao da se nakašljao, a onda je zapitao: "Želite li da uspostavimo kontakt sa montiranim umovima?"
     "Ne sada", zašištao je Zapovednik, trljajući se po grudima slobodnom pesnicom. Od toga se čula škripa, i to glasna u tišini kabine. Ono što je zapovednik stvarno želeo da učini bilo je da se vrati u svoju crnu rupu u središtu Galskije i navuče zvezde preko glave. Što nije bilo moguće. Drugo što bi bilo dobro učiniti bilo je da pobegne natrag u to isto pouzdano, bezbedno središte i podnese raport višim vlastima. Više vlasti bi onda mogle da donose odluke. Oni bi mogli biti ti koji bi rukovali montiranim umovima podataka, koji bi se vrlo rado umešali. Oni bi mogli odlučiti kako u tom slučaju da postupe - ako je moguće, s nekim drugim zapovednikom i drugom posadom koje bi u stvari poslali u ovaj užasan brz svemirski prostor da izvrše njihova naređenja. To je bila moguća opcija, ali Zapovednik je bio suviše dobro istreniran da bi sebi dozvolio da se tako lako izvuče. On je bio taj koji se nalazio na mestu događaja. Stoga je on taj koji treba prvi da reaguje. Ako bude reagovao pogrešno - onda, teško jadnom Zapovedniku! Povući će posledice. Uporno će ga izbegavati u najmanju ruku, mada je to bilo predviđeno samo za manje prestupe. Za teže prestupe i kod njih je bilo predviđeno "slanje na nebo" - a Zapovednik nije žudeo da se pridruži ovoj silnoj gomili uskladištenih umova kakvi su bili svi njegovi preci.
     On zabrinuto zašišta i donese svoju odluku. "Obavesti montirane umove", naredio je.
     "Samo da ih obavestim? Da ne tražim preporuke?" upita Potkovica.
     Odlučnim glasom: "Samo da ih obavestiš. Pripremi automatski penetrator i pošalji ga nazad u bazu sa kopijom svih podataka." Ovo je bilo upućeno Duploj, koja pusti njegovu ruku i poče posao oko aktiviranja i programiranja malog broda-glasnika. Najzad, Beloj-Buci: "Upravi kurs prema tački presretanja svemirskog jedrenjaka."
     Kod Hičija nije bio običaj da se salutira prilikom primanja naređenja. Takođe nije bio običaj da se o njemu raspravlja, pa se stepen njihove pometenosti ogledao u pitanju Bele-Buke: "Da li ste sigurni da to treba da uradimo?"
     "Uradi", reče Zapovednik, ljutito sležući ramenima.
     Zapravo, to nije bilo sleganje ramenima već brzo, naglo grčenje njegovog tvrdog, loptastog trbuha. Duplo uhvati sebe kako sa divljenjem bulji u to privlačno malo ispupčenje i u žilave, dugačke tetive koje su mu na ruci iskočile od ramena do ručnog zgloba. Gle, mogli biste ih gotovo obuhvatiti prstima!
     Ona se trgnu shvativši da će njen ljubavni trenutak nastupiti pre nego što je ona mislila. Kako je to nezgodno! Zapovednik će se uznemiriti isto koliko i ona, jer su bili napravili planove za jedan poseban dan i po. Duplo otvori usta da mu kaže, a onda ih opet zatvori. Nije bio trenutak da mu time zadaje brige; on je upravo dovršavao razmišljanje od koga su mu se zategli mišići na obrazu i zbog kojih se natuštio i počeo da izdaje naređenja.
     Zapovedniku su na raspolaganju stajala mnogobrojna sredstva kojima je mogao da se posluži. Bilo je više od hiljadu vešto sakrivenih artefakata Hičija po čitavoj Galaksiji. Ne onih koje je trebalo neko da otkrije pre ili kasnije, kao što je bila Kapija; ovi su bili skriveni tako što su imali spoljni izgled neprivlačnih asteroida u nepristupačnim kružnim putanjama, ili među zvezdama, ili u skupinama drugih objekata u oblacima prašine i gasova. "Duplo", naredio joj je ne gledajući je, "aktiviraj jedan komandni brod. Sastaćemo se sa njim na tački ukrštanja sa jedrenjakom."
     On je primetio da je ona uznemirena. Bilo mu je zbog toga žao ali nije bio iznenađen - uostalom i on sam je bio uznemiren! Vratio se na svoje mesto za komandnim pultom i seo smeštajući karlične kosti u istureni oblik sedišta u obliku slova Y tako da mu je kesa sa uređajem za obezbeđivanje životnih uslova tačno ušla u onaj ugao koji su zaklapale ralje.
     I tada je primetio da pored njega stoji njegov vezista, i da mu se lice zabrinuto trza. "Da, Potkovice? Šta je u pitanju?"
     Potkovica savi oba biscepsa u znak poštovanja. "To..." mucao je on. "Oni... Mučke ubice..."
     Zapovednik se prestravi kao da ga je protresao strujni udar. "Mučke ubice?"
     "Mislim da postoji opasnost da ih neko uznemiri", reče Potkovica snuždeno. "Oni urođenici razgovaraju preko direktne radio-veze."
     "Razgovaraju? Hoćeš da kažeš prenose međusobne poruke? O kome to govoriš - o montirani umovi!" povika Zapovednik, ponovo skačući sa svoga sedišta. "Hoćeš da kažeš da urođenici šalju poruke na galaktičke udaljenosti?"
     Potkovica obesi glavu. "Bojim se da je tako, Zapovedniče. Razume se još ne znam šta govore - ali vode velike razgovore."
     Zapovednik malaksalo zatrese ručnim zglobovima dajući znak da ne želi ništa više da čuje. Šalju poruke! Preko galaktičkog prostranstva! Gde bi svako mogao da čuje! - gde bi, naročito, izvesni stvorovi koje po Hičijima nipošto ne bi trebalo uznemiriti, takođe mogli da čuju. I da na njih reaguju. "Stavi u dejstvo prevodne matrice za umove", naredi on, i vrati se snuždeno na svoje sedište.
     Ova misija je bila baksuzna. Zapovednik je izgubio nadu da će se završiti kao dokoni kruzing, čak ni kao dobro obavljen mali zadatak. Postavljao je sebi ozbiljno pitanje da li će moći da izdrži još nekoliko dana.
     Ipak, uskoro će se premestiti u bojni brod u obliku ajkule, najbrži brod Hiči-flote, prepun mašinerije. Tada će se broj njegovih opcija povećati. Taj ne samo da je bio veći i brži; imao je mnogobrojne uređaje kojih nije bilo na ovom malom brodu-penetratoru. Jedan TPP. Probijače rupa nalik na one koje su njegovi preci koristili da izdube asteroid Kapiju kao i prokope ispod Venerine površine. Spravu koja je prodirala u crne rupe da vidi šta se odande može iščupati - on zadrhta. Neka se smilostive montirani umovi predaka, samo da nju ne mora da upotrebi! Ali će je imati. Imaće još hiljadu drugih korisnih sprava...
     Pod pretpostavkom, to će reći, da je taj brod još u ispravnom stanju i da će stići na ugovoreni sastanak.
     Artefakti koje su Hičiji ostavili za sobom bili su moćni, snažni, i dugotrajni. Isključujući neki udes, bili su sagrađeni tako da traju najmanje deset miliona godina.
     Ali mogućnost udesa se nije mogla sasvim isključiti. Neka supernova u blizini, kvar na nekom uređaju, čak i slučajan sudar sa nekim drugim objektom - artefakti su mogli biti obezbeđeni protiv gotovo svih rizika, ali u beskonačnosti astronomskog vremena "gotovo svih" je skoro isto što i "nikakvih".
     A ako bi taj komandni brod kojim slučajem omanuo? I ako Duplo ne bi mogla da locira neki drugi i dovede ga na sastanak?
     Zapovednik je dozvolio sebi da se potpuno prepusti utučenosti. Bilo je suviše mnogo uslovnosti. A posledice svake od njih suviše neprijatne da se na njih misli.
     Za Zapovednika, ili bilo kog drugog Hičija, nije bilo neobično što je utučen. To su zaslužili poštenom igrom.

     Hičiji su dosta rano u fazi tehnološkog razvitka naučili da pohranjuju inteligencije umrlih ili umirućih Hičija u neorganske sisteme. Na taj način su uskladišteni mrtvaci da bi imao ko da pravi društvo dečaku Vonu, a primena te tehnologije dovela je do stvaranja Robinove kompanije Drugi Život. Za Hičije (ako smem da iznesem jedno možda ne nepristrasno mišljenje) to je možda bila greška. Kako su oni bili u stanju da koriste mrtve umove Hiči-predaka da bi pohranjivali i obrađivali podatke, oni nisu bili vrlo umešni u stvaranju pravih sistema veštačke inteligencije, daleko veće snage i fleksibilnosti. Kao... ovaj... kao što sam ja.

     Kada se Napoleonova Velika armada lagano povlačila iz Moskve, neprijatelji su joj bili male čete laske konjice koje su na nju vršile prepade, ruska zima - i očajanje.
     Kad je Hitlerov Vermaht prešao taj isti teški put sto trideset godina kasnije, glavne opasnosti bili su ruski tenkovi i artiljerija, ruska zima - i, opet, očajanje. Oni su se povlačili u boljem poretku i nanosili neprijateljima veće gubitke. Ali očajanja nije bilo više, niti manje.
     Svako povlačenje je nalik na pogrebnu povorku, a "mrtvac" je tu samopouzdanje. Hičiji su puni samopouzdanja očekivali da osvoje jednu galaksiju. Kad su otkrili da moraju da izgube, i počeli svoje povlačenje preko beskrajnog zvezdanog prostranstva u pravcu središta, veličina njihovog poraza bila je neuporedivo veća od bilo kog poraza znanog ljudskoj rasi, a u dušu svakog od njih uvuklo se očajanje.
     Hičiji su igrali jednu veoma komplikovanu igru. Mogli biste je nazvati timskim sportom, s tom razlikom što je samo malom broju igrača uopšte bilo dozvoljeno da znaju da pripadaju timu. Strategije su bile ograničenog obima, ali je krajnji cilj bio izvestan. Ako uspeju da se održe kao rasa, pobediće.
     Ali na toj tabli se kretalo toliko igrača! A Hičiji su imali tako malo kontrole nad igrom. Mogli su da je započnu. Posle toga, ako se direktno umešaju - oni se eksponiraju. I tu igra postaje opasna.
     Sad je Zapovednik bio na potezu, a on je znao kakvom se riziku izlaže. On bi mogao biti igrač koji je u ime Hičija izgubio igru, jednom zasvagda.
     Njegov prvi zadatak bio je da sačuva skrovište Hičija što je moguće duže, a to je značilo da nešto treba preduzeti u vezi sa narodom iz svemirskog jedrenjaka.
     To mu je zadavalo najmanje brige; drugi po redu zadatak bio je važan. Na ukradenom brodu nalazila se oprema koja može da probije čak i omotač oko skrovišta Hičija. Ne može da uđe unutra. Ali može da zaviri, a to ne valja. Što je još gore, istom tom opremom može da se prodre u gotovo svaki diskontinuitet događanja, čak i u onaj u koji se Hičiji nisu usuđivali da uđu. Onaj za koji su se molili da nikada ne bude probijen, jer se u njemu nalazilo ono čega su se najviše užasavali.
     Zato je Zapovednik sedeo za komandnim pultom svoga broda dok je svetlucavi oblak silicijuma koji je orkužavao jezgro polako iza njih iščezavao. Za to vreme, kod Duplo su počeli da se uočavaju znaci preteranog naprezanja koje će je ubrzo sasvim iscrpsti; a za to vreme hladan, muljav narod iz svemirskog jedrenjaka milećim korakom živeo je svoj spori, dugački život; a za to vreme, ona jedna letelica sa ljudskom posadom koja bi tu nešto mogla da učini, približavala se još jednoj crnoj rupi...
     A za to vreme, ostali igrači na ovoj ogromnoj tabli, Odi Volters i Dženi Ji-đing, gledali su kako njihova hrpa žetona polako nestaje i čekali da odigraju svoju sopstvenu privatnu igru.









11.
     Preda mnom je stajao čovek sa licem boje mrkožutog avokada preprečivši mi prolaz. Video sam mu izraz na licu pre nego što sam prepoznao samo lice. Izraz je bio tvrdoglav, besan, umoran. Lice kome je pripadao bilo je lice Odija Voltersa Mlađeg, koji je (moja sekretarica nije zaboravila da mi kaže) već nekoliko dana pokušavao da stupi sa mnom u vezu. "Zdravo, Odi", rekoh ja, stvarno vrlo srdačno, rukujući se sa njim i klimajući u znak pozdrava u pravcu zgodne mlade žene istočnjačkog lika koja je stajala pored njega, "baš se radujem što smo se ponovo sreli! Jeste li odseli u ovom hotelu? Divno! Čujte, ja strašno žurim, ali hajde da zajedno večeramo - sredite to sa upravnicom hotela, hoćete li? Vratiću se za sat-dva." Nasmeših se na njega, nasmeših se na mladu ženu, i ostavih ih da tamo stoje.
     Ne kažem da je ovo bilo baš vrlo učtivo, ali ja sam se stvarno žurio, a osim toga, mučio me je i stomak. Smestio sam Esi u jedan taksi i ona je otišla svojim putem, a ja sam uhvatio drugi i odvezao se u sud. Razume se, da sam u tom trenutku znao zašto me je čekao i šta je hteo da mi kaže, možda bih bio predusretljiviji prema Voltersu. Ali nisam znao šta to ima da mi kaže.
     Niti šta ću sledeće da čujem, što se toga tiče.
     Pred kraj sam morao jedan deo da pređem pešice jer je saobraćaj bio zagušen više nego obično. Neka povorka se pripremala za defile, a oko međunarodne Palate pravde bila je ionako uobičajena gužva. Palata je oblakoder od četrdeset spratova, koji leži na kesonima uronjenim u uljasto roterdamsko tle. Spolja dominira nad polovinom grada. Iznutra je sva u tamnocrvenim zastorima i neprobojnom staklu, pravi uzor međunarodne sudske zgrade. Ovamo se ne dolazi zbog opomene za pogrešno parkirano vozilo.
     Ovo zapravo nije mesto gde se uopšte mnogo bave ljudima kao pojedincima, i da sam iole sujetan, a jesam, osećao bih se ponosnim zbog činjenice što sam tehnički uzev bio jedan od četrnaestoro optuženih u sudskom sporu, od kojih su četiri stranke bile suverene države. Imao sam čak na raspolaganju nekoliko kancelarija za ličnu upotrebu u samoj palati, kao i sve ostale stranke. Ali nisam otišao pravo tamo. Bilo je skoro jedanaest sati pa je bilo dosta verovatno da je sud već počeo da zaseda tog dana. Sa smeškom na licu progurao sam se pravo u sudnicu. Bila je prepuna. Uvek je bila prepuna zato što su na saslušanjima mogle da se vide čuvene ličnosti. U svojoj sujeti pomislih da sam i ja jedna od njih, pa sam očekivao da će glave početi da se okreću kad ja uđem. Nikakve glave. Nikakvo okretanje. Svi su gledali u pola tuceta mršavih, bradatih lica u galabijama i sa sandalama na nogama, koji su sedeli iza jedne pregrade u delu predviđenom za tužioce, i pili koka-kolu, kikoćući se. Starci. Ne viđaju se oni svakog dana. Stajao sam zablenut u njih kao i svi ostali sve dok ne osetih nečiji dodir na ruci. Okrenuh se i ugledah msje Ijsingera, moga advokata od krvi i mesa, koji je prekorno zurio u mene. "Zadocnili ste, dragi g. Brodhede", prošaputao je. "Sudije su verovatno primetile da vas nema."
     Pošto su sudije bile zauzete šaputanjem i međusobnim prepiranjem oko toga, kako sam shvatio, da li dnevnik svemirskog istraživača koji je prvi otkrio tunele na Veneri treba prihvatiti kao dokazni materijal, sumnjam da su primetile. Ali čovek ne plaća advokatu onoliko koliko sam ja platio msje Ijsingeru da bi se s njim prepirao.

     Smatrajući da će australopitekusi, koje su otkrili prilikom svoje prve posete Zemlji, na kraju stvoriti tehnološki razvijenu civilizaciju, Hičiji su odlučili da jednu njihovu koloniju sačuvaju u nekoj vrsti zoološkog vrta. Njihovi potomci bili su "starci". Razume se, ovo je bila pogrešna procena od strane Hičija. Australopitekusi nisu nikada dosegli inteligenciju, već su izumrli. Za ljudska bića bila je umirujuća pomisao kada su shvatili da je tzv. Hiči-nebo, kasnije prekršteno u S. Ja. Brodhed, daleko najveći i najsloženiji astroplan koji je ljudska rasa ikada videla, u stvari, bio neka vrsta majmunskog kaveza.

     Razume se, nije postojao nikakav pravni razlog da ja njemu platim. Ovaj spor se u prvom redu ticao predloga od strane Japanskog Carstva da se raspusti Korporacija Kapija. Ja sam u njega bio umešan kao glavni akcionar u poslovima vezanim za iznajmljivanje S. Ja., a Bolivijci su podigli tužbu zahtevajući da se ta povelja opozove iz razloga što finansiranje kolonista predstavlja "povratak na stanje ropstva". Koloniste su nazivali unajmljenim slugama a mene su nazivali, između ostalih, opakim eksploatatorom ljudske bede. A šta su tu radili starci? E, oni su takođe bili zainteresovana stranka jer su tvrdili da je S. Ja. njihovo vlasništvo - oni i njihovi preci su tamo živeli stotinama hiljada godina. Njihov položaj na sudu bio je pomalo zamršen. Oni su bili štićenici tanzanijske vlade jer je dekretom odlučeno da se tamo nalazila njihova zemaljska domovina, ali Tanzanija nije imala svoga zastupnika u sudnici. Tanzanija je bojkotovala Palatu pravde zbog jedne nepovoljne odluke u vezi sa njihovim podvodnim projektilima donesene prošle godine, tako da su njihovi poslovi obavljani preko Paragvaja - koji je za to zapravo najviše bio zainteresovan zbog pograničnog spora sa Brazilom, koji je opet bio prisutan kao zemlja domaćin glavnog sedišta Korporacije Kapija. Je l' vam ovo sve jasno? Meni nije, ali zato sam i angažovao msje Ijsingera.
     Kad bih se lično pojavljivao u svakom bezveznom sudskom sporu oko više miliona dolara, sve vreme bih provodio u sudu. A ja imam toliko stvari koje želim da uradim za ovo vreme koje mi još preostaje da bih u normalnim okolnostima ostavljao advokate da se izbore, a svoje bih vreme pametnije upotrebio, ćaskajući sa Albertom Ajnštajnom ili šetajući sa svojom ženom pored Tapanskog mora. Međutim, bilo je posebnih razloga da ovde prisustvujem lično. Jedan od njih sam ugledao kako napola spava na kožnoj fotelji blizu staraca. "Idem da vidim da li bi Džo Kvjatkovski popio jednu kafu", rekao sam Ijsingeru.
     Kvjatkovski je bio Poljak koji je zastupao Istočnoevropsku ekonomsku zajednicu i bio je jedan od tužilaca u ovom sporu. Ijsinger poblede. "On nam je protivnik!" prošištao je.
     "Ali i stari prijatelj", velim ja, naduvavajući malo stvarne činjenice - i on je bio svemirski istraživač na Kapiji, i nas dvojica smo već nazdravljali u to ime.
     "Ne postoje prijatelji u sudskom procesu ovog značaja", objašnjavao mi je Ijsinger, ali mu se ja samo nasmeših pa se nagnuh i tiho zviznuh u pravcu Kvajtkovskog koji sasvim spremno pođe sa mnom kad se razbudio.
     "Ne bi trebalo da budem ovde s tobom, Robine", promumlao je kad smo stigli u moj apartman na petnaestom spratu. "Pogotovu ne da pijem kafu! Imaš li nešto da se stavi unutra?"
     Imao sam - šljivovicu, i to od njegovog omiljenog proizvođača iz Krakova. I cigare iz Kampučije, koje je voleo, i usoljene haringe i krekere uz to.
     Zgrada je bila sagrađena nad jednim malim kanalom u blizini reke Maas, pa se osećao miris vode. Pošto sam naredio da nam otvore jedan prozor, čulo se kako lađe prolaze kroz pojasni luk zgrade kao i tutnjava vozila iz tunela ispod reke koji je bio udaljen dvesta pedeset metara. Otvorio sam još malo prozor zbog Kvjatkovskove cigare, i ugledao zastave i vojnu muziku u pobočnim ulicama. "Iz kog razloga danas defiluju?" upitao sam ja.
     Kao uzgred: "Zato što vojske vole da defiluju", progunđao je on. "A sad, Robine, nema više glupiranja. Ja znam šta ti želiš, a to je nemoguće."
     "Ono što ja želim", rekoh, "to je da Ieez pomogne da se unište teroristi koji imaju kosmički brod, što je očito u sveopštem interesu. Ti mi kažeš da je to nemoguće. Fino, prihvatam, ali zašto je nemoguće?"
     "Zato što se ti ne razumeš u politiku. Ti misliš da IEEZ može da ode i da kaže Paragvajcima: 'Čujte, idite i nagodite se sa Brazilom, kažite da ćete biti fleksibilniji u pitanju tog pograničnog spora ako oni pristanu da udruže informacije sa Amerikancima, i tako omoguće da se uhvati ovaj kosmički brod sa teroristima'."
     "Da", rekoh ja, "upravo sam tako mislio."
     "E, tu grešiš. Oni neće ni da čuju."
     "Ieez je", rekoh ja, snabdeven podrobnim informacijama o ovome od strane mog informacijskog sistema, Alberta, "najznačajniji trgovinski partner Paragvaja. Na vaš zvižduk oni skaču."
     "U većini slučajeva, da. U ovom slučaju, ne. Ključni problem je situacija u Republici Kampučiji. Ona sa Paragvajem ima sklopljene privatne aranžmane. O njima neću da govorim ništa, osim da su odobreni na najvišem nivou. Još malo kafe", dodade on, pružajući svoju šoljicu, "i molim te, sad nemoj da sipaš onoliko kafe."
     Nisam pitao Kvajtkovskog o kojim "privatnim aranžmanima" je reč, jer da je hteo da mi kaže ne bi ih nazvao privatnim. Nije bilo ni potrebno da ga pitam. Bili su vojni. Svi "privatni aranžmani", koje u današnje vreme međusobno sklapaju vlade bili su vojne prirode, i da se nisam preznojavao u strahu od terorista, preznojavao bih se u strahu od ludačkog načina ponašanja zakonito izabranih vlada u svetu. Ali idemo redom. Po Albertovom savetu, primio sam zatim u svom salonu jednog advokata iz Malezije, pa onda jednog misionara iz Kanade, pa onda jednog vazduhoplovnog generala iz Albanije, i za svakog od njih imao sam pripremljen po jedan mamac kojim sam ih vabio. Albert mi je rekao koje poluge da povlačim i kakve staklene perle da ponudim domorocima - ovde dodatnu kvotu za preseljenje kolonista, tamo neki "dobrotvorni" prilog. Ponekad je bio dovoljan samo osmeh. Roterdam je za tako nešto bio vrlo pogodan jer od kako je Sud bio prebačen ovamo iz Haga, pošto je Hag pretrpeo znatne nevolje prilikom poslednjeg ludiranja nekog šaljivdžije sa TPP-om, u Roterdamu ste mogli sresti koga god ste hteli. Sve moguće ljude. Svih boja, svih polova, u svim mogućim nošnjama, od advokata iz Ekvadora u mini suknjama do notara sa Maršalskih Ostrva u saronzima i sa ogrlicama od ajkulinih zuba. Da li sam imao uspeha ili ne teško je reći, ali u pola jedan moj želudac mi je dao na znanje da će me vrlo ozbiljno zaboleti ako ga ne budem nečim nahranio, i tako sam zaključio prepodnevni posao. Sa čežnjom sam pomislio na naš lepi tihi hotelski apartman sa lepom mlakom šniclom koju će nam servirati, i na izuvene cipele, ali bio sam obećao da odem po Esi tamo gde je ona obavljala svoje poslove. Zato sam rekao Albertu da proceni koliko sam postigao i da mi preporuči šta dalje da radim, pa sam krenuo u potragu za taksijem.
     Ne biste mogli proći pored nekog od Esinih povlašćenih ekspres-restorana a da ga ne primetite. Lukovi od svetlucavog plavičastog Hiči-metala mogu se naći u gotovo svim zemljama sveta. Budući da je bila šefovica, imala je izdvojen separe rezervisan za nas na galeriji, pa mi je tako, popevši se stepenicama, prišla sa jednim poljupcem, jednim mrštenjem, i jednom dilemom. "Robine! Slušaj! Oni ovde žele da služe majonez uz pomfrit. Da li da im dozvolim?"
     Ja joj uzvratih poljubac, vireći u isto vreme preko njenog ramena da bih video kakva se nemoguća jestiva nalaze na stolu. "To stvarno zavisi od tebe", kazao sam joj.
     "Pa da, razume se da zavisi od mene. Ali je važno, Robine! Toliko sam se trudila da postignem da to liči na pravi pomfrit, znaš. A sad majonez?" Onda se malo izmače da bi me bolje osmotrila, i izraz lica joj se promeni. "Toliko si umoran! Lice ti je toliko izborano! Robine, kako se osećaš?"
     Ja se nasmeših što sam mogao šarmantnije. "Samo sam gladan, dušo", povikao sam gledajući sa lažnim ushićenjem u tanjire ispred sebe. "Pazi samo! Ovo dobro izgleda, šta je to, pržena filovana tortilja?"
     "To je kaša", reče ona s ponosom. "Tortilja je ovo ovde. Ima i ruskih palačinki. Hajde, vidi kako ti se dopada." I tako sam, razume se, sve morao da probam, mada to uopšte nije bilo ono što je moj želudac tražio. Tako, čapati, ćufte od pirinča sa kiselim ribljim umakom, sve je to imalo ukus, u prvom redu, kuvanog ječma. Ništa od svega toga nije bilo po mom ukusu. Ali moglo je da se jede.
     I to su sve bili pokloni koje smo dobili od Hičija. Značajno saznanje dobiveno posredstvom Hičija bilo je da se tkiva živih bića, uključujući vas i mene, uglavnom sastoje od četiri elementa: ugljenika, vodonika, kiseonika, i azota - U V K A - tj. UVKA-hrane. A pošto se od toga sastoje gasovi koji sačinjavaju najveći deo kometa, oni su sagradili svoju Fabriku hrane tamo gore u Ortovoj maglini, gde komete našeg Sunca samo čekaju da ih neka zvezda 'strese' i pošalje da ukrase naše nebo.
     No, nije to samo UVKA. Potrebno nam je još nekoliko drugih elemenata. Sumpor je najvažniji, može biti, pa onda možda natrijum, magnezijum, fosfor, hlor, kalijum, kalcijum - da i ne pominjem malkice kobalta od koga se pravi vitamin B-12, hrom za regulisanje glikoze, jod za rad štitaste žlezde, pa onda litijum, fluor, arsenik, selen, molibden, kadmijum, i kalaj - đavo će ga znati za šta. Verovatno vam je potrebna cela tablica periodičnih elemenata bar u tragovima, ali većinom i tako neznatnih količina da ne morate da se trudite da ih dodajete u jelo. Oni se ionako javljaju uzgred bilo da ih želite ili ne. Onda su Esini hemičari specijalisti za ishranu umešali u to određene količine šećera i začina i raznih drugih lepih stvari i proizveli hranu za svakoga - ne samo hranu koja će ih održati u životu, već u priličnoj meri hranu kakvu su želeli da jedu, pa otuda 'čapati', tj. kašu i ćufte od pirinča. Od UVKA-hrane možete napraviti što god hoćete ako je izmešate kako valja. Među ostalim stvarima koje je Esi od nje pravila nalazilo se i mnogo para, a kako se pokazalo to je bila igra kojoj se ona sa uživanjem predavala.
     I tako kad sam se napokon namerio na nešto što moj stomak nije odbijao - ličilo je na pljeskavicu a imalo ukus salate od avokada sa komadićima slanine, što je Esi nazvala Velika Uvka - dok sam ja jeo Esi je stalno odlazila i vraćala se. Proveravala je temperaturu infracrvenih grejača, gledala da li je nešto zaprljano ispod mašina za pranje posuđa, probala slatkiše, burno protestovala što je voćni jogurt bio suviše redak.
     Esi me je uveravala da u njenom lancu restorana nema ničega što bi ma kome moglo da naškodi, mada je moj želudac imao manje poverenja u njene reči nego što sam ja imao. Nije mi prijala buka koja je dopirala sa ulice - je li to bio defile? - ali sam se izuzev toga osećao sasvim ugodno koliko sam u tom trenutku uopšte bio u stanju. Bio sam opušten i mogao da uočim koliko je moj položaj ovde bio izmenjen u odnosu na njen. Kad se Esi i ja negde pojavimo, ljudi nas gledaju, i to obično gledaju u mene. Ovde ne. U Esinim restoranima, Esi je bila glavna zvezda. Napolju su se prolaznici okupljali da gledaju paradu. Unutra, nijedan službenik nije bacio na nju ni pogled. Svako je radio svoj posao držeći leđa potpuno uspravno, a potajni pogledi koje su bacali svi su bili upereni u istom pravcu, u pravcu velike gospođe šefovice. Koja se nije baš ponašala kao prava gospođa, zapravo; Esi je imala tu sreću da je engleskom jeziku već četvrt veka podučava jedan pravi znalac - ja - ali kad je uzbuđena na sve strane se ori "nekulturni" i "huligani"!
     Prišao sam prozoru na prvom spratu da posmatram defile. Kretao se ravno avenijom Vin; po desetoro ljudi u redu, sa bleh-muzikom i izvikivanjem i transparentima. Davež. Možda gore nego davež. S druge strane ulice, ispred stanične zgrade, video se neki metež, sa policajcima i tablama s natpisima, pacifisti protiv onih koji traže ponovno naoružavanje. Po načinu na koji su se udarali međusobno tablama s natpisima niste ih mogli razlikovati. Esi koja mi se opet pridružila, jela je svoju Veliku Uvku i kad je bacila na njih pogled samo je zavrtela glavom. "Kakav je sendvič?" upitala me je.
     "Fini", odvratio sam, usta punih ugljenika, vodonika, kiseonika i azota, plus ostalih elemenata u tragu. Ona mi očima dade znak da govorim glasnije. "Rekao sam da je fini", vikao sam ja.
     "Nisam te čula zbog ove galame", požalila se ona, oblizujući se - njoj se dopadalo ono što je prodavala u svojim restoranima.
     Pokazujući glavom u pravcu parade, rekoh: "Ne znam da li je i ono tako dobro."
     "Ne verujem", složi se ona, gledajući sa negodovanjem u jednu četu Zuava, mislim da ih tako zovu - u svakom slučaju bili su tamnoputi i obučeni u uniforme. Nisam mogao da im vidim nacionalne oznake, ali je svaki od njih na ramenu nosio neko brzometno oružje sa kojim je izvodio majstorije: vrteo ga ukrug, udarao drškom u pločnik tako da odskoči i vrati mu se u šake, a sve to ne remeteći korak.
     "Možda bi trebalo da krenemo natrag u sud", rekoh ja.
     Ona pruži ruku i otkide poslednju mrvicu sa moga sendviča. Neke Ruskinje se rasplinu od debljine posle četrdesete godine, a neke usahnu i sparuškaju se. To kod Esi nije bio slučaj. Još je imala prava leđa i tanak struk koji su mi prvi pali u oči. "Možda", odvrati ona, i poče da skuplja svoje kompjuterske programe od kojih se svaki nalazio na posebnoj lepezi. "Dosta sam videla ljudi u uniformi kad sam bila dete, nemam neku naročitu želju da ih sada gledam."
     "Prava parada ne može bez uniformi."
     "Nisu oni samo u paradi. Pogledaj. I na pločnicima." I zaista, otprilike svaki četvrti čovek ili žena bili su obučeni u nekakvu uniformu. Malo sam se iznenadio. Razume se, oduvek je svaka država imala nekakvu vojsku, ali su je nekako držali zatvorenu u ormanu, kao kućni aparat za gašenje požara. Ljudi ih, u stvari, nikad nisu viđali. Ali su ih sada ljudi viđali, i to sve više i više.
     "Uostalom", reče ona, brižljivo tresući UVKA-mrvice sa stola na tanjirić i osvrćući se da vidi gde je mali kontejner za otpatke, "ti si sigurno dosta umoran i trebalo bi da pođemo. Dodaj mi tvoj poslužavnik, molim te."
     Sačekao sam je na vratima, a ona mi je prišla namrštena. "Kontejner je bio gotovo pun. U priručniku jasno piše da se isprazni kad se napuni 60% - šta će da urade kad im odjednom ode velika grupa mušterija? Trebalo bi da se vratim i izdam uputstva poslovođi - oh, do đavola", povika ona, a izraz lica joj se promeni. "Zaboravila sam svoje programe!" I odjuri natrag uz stepenice tamo gde je ostavila svoje lepeze sa uskladištenim podacima.
     Ja sam stajao pred vratima, čekajući da dođe, očiju uprtih u paradu koja je prolazila. Kako je to odvratno! Prolazila su prava oružja, bacači naoružani protivavionskim projektilima i oklopna vozila; a iza grupe gajdaša marširala je četa onih što prevrću šmajsere. Osetio sam kako su se iza mene pokrenula vrata i pomerio se u stranu u trenutku kad ih je Esi otvorila. "Našla, Robine", rekla je ona, smešeći se i podigla ruku u kojoj je nosila čitavu pregršt lepeza, pokazujući mi ih. Okrenuh se ka njoj.
     A pored mog levog uha nešto zazuja kao osa.
     U Roterdamu nema osa. Onda sam video kako je Esi pala na leđa a vrata se nad njom zatvorila. To nije bila osa. To je bio pucanj. U jednom od onih šmajsera koje je neko okretao nalazio se bojev metak, koji je bio ispaljen.
     Jednom sam gotovo bio izgubio Esi. To je bilo odavno, ali nisam taj događaj zaboravio. Sav onaj stari osećaj bola, svež kao da je to juče bilo, navro mi je u dušu dok sam gurao u stranu ona glupa vrata nadvijajući se nad njom. Ona je ležala nauznak, sa svežnjem lepeza preko lica, i dok sam ih uklanjao video sam da na okrvavljenom licu širom otvorene oči gledaju u mene.
     "Hej, Robe!", izgovorila je, zbunjeno. "Ti si me udario?"
     "Do vraga, ne! Zašto bih te ja udario?" Jedna od servirki žurno je prišla noseći gomilu papirnih salveta. Ja joj ih zgrabih iz ruke pkazujući u pravcu ambulantnih kola išaranih crveno-belim prugama na kojima je pisalo Poliklinische centrum a koja su zaludna stajala na raskrisnici zbog parade. "Vi! Dovedite ta kola ovamo! I dovedite i policajce!"
     Esi se uspravila i sela, gurajući moju ruku u stranu a policajci i osoblje restorana sjatiše se oko nas. "Zašto ambulantna kola, Robine", upita ona razložno. "Samo krvav nos, pogledaj!" I zaista to je bilo sve. Bio je to metak, da, ali je pogodio svežanj lepeza i tu se zadržao. "Moji programi!" jadikovala je Esi, vukući lepeze iz ruke policajca koji je hteo da ih uzme zbog metka, kao dokazni materijal. Ali bile su ionako upropašćene. Baš kao i moj dan.
     Dok smo Esi i ja doživljavali ovaj mali okršaj sa sudbinom, Odi Volters je sa svojom prijateljicom obilazio znamenitosti Roterdama. On se posle susreta sa mnom preznojavao; u prisustvu velike količine para to se ljudima događa. U odsustvu para za Voltersa i Ji-đing u Roterdamu nije bilo naročito veselo. Pa ipak, za Voltersa, u čijoj kasi je još bilo slame sa planete Pegi, i za Ji-đing, koja se retko udaljavala od S. Ja. i neposredne okoline lansirnih petlji, Roterdam je bio prava metropola. Nisu imali novaca da bilo šta kupe, ali su bar mogli da gledaju izloge. Barem je Brodhed pristao da se s njima sastane, stalno je u sebi ponavljao Volters; ali kad je pokušao da na to misli sa izvesnim osećanjem zadovoljstva, mračnija strana Voltersove prirode reagovala je sa besnim prezrenjem: Brodhed je kazao da će se sastati sa njima. Ali pri tom nije izgledalo kao da mu je do toga jako stalo...
     "Zašto se znojim?" upita on naglas.
     Ji-đing ga uhvati ispod ruke u znak moralne podrške. "Biće sve u redu", odgovori ona indirektno, "ovako ili onako". Odi Volters pogleda u nju naniže, zahvalno. Volters nije bio naročito visok, ali je Ji-đing bila sićušna; sve je na njoj bilo maleno osim očiju, crnih i sjajnih, i to zato što ih je operisala, a ta besmislica je poticala iz vremena kad je bila zaljubljena u jednog bankara, Šveđanina, i kad je smatrala da joj on ne uzvraća ljubav samo zbog nabora u uglu kapaka. "Pa? Hoćemo li da uđemo?"
     Volters nije imao pojma o čemu ona govori, i mora biti da je to pokazao namrštivši se; Ji-đing ga je gurala u rame malom, kratko podšišanom glavom gledajući naviše u jednu firmu iznad radnje. Bledim slovima koja kao da su visila u nekom praznom prostoru crnom kao abonos, bilo je ispisano:

     Drugi život

     Volters je pažljivo gledao u nju pa onda opet u ženu. "To je pogrebno preduzeće", nagađao je on i nasmejao se misleći da je shvatio njenu šalu. "Ali nismo još dotle stigli, Dženi."
     "Nismo", uzvrati ona, "odnosno ne baš zapravo. Zar ne prepoznaješ ime firme?" I onda se on, naravno, prisetio: Bilo je to jedno od mnogobrojnih preduzeća sa spiska Robineta Brodheda.
     Što više znate o Brodhedu, to će vam biti lakše da shvatite koje su to stvari koje će ga naterati da prihvati nagodbu; to je suvislo. "Zašto da ne?" reče Volters, sa odobravanjem, i uvede je kroz zastor toplog vazduha u tamne, hladovite prostorije radnje. Ako ovo i nije pogrebno preduzeće, onda se bar snabdevalo od iste firme za unutrašnju dekoraciju. U pozadini se čula tiha, neprepoznatljiva muzika, i širio se miris poljskog cveća, mada je jedino cveće koje se moglo videti bio buket ruža živih boja u jednoj kristalnoj vazi. Jedan visok, lep, postariji čovek ustade i stade pred njih; Volters nije bio siguran da li je ustao sa neke stolice ili se pojvio u obliku holograma. Smešeći se ljubazno na njih, pokušao je da pogodi koje su narodnosti. Nije pogodio. "Guten tag", oslovi on Voltersa, a Ji-đing se obrati sa"Gor ho oj-nej".
     "Mi oboje govorimo engleski", reče Volters. "A vi?"
     Otmene obrve se izviše. "Razume se. Dobro došli u Drugi Život. Da li se neko ko vam je blizak sprema da umre?"
     "Koliko znam, ne", odgovori Volters.
     "A tako. Razume se, mi možemo mnogo da učinimo čak i ako je kod te osobe nastupila metabolička smrt, mada što ranije otpočnemo sa prebacivanjem to bolje - ili možda mudro pravite planove za svoju sopstvenu budućnost?"
     "Ni jedno ni drugo", odgovori Ji-đing, "prosto hoćemo da saznamo šta imate da ponudite."
     "Razume se." Čovek se nasmešio pokazujući rukom na jedan udoban divan. Činilo se da nije ništa uradio kako bi se to dogodilo, pa ipak svetiljke zasijaše malčice jače a muzika se utiša za nekoliko decibela. "Moja posetnica", reče on pružajući Voltersu jedan kartončić i tako ovaj dobi odgovor na pitanje koje ga je mučilo: Posetnica je bila opipljiva, kao i prsti koji su mu je predali. "Dozvolite da vam nabrojim osnovne stvari; tako ćemo uštedeti vreme kasnije. Prvo i prvo, Drugi Život nije religiozno preduzeće i ne tvrdi da vam može obezbediti spasenje duše. Ono što vam mi nudimo je oblik nastavka života. Da li ćete vi - to će reći 'vi' koji se sada nalazite u ovoj prostoriji - biti toga 'svesni' ili ne" - tu se nasmeši - "to je nešto o čemu metafizičari još raspravljaju. Ali vaša uskladištena ličnost, ukoliko rešite da je sebi obezbedite, garantovano će proći Turingov test, pod uslovom da smo u mogućnosti da prenošenje započnemo dok je mozak još u dobrom stanju, a sredina u kojoj će klijent nastaviti život biće ona koju on odabere sa našega spiska. Mi imamo preko dve stotine različitih životnih sredina, i to..."
     Ji-đing pucnu prstima. "Mrtvaci", reče ona, shvatajući odjednom o čemu je reč.
     Službenik klimnu, sa nešto tvrđim izrazom na licu. "Tako su se nazivali prvobitni primerci, tačno. Vidim da ste upoznati sa artefaktom Hiči-nebo, koji se sada koristi kao transportna letelica za prevoz kolonista..."
     "Ja sam treći član posade te letelice", reče Ji-đing, što je bilo sasvim tačno izuzimajući glagolsko vreme, "a moj prijatelj je sedmi."
     "Zavidim vam", reče službenik, a po izrazu lica moglo se videti da govori istinu. Zavist ga nije sprečila da do kraja ispriča ono što je glavno dok je Volters pažljivo slušao sa rukom u ruci Dženi Ji-đing. Ta mu je ruka mnogo značila; nije mu dala da razmišlja o mrtvacima i njihovom štićeniku, Vonu - ili, bar ne o tome šta Von u ovom trenutku verovatno radi.
     Prvobitni mrtvaci, pričao je službenik, bili su na žalost nevešto urađeni; prenos njihovih memorija i ličnosti iz vlažne, sive mase u njihovim lobanjama u kristalne kompjuterske memorije u kojima su sačuvane posle smrti, obavila su neuka lica uz upotrebu uređaja koji su bili, pre svega, namenjeni jednoj sasvim drukčijoj vrsti. I zato je uskladištenje bilo manjkavo. Najprirodnije je da smatramo, objašnjavao je službenik, da su mrtvaci doživeli takav stres usled neveštog prenošenja da su poludeli. Ali to se više ne događa. Sada je procedura uskladištenja toliko usavršena da svaki umrli može da razgovara sa onima koji su još živi tako vešto da je to kao da razgovarate sa istinskom osobom. I više od toga! "Pacijent" vodi aktivan život u kompjuterskoj memoriji. On može da doživi muslimanski, hrišćanski ili scijentistički raj, uključujući, zavisno od toga šta je izabrao, lepe dečake rasute po travi kao biseri, horove anđela ili prisutnost samog L. Rona Habarda. Ukoliko nije verski nastrojen, može da doživljava pustolovine (planinarenje, ronjenje samo s maskom, slobodno jedrenje i skakanje bez padobrana u stilu T'ai či su popularni prilikom biranja) da sluša muziku bilo koje vrste, u društvu onoga koga odabere... i, razume se, (službenik, pošto nije pouzdano procenio u kakvom su odnosu Volters i Ji-đing, saopšti ovo ne porumenevši) seks. Sve moguće seksualne doživljaje. Koliko god puta želi.
     "Kako je to dosadno", reče Volters razmišljajući o ovom obaveštenju.

     Kada su programi i banke podataka za tzv. mrtvace postali dostupni za proučavanje, moj kreator, S. Ja. Brodhed, bila je prirodno veoma zainteresovana. Ona je sebi postavila zadatak da napravi njihov duplikat. Najsloženiji deo posla, razume se, predstavljalo je transkribovanje banke podataka sadržane u ljudskom mozgu i nervnom sistemu, koja je hemijskim putem i na principu redundantnosti preneta u memorije Hiči-lepeza. Uspešno je obavila posao. Dovoljno dobro ne samo da bi dobila povlasticu za lanac preduzeća Drugi Život, već dovoljno dobro - eto - da stvori mene. Model memorije za Drugi Život zasnivao se na njenim prvim najranijim istraživačkim radovima. Kasnije ga je ona usavršila - čak više od samih Hičija - zato što je bila u mogućnosti da kombinuje ne samo njihove metode već i nezavisno ostvarenu ljudsku tehnologiju. Mrtvaci nikada ne bi mogli uspešno da prođu Turingov test. Radovi Esi Brodhed, posle izvesnog vremena, to su mogli. I prošli su ga.

     "Za vas i mene", priznade službenik, "ali ne za njih. Znate, oni se ne sećaju sasvim jasno programiranih doživljaja. Ti delovi memorije vrlo brzo oslabe. No, ostali ne. Ako razgovarate sa nekom dragom osobom danas pa nastavite razgovor kroz godinu dana, on će ga se tačno sećati. Međutim, programirani doživljaji brzo izblede iz njihovog pamćenja - baš kao i uspomene na trenutke uživanja, znate, i zato oni Žele stalno da ih ponovo doživljavaju."
     "To je užasno", reče Ji-đig. "Odi, mislim da je vreme da se vratimo u hotel."
     "Nije još, Dženi. Šta ste ono rekli, da sa njima može da se razgovara?"
     Službeniku zablista pogled. "Svakako. Neki od njih vrlo vole da razgovaraju, čak i sa nepoznatim osobama. Imate časak vremena? To je vrlo jednostavno, zapravo." Govoreći i dalje odveo ih je do PV pulta, potražio nešto u jednom imeniku u svilenom povezu, i zatim otkucao niz kodiranih brojeva. "Ja sam se, u stvari, sprijateljio s nekima od njih", reče on stidljivo. "Kad u radnji nema posla, koliko puta ja potražim nekog od njih pa lepo proćaskamo - a, Reks! Kako ste?"
     "Pa, dobro sam", reče preplanuli stariji gospodin lepog izgleda koji se pojavio na PV ekranu. "Milo mi je što vas vidim tu! Čini mi se da ne poznajem vaše prijatelje?" dodao je, zureći ljubaznim pogledom u Voltersa i Ji-đing. Ako neko može idealno dobro da izgleda kad pređe izvesne godine starosti, onda je to bio ovaj čovek; imao je svu svoju kosu na glavi i činilo se da ima sve svoje zube; videle su mu se bore od osmeha u uglovima očiju, inače mu je lice bilo bez bora, a pogled sjajan i topao. Učtivo se naklonio kod predstavljanja. Zapitan o tome šta trenutno radi, on skromno sleže ramenima. "Spremam se da pevam 'Catulli Carmina' sa Bečkom državnom operom, znate." Onda namignu. "Prvi sopran je vrlo lepa žena, a meni se čini da je one pikantne pesme ne ostavljaju ravnodušnom na probama."
     "Neverovatno", promrmlja Volters, buljeći u njega. Ali Dženi Ji-đing je bila manje oduševljena.
     "Zaista ne želimo da vas zadržavamo jer želite da slušate muziku", reče ona učtivo, "a bojim se da ćemo morati da krenemo."
     "Oni će sačekati!", izjavio je Reks nežno. "Uvek sačekaju."
     Volters je bio fasciniran. "Recite mi", reče on, "kad govorite o, ah, druženju, u ovom, ah, stanju - možete li da birate s kim želite da budete u društvu? Čak i ako su te osobe još žive?"
     Pitanje je bilo postavljeno službeniku preduzeća, ali se prvi odazvao Reks. On je pronicljivo i saosećajno gledao u Voltersa. "Apsolutno", kazao je, klimajući potvrdno, kao da izmenjuju reči u poverenju. "Birate bilo koga živog, ili mrtvog, ili izmišljenog. I, g. Volters, oni će učiniti sve što zaželite!" reče smejuljeći se. "Ja uvek kažem", dodao je, "da je ono što vi nazivate 'život' u stvari samo neka vrsta predigre za pravi život koji dobijate ovde. Prosto ne mogu da razumem zašto ga ljudi toliko dugo odlažu!"
     Drugi Život je, u suštini bilo jedno od onih malih sporednih preduzeća kakva sam najviše voleo, ne zato što donose novac. Kad smo otkrili da su Hičiji bili u stanju da uskladište mrtve duše u mašine, meni se upalila sijalica. E, velim ja svojoj dobroj ženi, ako oni to mogu, zašto mi da ne možemo? E, veli moja dobra žena, nema nikakvog razloga, Robine, naravno, samo mi daj malo vremena da prokljuvim način kodiranja. Nisam doneo nikakvu odluku da li želim da se tako sa mnom postupi, niti kada. Ali sam bio siguran da ne želim da to urade sa Esi, bar ne u ovom trenutku, i zato sam se obradovao što joj je od onog metka otekao samo nos.
     E, ima još nešto. Zbog tog događaja imali smo posla s roterdamskom policijom. Uniformisani podoficir predstavio nas je brigadnom generalu, koji nas je svojim velikim brzim kolima sa upaljenim svetlosnim signalima prevezao u svoj ured gde nas je ponudio kafom. Zatim nas je brigadni general Zojc odveo u kancelariju inspektora Van Der Vala, jedne ogromne krupne žene sa staromodnim kontaktnim sočivima zbog kojih je izgledalo kao da u nas sažaljivo bulji. "To je tako neprijatno bilo za vas, dragi moj gospodine, i ja se nadam da vas rana mnogo ne boli, madam", govorila je vodeći nas gore uz stpenice - stepenice! - u kancelariju komesara Lucleka, koji je opet delovao sasvim drukčije. Mali rastom. Vitak. Plavokos, sa ljupkim dečačkim licem, mada je morao imati najmanje pedeset godina da bi postao šef Komesarijata. Mogli ste ga zamisliti kako palcem začepljuje otvor na gatu i drži ga tako beskonačno dugo, ako mora, ili dok se ne udavi. Ali ga niste mogli zamisliti kako se predaje. "Zahvaljujem što ste zbog ovoga došli u Glavni štab", rekao je, ponudivši nam prvo da sednemo.
     "Nesrećan slučaj", rekao sam ja.
     "Ne. Na žalost, nije nesrećan slučaj. Da je bio nesrećan slučaj njime bi se pozabavila policija grada Roterdama, a ne ja. Zato vodimo ovu istragu, i ja vas molim za saradnju."
     Da bih ga postavio na pravo mesto, rekao sam: "Naše vreme je prilično skupoceno da bismo ga trošili na ovakve stvari."
     Ali njega niste mogli postaviti na pravo mesto. "Vaš život je još skupoceniji."
     "Ali, molim vas! Jedan od vojnika u defileu izvodio je onaj manevar, a imao je metak u šmajseru koji je opalio."
     "Dragi moj g. Brodhed", odvrati on, "prvo, nijedan vojnik nije imao metke u oruđu; u oruđu uopšte nema udarne opruge. Drugo, ti vojnici uopšte nisu vojnici; to su studenti najmljeni i obučeni u uniforme za paradu, kao stražari pred Bakingemskom palatom. Treće, metak nije dopro iz povorke."
     "Otkud znate?"
     "Jer je pronađeno oružje." Izgledao je vrlo ljutito. "U ormanu jednog policajca! Za mene je to jako neugodno, dragi moj gospodine, kao što možete zamisliti. Dodate su brojne policijske snage zbog parade, i oni su koristili jedan kamion kao garderobu u kojoj su se presvlačili. 'Policajac' koji je ispalio metak bio je nepoznat ostalima u jedinici, ali ionako su bili pokupljeni iz raznih odreda. Došavši da se umije posle parade, on se na brzinu obukao i otišao, a ormančić je ostavio otvoren. U njemu su se nalazili samo uniforma - ukradena, pretpostavljam - puška, i vaša fotografija. Ne gospođina. Vaša."
     On se zavali u stolicu, čekajući šta ću ja da kažem. Ljupko dečačko lice bilo je mirno.
     Ali ja nisam bio. Potrebno je malo vremena da vam se slegne obaveštenje da je neko imao određenu nameru da vas ubije. To je jezivo. Ne samo poginuti; to je jezivo po definiciji, i ja mogu da posvedočim koliko mogu da se prepadnem kad se učini da je smrt blizu, na osnovu nezaboravnog, čak u više mahova ponavljanog iskustva. Ali biti ubijen to je gore od obične smrti. Rekao sam: "Znate kako se zbog toga osećam? Krivim! Hoću da kažem, mora da sam nešto učinio zbog čega me je neko istinski zamrzeo."
     "Upravo tako, dragi g. Brodhed. Šta mislite da bi to moglo biti?"
     "Nemam pojma. Ako pronađete tog čoveka, pretpostavljam da ćete moći da utvrdite taj razlog. To ne bi trebalo da bude suviše teško - mora da postoje otisci prstiju ili tako nešto? Ja sam video kamere, možda se na nečijem filmu može čak naći i njegova slika."
     On uzdahnu. "Dragi gospodine, molim vas nemojte mi govoriti kako da obavljam rutinski posao policajca. Sve su te stvari, razume se, obavljene, plus detaljni razgovori sa svima onima koji su možda videli tog čoveka, plus analiza znoja na odeći, plus sva ostala sredstva za identifikovanje. Ja pretpostavljam da je taj čovek profesionalac, što znači da se ovim sredstvima ne može postići uspeh. Stoga sad krećemo iz drugog pravca. Ko su vaši neprijatelji, i šta vi radite u Roterdamu?"
     "Ne verujem da imam neprijatelje. Možda poslovne rivale, ali oni se ne služe atentatima."
     On je strpljivo čekao da ja nastavim, pa sam dodao: "A što se tiče toga šta ja radim u Roterdamu, mislim da je to vrlo dobro poznato. Moji poslovni interesi obuhvataju izvestan udeo u eksploataciji izvesnih artefakata Hičija."
     "To je poznato", reče on, ne više tako strpljivo.
     Ja slegnuh ramenima. "I sad sam učesnik u jednom sporu u međunarodnoj Palati pravde."
     Komesar otvori jednu fioku svog pisaćeg stola, zaviri unutra, i ponovo je zalupi zlovoljno. "Dragi g. Brodhed", reče on, "vi ste u Roterdamu imali mnogo sastanaka koji nemaju veze sa tim sudskim sporom, već sa pitanjem terorizma. Vi želite da ga zaustavite."
     "Mi svi to želimo", rekoh ja ali ono što sam osećao u trbuhu nije poticalo samo od mojih ugrađenih cevi koje su počele da se kvare. Smatrao sam da sam sastanke dobro držao u tajnosti.
     "Mi svi to želimo, ali vi preduzimate neke korake u vezi s tim, gospodine. Zbog toga verujem da sada imate neprijatelje. Neprijatelje svih nas. Teroriste." On ustade i pokaza nam rukom vrata. "Zato, dok ste u mojoj nadležnosti, postaraću se da imate policijsku zaštitu. Posle toga, mogu samo da vam preporučim opreznost, jer verujem da vam od njih preti opasnost."
     "Svakome preti", rekoh ja.
     "Svakome, uzetom nasumce. Ali vi ste sada poseban slučaj."
     Hotel u kome smo odseli građen je u vreme velikog prosperiteta, za imućne turiste i džet-set bogataše. Najbolji apartmani bili su dekorisani po njihovom ukusu. Ne uvek i po našem. Ni Esi ni ja nismo bili za dušeke punjene slamom i jastuke tvrde kao kamen, pa je hotelska uprava naložila da se sve to iznese i da se unese odgovarajući krevet. Okrugao i ogroman. Jedva sam čekao da ga dobro iskoristim. Ali ne i hol; tu vrstu arhitekture sam mrzeo: spojni hodnici ukrašeni kornišama, fontana više nego u Versaju, ogledala toliko da kad pogledate naviše mislite da ste u svemiru. Zahvaljujući uslužnosti komesara, tj. u svakom slučaju mladog policajca koga je on poslao da nas otprati do kuće, ovoga smo bili pošteđeni. Prokrijumčareni smo kroz ulaz za poslugu, pa tapaciranim liftom koji je mirisao na hranu kojom će nas poslužiti u apartmanu, stigli smo do našeg sprata gde smo uočili jednu promenu u dekoraciji. Tačno preko puta našeg apartmana nalazila se mermerna krilata Venera, pored ograde stepeništa. Sada joj je društvo pravio jedan, u plavo odelo obučen čovek potpuno običnog izgleda, koji je brižljivo izbegavao moj pogled. Ja pogledah u našeg pratioca policajca. Ona se zbunjeno nasmeši, klimnu svom kolegi pored stepeništa, i zatvori za nama vrata.
     Mi smo poseban slučaj, tačno.
     Seo sam i zagledao se u Esi. Nos joj je bio još malo natečen ali joj to, čini se, nije mnogo smetalo. Ipak sam predložio: "Možda treba da legneš".
     Ona me pogleda strpljivo i nežno. "Zbog raskrvavljenog nosa, Robine? Kakve su to gluposti. Ili možda imaš neki zanimljiviji plan u glavi?"
     Zaista je moja draga žena za svaku pohvalu jer čim je pomenula ovu temu, uprkos mom pokvarenom danu i mom kvarnom sitom crevu, zaista sam imao nešto u glavi. Posle dvadeset pet godina pomislili biste da čak i seks počinje da biva dosadan. Moj kompjuterski prijatelj Albert pričao mi je o proučavanju ponašanja eksperimentalnih životinja kojim je dokazano da je to neizbežno. Mužjaci pacova stavljani su u zajednički kavez sa svojim ženkama i onda je merena učestalost parenja. Tokom vremena dolazilo je do stalnog smanjivanja učestalosti. Dosada. Onda su izvadili stare ženke i stavili nove. Pacovi bi se isprsili i revnosno se potrudili. Ovo je bila utvrđena naučna činjenica - kod pacova - međutim smatram da ja nisam, bar u ovom smislu, pacov. U stvari, baš sam vrlo mnogo uživao kad mi, bez prethodne opomene, neko zari kamu tačno u stomak.
     Nisam mogao da se uzdržim. Jauknuo sam.
     Esi me odgurnu. Brzo se uspravi na jastuku, i na ruskom potraži Alberta. Njegov hologram se poslušno pojavio. On je iskosa pogledao u mene i klimnuo. "Da", rekao je, "molim vas, gđo Brodhed, stavite Robinov ručni zglob na aparat sa lekovima pored noćnog stočića."
     Bio sam presavijen napola držeći rukama stomak. Za trenutak sam pomislio da ću povratiti, ali ono što se nalazilo u mojoj utrobi bilo je suviše gadno da bi se moglo tako lako izbaciti. "Učini nešto!" povika Esi, privlačeći me na svoje gole grudi dok mi je ruku pritiskala na sto.
     "Već činim, gđo Brodhed", kazao je Albert, i u samoj stvari osetio sam iznenadnu obamrlost kad mi je igla na špricu uštrcala nešto u ruku. Bol je popustio i postao snošljiv.
     "Ne treba nepotrebno da se uzrujavaš, Robine", reče Albert ljubazno, "ni vi, gđo Brodhed. Ja već nekoliko sati očekujem da se dogodi ovaj iznenadni bol usled ishemije. On je samo simptom."
     "Prokleti uobraženi program", uzviknu Esi koja ga je sastavila, "simptom čega?"
     "Početka konačnog procesa odbacivanja, gđo Brodhed. Još nije kritično, pogotovu zato što mu ja već dajem lekove zajedno sa analgetičnim sredstvima. Ipak, predlažem da operacija bude sutra."
     Ja sam se već osećao bolje i bio u stanju da se uspravim i sedim na ivicu kreveta. Nožnim prstom prevlačio sam preko strelica koje su pokazivale u pravcu Meke na tepihu izrađenom za bogate petrolejske magnate koji su odavno odavde otišli, a zatim sam rekao: "A šta je sa odgovarajućim tkivom?"
     "To je sređeno, Robine."
     Ja sklonih ruke sa stomaka da vidim šta će se dogoditi. Nije pukao. "Sutra imam mnogo dogovorenih sastanaka", podvukao sam ja.
     Esi, koja me je blago njihala u naručju, sada me pusti i uzdahnu. "Tvrdoglavi čoveče! Zašto odlažeš? Mogao si ovu transplantaciju da dobiješ još pre više nedelja, pa bi bile nepotrebne sve ove gluposti."
     "Nisam hteo", objasnih joj ja, "a uostalom, Albert je rekao da ima vremena."
     "Ima vremena! O, naravno, ima vremena. Ima li smisla trošiti vreme u ludiranju i glupiranju dok se, oh, izvini, nešto neočekivano dogodi i sve vreme se ne potroši i ti umreš? Ja te volim živog i toplog, Robine, a ne kao program Drugi Život!"
     Trljao sam je nosem i bradom. "Bolesni čoveče! Nosi se od mene!" zareža ona, ali se nije sklonila u stranu. "Uh sad ti je bolje."
     "Znatno bolje."
     "Dovoljno dobro da govoriš razumno i da zakažeš dolazak u bolnicu?"
     Ja joj dunuh u uvo. "Esi", rekoh, "sigurno hoću. Ali ne sad ovog časa, jer, ako se dobro sećam, ti i ja imamo jedan nezavršen posao. Doduše, bez Alberta. Znači, molim te da se isključiš, stari prijatelju."
     "Naravno, Robine." On razvuče usta u osmeh i nestade. Ali Esi me je držala na odstojanju, dugo zagledana u moje lice, a zatim je zavrtela glavom.
     "Ti, Robine", kazala je. "Ti želiš da te ja prepišem kao program Drugi Život?"
     "Nimalo", odgovorio sam, "i u stvari, upravo sada ne želim o tome da diskutujem."
     "Diskutuješ!" rugala se ona. "Ha, znam ja kako ti diskutuješ... hoću samo da kažem, ako te budem prepisivala, Robine, budi siguran da ću te u nekim stvarima napisati tako da ćeš biti sasvim drukčiji!"
     Ovo je bio baš pun dan. Nije čudo što sam zaboravio izvesne nevažne detalje. Moj sekretarski program nije zaboravio, razume se, i to mi je dao do znanja kad su se otvorila sporedna vrata i u sobu je ušla povorka hotelskih konobara noseći večeru. Ne za dve osobe. Za četiri.
     "Oh, bože moj", reče Esi, udarajući se po čelu. "Tvoj jadni prijatelj sa licem kao u žapca, Robine, ti si ga pozvao na večeru! A pogledaj kako izgledaš! Bosonog! Sediš u donjem vešu! Stvarno si nekulturan, Robine. Smesta idi i obuci se!"
     Ustao sam jer nije vredelo da se prepirem, ali sam se ipak usprotivio. "Ako sam ja u negližeu, šta je s tobom?"
     Ona me ošinu pogledom. Ona zapravo nije bila u negližeu; imala je na sebi jednu od onih kineskih stvarčica prorezanih sa strane. Izgledala je podjednako i kao haljina i kao spavaćica, i ona ju je naizmenično koristila za obe svrhe.
     "Kad je neko dobitnik Nobelove nagrade", rekla je prekorno, "ono što ta osoba nosi određuje šta je prikladno. Pored toga, ja sam se istuširala a ti nisi i zato idi da to uradiš - i, oh, bože moj", dodala je, osluškujući zvuke na vratima, "čini mi se da su već stigli!"
     Ja krenuh u kupatilo a ona ka vratima, ali sam se zadržao dovoljno dugo da sam mogao da čujem neku prepirku. Najneiskusniji konobar je takođe slušao to isto, namrštenog lica nesvesno pružajući ruku ka guci ispod pazuha. Ja uzdahnuh, prepustivši to njima, i odoh u kupatilo.
     Zapravo to i nije bilo kupatilo. Već čitav apartman za kupanje. Kada je bila dovoljno velika za dve osobe. Možda i za tri ili četiri, ali ja nikad nisam razmišljao o broju koji je prelazio broj dva - mada sam se istinski pitao šta su to oni arapski turisti voleli da rade u svojim kupatilima. U samoj kadi se nalazilo neko skriveno svetlo, kipovi postavljeni oko nje ulivali su toplu ili hladnu vodu, celo je bilo zastrveno mekom čupavom prostirkom. Svi vulgarni mali predmeti kao što su WC šolje, nalazili su se u pristojno izdvojenim malim pregrađenim prostorijama. Izgledalo je čudnovato, ali je bilo lepo.
     "Alberte", pozvao sam, navlačeći preko glave bluzu, a on uzvrati:
     "Da, Robine?"
     U kupatilu nije bilo video ekrana, čuo se samo glas. Ja rekoh: "Ovo mi se dosta dopada. Izvidi da li bi se ovako nešto moglo instalirati u vili na Tapanskom moru."
     "Svakako, Robine", reče on, "ali u međuvremenu, smem li da te podsetim da tvoji gosti čekaju?"
     "Smeš, jer si me upravo podsetio."
     "Takođe, Robine, ne bi smeo da se premaraš. Lekovi koje sam ti dao delovaće samo privremeno ukoliko..."
     "Isključi se", naredio sam mu, pa zatim ušao u veliki salon za primanje da pozdravim goste. Na postavljenom stolu sve je bilo od kristala i porculana, gorele su sveće, vino je bilo u sudu za rashlađivanje, a konobari su stajali u stavu mirno. Čak i onaj sa gukom ispod pazuha. "Izvinite što ste čekali, Odi", rekoh ja, smešeći se na njih ljubazno, "ali ovo je bio težak dan."
     "Ispričala sam im", reče Esi, pružajući jedan tanjir mladoj devojci istočnjačkog izgleda. "Bilo je potrebno zato što je glupi policajac na vratima i njih smatrao mogućim teroristima."
     "Ja sam pokušao da mu objasnim", gunđao je Volters, "ali on ne razume engleski. Gđa Brodhed je morala da ga urazumi. Baš je dobro što govorite holandski."
     Ona blagonaklono mrdnu ramenima. "Govoriš nemački, govoriš holandski. To je jedno isto pod uslovom da govoriš glasno. Takođe", reče ona objašnjavajući mu, "to je samo stanje duha. Recite mi, kapetane Volters. Kažete nešto na nekom jeziku, druga osoba ne razume. Šta pomislite?"
     "Pa, pomislim da nisam to dobro izgovorio."
     "Ha! Tačno tako. Što se mene tiče ja pomislim da on nije dobro razumeo. To je osnovno pravilo kad govorite strani jezik.
     Ja protrljah trbuh. "Hajde sad da jedemo", rekoh ja, i prvi krenuh za sto. Ali nisam propustio da primetim kako me je Esi pogledala pa sam se napregnuo da budem ljubazan. "E, baš smo mi neka jadna grupa ljudi", rekao sam veselo, pokazujući na gips na Voltersovoj šaci, modricu na licu Ji-đing, Esin još uvek oštečen nos. "Potukli ste se, je l' da?"
     Kao što se ispostavilo, ovo nije bilo taktično s moje strane jer me je Volters smesta obavestio da su se oni zaista potukli pod dejstvom terorističkog TPP-a. I tako smo malo pričali o teroristima. A onda smo pričali o tužnim uslovima života u koje je zapala ljudska rasa. Nije to bio veseo razgovor, pogotovu kad je Esi počela da filozofira.
     "Kako su pokvarena ljudska bića", izjavila je ona a onda se popravila. "Ne. Nisam pravična. Pojedinačno ljudsko biće može biti sasvim korisno, čak isto toliko korisno kao nas četvoro koji ovde sedimo. Ne savršeno. Ali statistički govoreći recimo od stotinu prilika koje ima da pokaže ljubaznost, čovekoljublje, pristojnost - sve te crte mi ljudi cenimo, znate - on će, u stvari, da ih ispolji u dvadeset pet odsto slučajeva. Ali narodi? Političke grupe? Teroristi?" Ona zavrte glavom. "Od stotinu prilika, nula", reče. "Ili možda jedan odsto, ali tada, u to budite sigurni, uz neki skriveni trik. Znate, zloća je kumulativna stvar. Možda ima po jedno zrno u svakom ljudskom biću. Ali saberite recimo količinu iz deset miliona ljudskih bića čak u maloj zemlji ili grupi, i to je jednako dovoljno zla da nanese štetu čitavom svetu!"
     "Ja sam spreman za desert", rekao sam, dajući rukom znake konobarima. Pomislili biste da je to dovoljno jasan znak za svakog gosta, pogotovu kad se uzme u obzir da su oni već upoznati s tim da smo mi imali rđav dan, ali Volters je bio tvrdoglav. Gnjavio je sa desertom. Uporno je hteo da mi ispriča svoj život i stalno je gledao u konobare, i sve u svemu ja sam se osećao sasvim nelagodno, i to ne samo zbog stomaka.
     Esi kaže da ja nemam strpljenja s ljudima. Možda je tako. Prijatelji sa kojima najlagodnije komuniciram su kompjuterski programi a ne ljudi od krvi i mesa, a oni nemaju osećanja koja možete povrediti - ovaj, nisam siguran da to važi za Alberta. Ali važi za, recimo, moj sekretarski program i za moga kompjuterskog šefa kuhinje. Izvesno je da sam postajao sve nestrpljiviji sa Odijem Voltersom. Njegov život bio je dosadna 'sapunska opera'. Izgubio je svoju ženu i svoju ušteđevinu. Neovlašćeno je koristio uređaje na S. Ja. uz prećutno odobrenje Ji-đing i bio izbačen s posla. Potrošio je i poslednji groš da dođe ovamo u Roterdam, razlog nije naveo, ali je bilo jasno da ima nekakve veze sa mnom.
     Pa, ja nisam nespreman da "pozajmim" novac prijatelju u oskudici, ali, vidite, nisam bio za to raspoložen. Ne samo zbog toga što sam se uplašio za Esi ili što je dan išao naopako ili što me je morila briga da li će sledeći ludak s puškom stvarno da me pogodi. Razljutila su me i moja prokleta creva. Napokon sam rekao konobarima da raspreme sto, mada je Volters još gnjavio ispijajući četvrtu šoljicu kafe. Prišao sam stočiću na kome se nalazilo piće i cigare i kad mi je on prišao pogledao sam ga smrknuto. "U čemu je stvar, Odi?" upitao sam, ne više učtivo. "Novac? Koliko vam je potrebno?"
     Kako me je samo pogledao! Oklevao je, gledajući kako i poslednji konobar izlazi kroz vrata a onda mi je sve rekao. "Ne radi se o tome koliko meni treba", odgovorio je on, a glas mu je drhtao, "već o tome koliko ste voljni da platite za nešto što želite da imate. Vi ste stvarno bogat čovek, Brodhed. Možda ne vodite brigu o ljudima koji za vaš račun podmeću svoja leđa ali ja sam pogrešio i to dva puta učinio."
     Ni ja ne volim da me neko podseća da sam mu dužan neku uslugu, ali nisam stigao da ma šta kažem. Dženi Ji-đing stavi ruku na njegov ranjeni ručni zglob - nežno. "Jednostavno mu kaži što imaš", naredi mu ona.
     "Šta da mi kaže?" upitao sam ja, a to kopile sleže ramenima i onako kao što biste nekome rekli da ste na putu našli njegove ključeve od kola, reče:
     "Pa, da vam kažem da sam otkrio nešto što ja mislim da je pravi, živi Hiči."









12.
     Pronašao sam jednog Hičija... Imam komadić nepatvorenog Krsta... razgovarao sam sa Bogom, u doslovnom smislu sam razgovarao - sva ova tvrđenja pripadaju istoj kategoriji. Ne verujete u njih, ali vas prestravljuju. A onda, ako otkrijete da su istina, ili ne možete da budete sigurni da nisu - onda nastupa vreme čudesa, vreme samrtne prestravljenosti. Bog i Hičiji. Kad sam bio dete, nisam među njima pravio veliku razliku, a čak i kad sam odrastao ta zbrkanost je i dalje u meni postojala.
     Prošla je bila ponoć kad sam ih napokon pustio da odu. Dotle sam sve od njih iskamčio. Imao sam onu lepezu sa snimljenim podacima koju su oni maznuli sa S. Ja. Pozvao sam na razgovor Alberta da bi mi postavio sva pitanja koja je njegov plodni digitalni um mogao da smisli. Osećao sam se prilično iscrpeno i jadno, dejstvo analgetika bilo je odavno prestalo, ali nisam mogao da zaspim. Esi je odlučno izjavila da ako sam odlučio da sebe dokrajčim preteranim naprezanjem ona će ostati budna da bi uživala u tom prizoru, a čim je blago zahrkala na kauču ja sam ponovo pozvao Alberta. "Jedna sitnica novčane prirode", kazao sam mu. "Volters je rekao da je dopustio da mu izmakne premija od milion dolara zato što mi ovo daje, pa prema tome prenesi, ah, dva miliona na njegov račun u banci, i to sad odmah."
     "Svakako, Robine." Albertu Ajnštajnu se nikada ne spava, ali kad želi da pokaže da je meni već odavno vreme da spavam, on ume odlično da zeva i da se proteže. "Trebalo bi da te podsetim, doduše, da je tvoje zdravstveno stanje..."
     Rekao sam mu šta može da uradi sa mojim zdravstvenim stanjem. Zatim sam mu rekao šta može da uradi sa svojom idejom da me sledećeg dana strpa u bolnicu. On dobroćudno raširi ruke. "Ti si ovde gazda, Robine", reče skrušeno. "Pa ipak, nešto sam razmišljao."
     Nije tačno da Albertu Ajnštajnu nikada nije potrebno vreme za razmišljanje. Međutim, pošto se on kreće brzinom nuklearnih čestica, to vreme obično ne može da parcipira ljudsko biće od krvi i mesa kao što sam ja. Osim kad on to namerno želi, radi postizanja dramskog efekta. "Hajde, govori Alberte."
     On sleže ramenima. "Radi se samo o tome da zbog tvog sumnjivog zdravlja, ne volim da vidim kako se uzbuđuješ bez razloga."
     "Razloga! Isuse, Alberte, ponekad se stvarno ponašaš kao tupava mašina. Koji bi veći razlog ma ko mogao imati od pronalaženja jednog živog Hičija?"
     "Da", odvrati on, umno odbijajući dimove iz svoje lule, i promeni temu. "Na osnovu podataka koje primam od svojih senzora, Robine, čini mi se da ti mora biti trpiš prilične bolove."
     "Kako si bistar, Alberte." U samoj stvari, ono bućkanje u mojoj utrobi kao da je promenilo brzinu. Sada je lopatica miksera pravila kašu u mom trbuhu, a svaki njen pokret izazivao je poseban bol.
     "Da li da probudim gđu Brodhed i da je obavestim?"
     Ova poruka je bila kodirana. Ako bismo probudili Esi i rekli joj nešto ovako, ona bi me smesta strpala u krevet, obratila se lekarskim programima i predala me u ruke svoj onoj brižnoj nezi i lečenju koje može da pruži medicinski komplet sa dodacima. Činjenica je da je to počelo da biva primamljivo. Više sam se bojao bolova nego umiranja. Umiranje je nešto što prebrodite i sa čim izađete na kraj, dok bolovima izgleda nije bilo kraja.
     Ali ne sad odmah! "Nipošto, Alberte", rekoh ja, "ne bar dok ne ispričaš sve ono zbog čega se toliko snebivaš. Hoćeš da mi kažeš da sam negde uz put doneo neku pogrešnu procenu? Ako je tako, reci mi gde."
     "Samo u tome što si čulni opažaj Odija Voltersa nazvao Hičijem, Robine", reče on, češući se čibukom po bradi.
     Ja se uspravih u krevetu, a onda se zgrabih za stomak jer taj nagli pokret mi je naškodio. "A šta bi do vraga mogao da bude, Alberte?"
     On svečanim tonom reče: "Hajde da ponovo razmotrimo dokaze. Volters je rekao da je inteligentan um koji je osetio izgledao usporen, čak zaustavljen. To je u saglasnosti sa hipotezom da se radi o Hičiju, jer se smatra da su oni u jednoj crnoj rupi, gde je vreme usporeno."
     "Tačno. Zašto onda?"
     "Drugo", nastavi on, "detekcija se dogodila u međuzvezdanom prostoru. I to se slaže, pošto se zna da Hičiji imaju tu sposobnost."
     "Alberte!"
     "Najzad", reče on mirno, ne obraćajući pažnju na ton u mom glasu, "detektovan je neki inteligentan oblik života, a pored nas dvojice", on ovde namignu na mene, "ili bi možda trebalo da kažem pored ljudske vrste, Hičiji su jedini takav oblik koji je poznat. Međutim", reče on blagim tonom, "duplikat brodskog dnevnika koji je doneo kapetan Volters pokreće ozbiljna pitanja."
     "Nastavi sad, proklet bio!"
     "Svakako, Robine. Dozvoli da prikažem podatke." On se u svom hologramu pomeri u stranu, a u okviru se pojavi brodska karta. Na njoj se videla udaljena, bleda grudvica, dok su duž ivice s desne strane poigravali razni simboli i cifre. "Pogledaj koja je to brzina, Robine. Hiljadu osam stotina kilometara u sekundi. To nije nemoguća brzina za kretanje nekog prirodnog objekta - recimo kondenzovane mase čeonog talasa neke supernove. Ali za Hiči-letelicu? Zašto bi se ona kretala tako sporo? I da li ovo stvarno liči na Hiči-letelicu?"
     "Ne liči uopšte ni na šta, za ime boga! To je samo mrlja. Strašno udaljena. Ništa se ne razaznaje."
     Smanjeni Albertov lik pored karte zaklima glavom. "Na ovakvoj kakva je, ne", složi se on, "ali ja sam bio u stanju da tu sliku uveličam. Postoje, razume se, i drugi negativni dokazi. Ukoliko je izvor stvarno neka crna rupa..."
     "Šta?"
     On se pretvarao da me ne razume. "Rekao sam da se hipoteza da potiče iz crne rupe ne slaže sa potpunim odsustvom radijacije gama ili X-zraka iz tog područja, što bi najverovatnije bio slučaj da su posredi upadne čestice prašine ili gasa."
     "Alberte", rekoh ja, "ti ponekad ideš predaleko!"
     On je zurio u mene pretvarajući se da je zabrinut. Znam ja da su ti njegovi mirni, ukočeni pogledi, i njegovo izigravanje da je nešto zaboravio, samo smišljena lukavstva za postizanje efekta. Oni ne odražavaju ništa stvarno - pogotovu u trenucima kad me gleda pravo u oči. Albertove oči 'naslikane' holografskim optičkim uređajem ne mogu da vide baš kao ni oči na fotografiji. Ako me on registruje, a znam da me dobro registruje, on to čini pomoću sočiva kamere i nadzvučnih impulsa i kapacitivnih sondi i termalnih video-uređaja, koji svi zajedno uopšte nisu smešteni u blizini očiju na Albertovom hologramu. Pa ipak, ima trenutaka kad se čini da mi te oči gledaju pravo u dušu. "Ti želiš da veruješ da su to Hičiji, je l' da, Robine?" upita on tihim glasom.
     "Šta se to tebe tiče! Pokaži mi uveličanu sliku!"
     "Vrlo dobro."
     Slika se prvo išara pegama... pa prugama kao na mermeru... pa se izbistri; ja ugledah jednog ogromnog vilinog konjica. Koji je sasvim ispunio ekran malog Albertovog 'pip-šou' aparata. Njegova prozračna krila su se najvećim delom raspoznavala samo po tome što su zamagljivala sjaj zvezda. Ali tamo gde su se krila spajala nalazio se nakakav cilindrični predmet na čijoj su površini svetlucale neke sjajne tačke, kojih je mestimično bilo i na samim krilima.
     "Ovo je neki jedrenjak!" zakrkljah ja.
     "Da. Jedrenjak", saglasio se Albert. "Kosmička letelica na fotonski pogon. Njegova propulzija potiče isključivo od pritiska koji vrši svetlost na skupinu jedara."
     "Ali Alberte - ali Alberte, pa za to je potrebna čitava večnost."
     On potvrdno klimnu. "Po merilima ljudi, da, to si dobro opisao. Pri ovako procenjenoj brzini, putovanje, recimo, od Zemlje do najbliže zvezde, Alfa Kentaura, trajalo bi približno šest stotina godina."
     "Bože moj! Šest stotina godina u tom malom objektu?"
     "On nije mali, Robine", ispravi me on. "On je na većoj udaljenosti nego što možda možeš da shvatiš. Moji podaci mogu biti samo aproksimativni, ali po mojoj najboljoj proceni razdaljina od jednog kraja jedra do drugog ne iznosi manje od sto hiljada kilometara."
     Na damastnom kauču Esi zastenja menjajući položaj, otvori oči, pogleda u mene pa reče prekorno: "Smiri se, ej!" i opet zatvori oči - ne budeći se.
     Ja se navalih na jastuk, ophrvan umorom i bolovima. "Kad bih samo bio pospan", rekao sam. "Potrebno mi je da pustim da se sve to malo slegne da bih mogao da ukapiram."
     "Razume se, Robine. Reći ću ti šta ja predlažem", reče Albert lukavo. "Nisi mnogo pojeo za večeru pa bih sad mogao da ti skuvam supu od suvog graška, ili možda riblju čorbu..."
     "Znaš ti šta meni pomaže da zaspim, je l' da?" rekoh ja, gotovo smejući se, zadovoljan što mogu opet da mislim na ovozemaljske stvari. "Što da ne?"
     I tako pređoh u nišu za obedovanje. Pustio sam da mi Albertov potprogram u ulozi barmena napravi finu kuvanu rakiju, dok se Albert lično pojavio u PV-ramu iznad bara da mi pravi društvo. "Vrlo dobro", rekoh ja ispivši je. "Hajd'mo još po jednu pre jela, važi?"
     "Svakako, Robine", reče on, igrajući se svojim čibukom. "Robine?"
     "Molim?" rekoh ja, uzimajući novo piće.
     "Robine", snebivljivo, "imam jednu ideju."
     Bio sam raspoložen za slušanje ideja, i zato mu dizanjem jedne obrve dadoh dozvolu da nastavi. "Volters mi je dao tu ideju. Institucionalizuj ono što si učinio u njegovom slučaju. Počni da dodeljuješ godišnje nagrade. Kao što su Nobelove nagrade, ili Kapijine premije za naučna dostignuća. Šest nagrada godišnje, svaka po sto hiljada dolara, za šest različitih područja u oblasti nauke i novih otkrića. Ja sam pripremio finansijski predračun", on se pomeri u stranu i okrete glavu upirući pogled u jedan ugao holograma; u njemu se pojavi uredno otkucan izvod, "iz koga se vidi da je za nominalni rashod od šest stotina hiljada godišnje, što predstavlja sumu koja će ti se gotovo u celosti vratiti kroz poreske olakšice i isplate dugova. ..."
     "Stop, Alberte! Nemoj da mi budeš šef računovodstva. Već savetnik za pitanja iz oblasti nauke. Nagrade za šta?"
     On će na to jednostavno: "Za pomoć u rešavanju zagonetki vaseljene."
     Opružih se sedeći zavaljen u fotelji, osećajući kako sam zagrejan i opušten. I blagonaklon, čak i prema jednom kompjuterskom programu. "Oh, do vraga, Alberte, naravno. Samo nastavi. Zar ona supa još nije gotova?"
     "Evo odmah", reče on uslužno, i tako je i bilo. Ja zamočih kašiku i videh da je to riblja čorba. Gusta. Bela, sa mnogo pavlake.
     "Ne vidim zbog čega bih to radio, doduše", rekoh ja.
     "Zbog informacija, Robine", reče on.
     "Ali ja sam mislio da ti ionako primaš sve te informacije."
     "Razume se da primam - nakon njihovog objavljivanja. Ja imam pojmovno klasifikovan program za pretraživanje informacija koji je neprestano uključen, i koji ima više od četrdeset tri hiljade raznih adresa, i čim se nešto aktuelno, recimo, transkripcija Hiči-jezika, pojavi bilo gde, to automatski ulazi u moju memoriju. Ali ja želim to nešto pre nego što je objavljeno, a čak i ako nije objavljeno. Kao Odijevo otkriće, je l' ti jasno? Dobitnike svake godine bira žiri - ja bih se radovao", ovde namignu, "da ti pomognem u izboru žirija. Predlažem šest oblasti istraživanja." On klimnu u pravcu holograma; finansijski predračun iščeze, a umesto njega pojavi se uredno otkucan spisak: 1. Prevod komunikacija među Hičijima. 2. Zapažanja u vezi sa nedostajućom masom i njihovo tumačenje. 3. Analiza Hiči-tehnologije. 4. Ublažavanje terorizma. 5. Ublažavanje međunarodnih zategnutosti. 6. Nesebično unapređivanje produženja života.
     "Sve ove teme zaslužuju punu pažnju", rekoh ja sa odobravanjem. "I čorba je odlična, takođe."
     "Da", odvrati on, "kuvari odlično slede instrukcije." Ja sanjivo bacih pogled u njegovom pravcu. Glas mu je bio blaži - ne, možda je prava reč umilniji - nego pre toga. Ja zevnuh, pokušavajući da izoštrim pogled.
     "Znaš li, Alberte", rekoh ja, "nisam to nikada ranije primetio, ali ti pomalo ličiš na moju majku."
     On ostavi lulu i zagleda se u mene saosećajno. "Nemoj ništa da brineš", reče. "Uopšte nemaš zbog čega da brineš."
     Gledao sam u svoj verni hologram osećajući se prijatno pospan. "Pretpostavljam da je tako", složio sam se. "Možda ne ličiš na moju majku, ipak. Te velike obrve..."
     "Nije važno, Robine", reče on blago.
     "Nije, je l' da?" složih se ja.
     "Mogao bi baš malo i da odspavaš", završi on.
     Ta ideja je izgledala tako dobra da i jesam. Ne baš odmah. Ne naglo. Polagano, mirno; ležao sam polubudan i osećao se potpuno ugodno i potpuno opušteno, tako da i ne znam gde se polusan završio a čvrst san započeo. Bio sam u stanju sna ili sanjarenja, onom međustanju kad mislite da spavate ali vam to i nije tako važno, a duša vam nekuda odluta. O, da, duša mi je odlutala. Vrlo daleko. Jurio sam unaokolo po vaseljeni sa Vonom, zalazeći iz jedne crne rupe u drugu u potrazi za nečim što je za njega bilo vrlo važno, a takođe i za mene vrlo važno, mada ne znam zbog čega. Radilo se o jednom liku, ne Albertovom, ne moje majke, čak ne ni Esinom, već liku jedne žene sa velikim crnim obrvama...
     Gle, pomislio sam, iznenađen ali zadovoljan, onaj kučkin sin mi je dao neko narkotičko sredstvo!
     A za to vreme, ogromna Galaksija se okretala dok su sićušne čestice organske materije jurile u nešto manje sićušnim česticama metala i kristala po prostranstvima među zvezdama; delići organske materije preživljavali su bol i očaj i užas i radost u sve mogućim oblicima; ali ja sam bio čvrsto usnuo i to mi ni najmanje nije bilo važno. Tada.









13.
     Jedan komadić organske materije, po imenu Doli, bio je sav utonuo u preživljavanje svih tih osećanja - odnosno svih izuzimajući radost - i još mnogo drugih osećanja kao što su ozlojeđenost i dosada. Naročito osećanje dosade, izuzev u trenucima kad je u njenom malom tužnom srcu preovlađivalo osećanje užasnog straha. Najviše od svega, unutrašnjost Vonovog broda podsećala je na odaju u komplikovanoj, potpuno automatizovanoj fabrici u kojoj je jedan maleni prostor bio ostavljen ljudskim bićima da se u njega uvuku radi obavljanja popravki. Čak je i treperava zlaćana spirala koja je predstavljala deo pogonskog sistema Hičija, bila samo delimično vidljiva; Von je oko nje postavio razne ormančiće u kojima je držao hranu. Doline lične stvari - koje su se uglavnom sastojale od njenih lutaka i šestomesečne zalihe higijenskih tampona - nagurane su u jedan ormančić u malenom toaletu. Sav ostali prostor pripadao je Vonu. Ovde nije moglo bogzna šta da se radi, niti je bilo mesta za to. Čitanje je bilo jedan od načina da vam prođe vreme. Jedine snimljene lepeze koje je Von imao i koje su bile za čitanje, zapravo, sadržavale su uglavnom priče za decu, snimljene, po njegovoj izjavi, kad je on bio sasvim mali. Za Doli su one bila jako dosadne, mada je to bilo nešto manje dosadno nego da ne radi uopšte ništa. Čak i kuvanje i čišćenje nije bilo toliko dosadno kao kad ne radi uopšte ništa, samo za njih nije bilo mnogo prilike. Neki mirisi prilikom kuvanja terali bi Vona da potraži pribežište u lenderu - ili, što je bio češći slučaj, da lupa nogama i besni na nju. Pranje je bilo lako i sastojalo se samo u tome da se odeća stavi u nekakvu vrstu Papinovog lonca u kome bi kroz njega prošla vrela para; međutim prilikom sušenja odeća je povećavala vlažnost okolnog vazduha a to bi, takođe, prouzrokovalo lupanje nogama i bešnjenje. On je zapravo nikada nije udarao - ovaj, ne računajući ono što je on verovatno držao za ljubavne izjave - ali joj je uterivao veliki strah.
     On joj nije uterivao toliki strah kao one crne rupe koje su posećivali, jednu za drugom. One su i Vonu uterivale strah, takođe. Ali strah ga nije sprečavao da u tome istraje; samo je zbog toga život sa njim bivao još nemogućniji.
     Kada je Doli shvatila da je čitava ova ludačka ekspedicija predstavljala samo beznadežnu potragu za Vonovim davno izgubljenim, i sigurno davno umrlim ocem, osetila je prema njemu istinsku nežnost. Želela je da je pusti da to osećanje i izrazi. Bilo je trenutaka, naročito posle ljubavne igre, naročito u onim retkim prilikama kad on ne bi odmah zaspao ili je oterao od sebe uz neku zajedljivu i neoprostivo sitničarsku opasku intimne prirode - onih trenutaka kada bi, bar nekoliko minuta, ostali ćuteći u zagrljaju. Tada bi ona osetila veliku žudnju da sa njim ostvari onaj ljudski kontakt. Bilo je trenutaka kada je poželela da mu se priljubi uz uvo i prošapuće: "Vone? Znam kako se osećaš zbog svog oca. Volela bih da mogu da ti pomognem."
     Ali, naravno, nikada se nije usudila da to učini.
     Druga stvar koju se nikada nije usudila da učini bila je da mu kaže da će ih po njenom mišljenju, on oboje usmrtiti - sve dok nisu stigli do osme rupe i ona više nije imala izbora. Bili su od nje udaljeni još dva dana leta - dva dana pri brzini većoj od brzine svetlosti, što je gotovo udaljenost od jedne svetlosne godine. "Zašto tako čudno izgleda?" upitala ga je ona, na šta je Von, čak i ne okrećući se da je pogleda, sedeći onako zguren ispred ekrana, samo uzvratio ono što je i očekivala:
     "Zaveži." A onda je nastavio da trtlja sa svojim mrtvacima. Kad je otkrio da ona ne govori ni španski ni kineski, on je pred njom otvoreno sa njima razgovarao, ali ne na jeziku koji je njoj bio razumljiv.
     "Ne, molim te, dušo", kazala je ona, osećajući neku mučninu u stomaku. "To je potpuno pogrešno!" Zašto je pogrešno to ona nije umela da kaže. Objekat koji se video na ekranu bio je sićušan. Nije se video sasvim jasno, i jako se drmao. Ali nije bilo znakova onog brzog sevanja energije kad se zalutale čestice materije raspadaju prilikom upada. Međutim, videlo se nešto drugo, nekakav razliven plavičasti sjaj koji izvesno nije bio crne boje.
     "Pih", reče on, sav oznojen, a zatim, zato što je i sam bio prestravljen, naredi: "Reci ovoj kuji to što hoće da zna. Na engleskom."
     "Gospođo Volters?" Glas je bio slab i nesiguran; glas mrtve osobe, dakako, ukoliko je uopšte bila osoba. "Upravo sam objasnio Vonu da je ovo ono što se naziva pravi singularitet. To znači da ne rotira, i stoga nije zapravo crn. Vone? Jeste li ga sravnili sa Hiči-mapama?"
     On progunđa: "Naravno, budalo, da sam baš krenuo to da uradim!" ali mu je glas drhtao dok je pritiskivao kontrolnu dugmad. Pored one slike pojavila se druga slika. Na njoj se video plavkasti, zamagljeni objekat od koga su bolele oči. A tamo, na drugoj polovini ekrana, isti taj objekat i oko njega mnoštvo sjajnih, kratkih crvenih linija i treperavih zelenih krugova.
     Snuždeno se izvinjavajući, mrtvac reče: "Ovo je opasan objekat, Vone. Hičiji su ga tako obeležili."
     "Glupi idiote! Sve crne rupe su opasne!" On isključi sagovornika i okrete se ka Doli, pun ljutine i prezira. "I ti si se uplašila, isto tako!" optužio ju je, a onda se teškim korakom uputio ka pokradenim, jezovitim spravama u lenderu.
     Za Doli nije bila uteha to što je videla da se i Von trese od straha. Iščekivala je, beznadno buljeći u ekran, ubod u mozak što će biti znak da Von pokušava da prodre unutra uz pomoć TPP-a. Čekanje se odužilo zato što TPP nije funkcionisao na interstelarnim razdaljinama, pa je ona zapadala u isprekidan san i budila se. Zureći kroz poklopac lendera ugledala bi Vona nepokretnog, zgurenog pored blistave mreže i spirale blještave kao brilijant, pa bi ponovo zaspala.
     Spavala je kad su joj snovi bili prekinuti ubodom Vonove uznemirene duše preko TPP-a, pune mržnje, straha i opsednutosti, a tek se napola razbudila kad je on upao natrag u kabinu glavnog broda i stao iznad nje. "Neko lice!" buncao je on, dok je pomamno treptao usled znoja koji mu se sa čela slivao u oči. "Sad moram da prodrem unutra!"
     A za to vreme, ja sam u snu video jednu duboku, strmu gravitacionu jamu i neko blago sakriveno u njoj. Dok je Von stavljao u pogon svoje pokradene sprave, znojeći se od straha, ja sam se znojio od bolova. Dok je Doli začuđeno buljila u veliki avetinjski plavičasti objekat na ekranu, i ja sam buljio u taj isti objekat. Ona ga pre toga nikada nije videla. Ja jesam. Ja sam imao njegovu sliku iznad kreveta, a tu sliku načinio sam u jednom trenutku kad sam osećao još jače bolove i kad sam bio još više pometen. Pokušah da se uspravim u krevetu, a Esina snažna ruka blago me gurnu natrag. "Još si privezan za aparate za održavanje života, Robine", prekorela me je. "Ne smeš mnogo da se pomeraš!"
     Nalazio sam se u maloj posebno opremljenoj odaji, sagrađenoj uz vilu na Tapanskom moru kada nam se učinilo da je suviše zametno da odlazimo na neku kliniku svaki put kad nekome od nas dvoje zatreba koja opravka. "Kako sam dospeo ovamo?" prozborih ja.
     "Avionom, kako bi drukčije?" Ona se nagnu da bi pažljivije osmotrila nešto na ekranu iznad moje glave i zaklima glavom.
     "Ja sam operisan", zaključih ja. "Onaj kučkin sin, Albert, me je opio. Ti si me prebacila kući dok sam još bio uspavan."
     "Kako si bistar! Tako je. Sad je sve gotovo. Doktor kaže da imaš zdravu seljačku krv i da ćeš se ubrzo oporaviti", nastavi ona, "samo će stomak još izvesno vreme da te boli zbog dva zarez tri metra ubačenih novih creva. Jedi sad, a posle odspavaj još malo."
     Navalio sam se nazad na jastuk dok je Esi nešto baratala oko kuvarskog programa i zagledao se u hologram. On je tamo postavljen da me opominje da je, uprkos ovom neprijatnom šeprtljanju da me održe u životu, bilo još daleko neprijatnijih trenutaka koje sam prebrodio, ali on me nije na to podsećao. Podsetio me je umesto toga na ženu koju sam izgubio. Neću da kažem da na nju nisam već godinama pomislio, jer to ne bi bilo istina. Često sam mislio na nju - ali kao na daleku uspomenu, dok sam sada mislio na nju kao na živo biće. "Sad je vreme", veselo je saopštila Esi, "da pojedeš prvu supicu!" Za ime božje, ona se nije šalila; to je stvarno bila supa, odvratno je mirisala ali, kazala je ona, u njoj se nalaze svi sastojci koji su mi potrebni i koje mogu da podnesem u sadašnjem stanju. A za to vreme, Von je nešto lovio u crnoj rupi uz pomoć pametne, složene Hiči-mašinerije; a za to vreme, meni je postalo jasno da se u ovom odvratnom jelu koje sam jeo nalazi još nešto osim lekovitih sastojaka; a za to vreme, pametna mašinerija obavljala je jedan određeni posao o kome Von ništa nije znao; a za to vreme, ja sam se napregnuo da se dovoljno razbudim da bih zapitao Esi koliko sam dugo spavao, i koliko ću dugo još spavati, a ona je kazala: "Dosta dugo, i jedno i drugo, mili Robine", i onda sam ja opet zaspao.
     Onaj određeni posao bio je slanje obaveštenja, jer su se Hičiji, od svih svojih artefakata, najviše brinuli zbog narušivača poretka u uređenim sistemima. Nepropisno upotrebljen, plašili su se oni, on bi mogao da naruši njihov sopstveni poredak opasno i nepovratno, pa je stoga u svaki od njih bio ugrađen alarmni sistem.
     Kad se plašite da bi neko mogao da vam se prikrade u mraku, vi postavite zamke - uže sa limenim posudma koje ga saplete kad se povuče, ili skrivenu stupicu koja se uljezu sruši na glavu, ili već tako nešto. A većeg mraka od mraka u prostoru između zvezda nema, pa su zato Hičiji bili postavili stražare da signaliziraju rano upozorenje. Zamke koje su Hičiji postavili bile su mnogobrojne, osetljive, i vrlo, vrlo glasne. Kad je Von pokrenuo svoju spiralu to je smesta signalizirano, a to smesta bilo je u trenutku kad je Zapovednikov vezista o tome izvestio svoga Zapovednika. "To je učinio tuđinac", reče on, dok su mu se mišići grčili, a Zapovednik izbaci jednu grubu psovku. U prevodu ne bi ne-znam-kako grubo zvučala nekom ljudskom biću jer se odnosila na parenje u trenutku kad ženka nije zaljubljena. Zapovednik je nije izrekao zbog njenog značenja u tehničkom smislu. Izrekao ju je zato što je bila krajnje skaredna, a nešto manje žestoko ne bi moglo da d oduške njegovim osećanjima. Kad je video da se Duplo nervozno trgla onako nagnuta nad tablom sa daljinskim kontrolnim uređajima, on je smesta poprimio skrušen izraz.
     Zapovednik je imao najviše briga zato što je bio Zapovednik ali je zato Duplo imala najviše posla. Kontrolisala je tri daljinska uređaja istovremeno: bojni brod u koji treba da se premeste, tegljač pomoću koga treba da sakriju kosmički jedrenjak, i jednu posebnu automatsku letelicu u Zemljinom planetarnom sistemu čiji zadatak je bio da nadzire sve što se emituje i da locira svaku letelicu u svemirskom prostranstvu. Njeno stanje joj je sve to onemogućavalo. Za nju je bilo nastupilo vreme za ljubav, steroidi su živahno strujali kroz njene žilave vene, odvijao se biološki program, i njeno telo sazrelo je da obavi svoju funkciju. Ne samo njeno telo. I ličnost Duplo je takođe sazrela, i raznežila se. Napor koji je ulagala da bi održala kontrolu nad uređajima, sa onim telom i nervnim sistemom koji je bio podešen za sezonsko ostvarenje sparivanja bio je pravo mučenje. Zapovednik se nadvi nad njom. "Jesi li dobro?" upitao je. Nije ništa kazala. To je bio dovoljan odgovor.
     On uzdahnu i pređe na rešavanje sledećeg problema. "Pa, Potkovice?"
     Vezista je izgledao gotovo isto toliko rastrojen kao i Duplo. "Nekoliko pojmovnih korespondanci je utvrđeno, Zapovedniče", raportirao je on. "Ali prevod nije ni izbliza gotov."
     Zapovedniku zadrhtaše mišići na obrazu. Postoji li nešto neočekivano, što je još moglo da zakaže a što već nije zakazalo? To komuniciranje - ne samo da je opasno što se uopšte obavlja, nego se još obavlja na nekoliko jezika! Nekoliko! Ne samo na dva, kako bi bilo pravo i ispravno po nahođenju Hičija. Ne samo na Jeziku Rada i Jeziku Osećanja, kako su to sami Hičiji činili, već bukvalno na više desetina uzajamno nerazumljivih jezika. Možda bi mu bilo lakše da sluša ovo baskonačno bezvezno blebetanje kad bi, barem, mogao da razazna o čemu razgovaraju.
     Toliko briga i problema! Nije u pitanju samo spoljni izgled Duplo koja je iz sata u sat bivala sve slabija i pravila sve više grešaka, niti samo užasan šok usled saznanja da neko ne-Hiči stvorenje stavlja u pogon mehanizme koji bi mogli da prodru u crnu rupu; najveća Zapovednikova briga bila je da li će biti u stanju ili neće da se ponese sa svim ovim značajnim izazovima. Za to vreme, trebalo je obaviti jedan posao. Locirali su jedrenjak i krenuli u njegovom pravcu, bez problema. Poslali su poruku njegovoj posadi ali, što je bilo mudro, nisu sačekali da stigne odgovor. Bojni brod, probuđen iz svog milenijumima dugog sna, pojavio se u određeno vreme. Oni su se prebacili preko hermetizovanih komora, u veći, snažniji kosmički brod. Ni tu, takođe, gotovo nije bilo problema, mada je Duplo, dahćući i cvileći dok je trkom prelazila od jednog ka drugom pultu, nešto zadocnila preuzimajući svoje poslove za daljinskim komandama u novoj letelici. Bez loših posledica, doduše. I spora kugla za prevoz tereta pojavila se na mestu gde je trebalo da se pojavi, čak i u određeno vreme.
     Da se sve ovo obavi bilo je potrebno skoro dvanaest časova. Za Duplo, to su bili sati neprekidnog naprezanja. Zapovednik je imao manje posla pa je tako imao vremena na pretek da je drži na oku. Posmatrao je kako joj koža boje bronze prelazi u tamno crvenu boju zbog nezadovoljene ljubavne žudnje a delimično i zbog premora. To ga je zabrinjavalo. Bili su toliko nespremni da prihvate sve ove izazove! Da su znali da će iskrsnuti nešto nepredviđeno, mogao je lako da dozove još jednog rukovaoca daljinskim uređajima da podeli teret sa Duplo. Da su sanjali da će to biti potrebno, mogli su u prvom redu povesti sa sobom jedan bolji brod i tako uštedeti napore oko premeštanja u drugi brod. Da su mislili - da su podozrevali - da su uopšte imali bilo kakav nagoveštaj...
     Ali nisu. U stvari, kako su i mogli? Čak i po galaktičkom vremenu prošlo je bilo tek nekoliko decenija od njihovog poslednjeg izvirivanja iz skrovišta u središtu - što je bio samo tren po astronomskom vremenu - i kako je iko mogao da poveruje da bi se toliko toga za to vreme moglo dogoditi?

     Hičiji su ostavili samo male izviđačke brodove tamo gde su ljudska bića mogla da ih otkriju; postarali su se da ne ostave svoje kosmičke letelice namenjene specijalnim ciljevima tamo gde bi mogle lako biti locirane. Na primer, loptasti transporter. To nije bilo ništa drugo do šuplja metalna lopta sa FTL pogonskim i navigacionim uređajima. Hičiji su je očigledno koristili za prenošenje glomaznog tereta; ljudskoj rasi bi on vrlo dobro došao. U svaki loptasti transporter moglo bi da stane hiljadu transportera klase S. Ja. Deset takvih letelica moglo bi za ciglo jednu deceniju da reši problem stanovništva na Zemlji.

     Zapovednik je preturao po paketima s hranom dok nije našao najukusniju i najlakše svarljivu hranu kojom je onda, s ljubavlju, nahranio Duplo za njenim komandnim pultom. Ona je imala slab apetit. Pokreti su joj bili sporiji, manje sigurni, svakog sata kretala se sve teže. Ali je obavljala svoj posao. Kad su napokon jedra broda na fotonski pogon bila privezana, velika čeljust loptaste letelice se otvorila, i kapsula poput noćnog leptira sa putnicima iz jedrenjaka lagano skliznula u unutrašnjost lopte, Zapovednik poče ponovo slobodno da diše. Bar što se tiče Duplo, to je bio najteži deo posla koji su imali da obave. Sada će imati mogućnosti da se odmori - možda čak i mogućnosti da, sa njim, radi ono za šta su joj telo i duša već uveliko bili spremni.
     Pošto se narod iz jedrenjaka odazvao na njegovu poruku trenutno - za njih je to bilo trenutno - njihov odgovor je stigao pre nego što se velika svetlucava kugla oko njih sklopila. Vezista, Potkovica, uključio je ekran na kome se pojavila sledeća poruka:
     Primili smo k znanju da ne smemo da dovršimo naše putovanje.
     Molimo da nas prebacite na neko mesto gde ćemo biti bezbedni.
     Pitamo: Da li se vraćaju Mučke ubice?
     Zapovednik se stresao, sapatnički. Obratio se Potkovici: "Prenesi im ovu poruku: 'Vraćamo vas zasada vašoj kući. Ako bude mogućno, vratićemo vas ovamo kasnije'".
     Potkovičin izraz lica bio je napregnut, odajući mešavinu raznih osećanja. "A šta ćemo sa pitanjem u vezi sa Mučkim ubicama?"
     Zapovednik oseti kako mu je stomak naglo zadrhtao. "Reci im još ne", kazao je.
     Ali nije strah od tih drugih prvenstveno bio Zapovedniku na pameti, čak ne ni zabrinutost zbog Duplo. Hičiji su delili zapanjujuće veliki broj zajedničkih odlika sa ljudskom vrstom: radoznalost, ljubav između muških i ženskih, porodičnu solidarnost, odanost prema deci, uživanje u manipulisanju simbolima. Međutim, izraženost zajedničkih odlika nije se uvek poklapala. Postojala je jedna psihološka karakteristika koja je kod Hičija bila daleko izraženija nego kod većine ljudskih bića.
     Savest.
     Hičiji su gotovo fizički bili nesposobni da odbiju izvršenje neke preuzete obaveze ili da neku nepravdu ostave neispravljenu. Za Hičije, narod iz jedrenjaka predstavljao je poseban slučaj. Hičiji su bili njihovi dužnici. Preko njih si doznali za najjeziviju činjenicu sa kojom su ikada morali da se suoče.
     Hičiji i narod sa jedrenjaka su se dobro znali, i to ne odskora, i ne zadugo. Početak njihovih odnosa bio je loš za narod sa jedrenjaka. Za Hičije, njegov kraj bio je još gori. Bilo je nemoguće da se ikada međusobno zaborave.
     U prastarim, grlenim mitološkim napevima naroda sa jedrenjaka pričalo se kako su se Hičiji iznenada spustili u svojim letelicama kupastog oblika, užasno silovito i užasno brzo, na slatko, muljevito tle njihove postojbine. Hiči-brodovi su se sjurili u plamenu na neutvrđena staništa naroda, načinivši brojne kavitacije i izazvavši znatan porast okolne temperature. Mnogi su nastradali. Mnogo štete je pričinjeno pre nego što su Hičiji shvatili da su to bića koja osećaju, koja su čak i civilizovana, mada spora.
     Hičiji su se užasno potresli zbog onoga što su učinili. Pokušali su da to isprave. Prvi korak bio je da uspostave sa njima komunikaciju, što je bilo teško. Ovaj posao je trajao vrlo dugo - dugo, barem, za Hičije, mada je za žitelje mulja prošlo zapanjujuće malo vremena pre nego što se jedna čvrsta, usijana oktaedarska prizma obazrivo smestila usred jednog od njihovih staništa. Gotovo istog časa ona im se obratila na prepoznatljivom, mada smešno gramatički nepravilnom obliku njihovog sopstvenog jezika.
     Posle toga, događaji su se ređali munjevitom brzinom - za stanovnike mulja. Za Hičije, koji su osmatrali njihov svakodnevni život, to je veoma mnogo bilo nalik na posmatranje lišaja kako raste. Lično Zapovednik posetio je njihovu džinovsku gasnu planetu - tada nije bio zapovednik broda, već kako bi se reklo, brodski mali; mlad; uzavreo; pustolovan, pun velikog, mada obazrivog, optimizma karakterističnog za Hičije i vere u neograničenu budućnost koja je prekinuta na tako užasan način. Gasni džin nije bio jedino čudesno uzbudljivo mesto koje je taj mladi Hiči posetio. On je posetio i Zemlju na kojoj je naišao na australopitekuse, on je pomogao da se u karte unesu oblaci gasa i kvazari, on je prevozio posade do orbitalnih stanica gde su izvođeni građevinski projekti. Godine su prolazile. Decenije su prolazile. Spori radovi na prevođenju saopštenja žitelja mulja napredovali su puževim korakom. Moglo je to da ide i malo brže da su Hičiji smatrali da je naročito važno; ali nisu. U svakom slučaju nije moglo da ide mnogo brže jer brže nisu mogli žitelji mulja.
     Ali bio je to zanimljiv posao kao kad turisti razgledaju neke starine zato što su žitelji mulja bili tu još od davnih, pradavnih vremena. Njihova rashlađena biohemija bila je otprilike tri stotine puta sporija od Hičijeve ili od ljudske. Pisana istorija Hičija sezala je pet do šest milenijuma unazad, manje-više isto koliko i istorija čovečanstva, i bila na istom stupnju tehnološke evolucije. Pisana istorija žitelja mulja sezala je tri stotine puta dalje u prošlost. Gotovo dva miliona godina neprekinutih, datiranih istorijskih podataka. Najranije narodne priče i legende i ede-pesme sa mitološkim sadržajem bile su još deset puta starije. Njih nije bilo teže prevoditi od onih iz potonjih vremena zato što kod žitelja mulja čak ni evolucija njihovog jezika nije tekla vrlo brzo, ali po mišljenju montiranih umova koji su ih prevodili nisu bili vrlo zanimljivi. Spremali su se da odlože radove na njihovom prevođenju... a onda su otkrili da se na dva mesta u njima govori o posetiocima iz svemira.
     Kad pomislim na sve one godine koje je ljudska vrsta prepatila zbog ponižavajućeg saznanja da je inferiorna - zato što su Hičiji postigli tako mnogo više od nas, i to toliko pre nas - vrlo mi je krivo. Čini mi se da mi je najviše krivo što nismo znali za Dve Ede. Ne mislim što nismo znali baš te dve mitološke pesme, jer bi nam one zadale samo još jednu brigu više, bez obzira što smo bili na bezbednoj udaljenosti. Mislim uglavnom na to kako su one uticale na moral Hičija.

     Robin ne priča mnogo o narodu iz jedrenjaka uglavnom zato što u to vreme nije mnogo ni znao. Što je šteta. Oni su zanimljivi. Jezik im se sastojao od jednosložnih reči - jedan suglasnik, jedan samoglasnik. Imali su nekih pedeset međusobno različitih suglasnika, i četrnaest samoglasnika i dvoglasa koje su mogli da kombinuju - i stoga su za trosložne reči, kao što su bila imena, imali 3,43x108 kombinacija. Što je bilo isuviše, pogotovu za imena, jer je to bilo beskonačno mnogo više imena nego muškaraca kojima bi se ona mogla nadenuti. Ženama nisu nadevali imena.

     Kad bi mužjak oplodio ženku, on je rađao muškog potomka. On je to činio sasvim retko, jer ga je to stajalo velikog utroška energije. Neoplođene ženke rađale su ženke, manje-više rutinski. Međutim, donošenje na svet muškog potomstva koštalo ih je života. Oni to nisu znali - kao ni bilo šta drugo, zapravo. U mitološkim pesmama naroda sa jedrenjaka nema ljubavnih povesti.

     Prva pesma poticala je iz samih prapočetaka civilizacije žitelja mulja i bila je vrlo dvosmislena. Govorila je o poseti bogova. Oni su došli blistajući tako sjajno da su ih mogli opaziti čak i rudimentarni optički organi muljavaca - blistajući takvom neobuzdanom snagom od koje su se tečni gasovi uskomešali i uzavreli, pa su mnogi nastradali. Ništa drugo nisu uradili, i kada su otišli nisu se više vratili. Sama pesma nije mnogo kazivala. U njoj nije bilo detalja koje su Hičiji smatrali verovatnim, i gotovo cela se odnosila na izvesnog pramuljavca-heroja koji se drznuo da se suprotstavi posetiocima i tako zavladao čitavim jednim močvarnim delom njihove planete kojim je bio nagrađen.
     Druga pesma, međutim, bila je određenija. Nastala je nekoliko miliona godina kasnije - gotovo pred sam početak istorijskog perioda. I ona je opevala posetioce koji su odnekuda stigli u njihovu tamnu postojbinu, ali ovoga puta to nisu bili prosto turisti. Nisu bili ni osvajači. Bili su izbeglice. Zagnjurili su se u močvarno tle onoliko koliko ih je bilo u jednom brodu, reklo bi se, loše opremljeni da prežive u sredini koja je za njih bila prava hladna, mračna tamnica.
     Tu su se sakrili. I ostali vrlo dugo, po njihovim merilima - više od stotinu godina. Dovoljno dugo da su stanovnici mulja mogli da ih otkriju i čak sa njima uspostve neku vrstu komunikacije. Bili su napadnuti od strane tuđina, Mučkih ubica koji kao da su bili obavijeni plamenom, i koji su mahali oružjem koje je pretvaralo sve u prah i pepeo. Planeta na kojoj su obitavali bila je sažežena. Sve njihove letelice u svemiru bile su progonjene i uništene.
     A zatim, kada su generacije izbeglica nekako uspele da prežive i čak se namnože, svemu je došao kraj. Mučke ubice obavijene plamenom su ih pronašle i vatrom isušile čitavo ogromno plitko muljavo more metana da bi ih uništile.
     Čuvši ovu pesmu Hičiji bi je možda smatrali mitološkom da nije bilo jednog izraza. Taj izraz nije lako prevesti imajući na umu kako nepotpuno sporazumevanje sa izbeglicama tako i činjenicu da je otada prošlo dva miliona godina. Međutim on se sačuvao.
     Zbog njega su Hičiji ostavili sve druge poslove kako bi mogli da se usredsrede na jedan jedini zadatak: na proveru sadržine stare pesme. Potražili su postojbinu begunaca i pronašli je - bila je to planeta koju je spržilo jedno sunce koje se rasprsnulo. Potražili su, i pronašli artefakte pređašnjih civilizacija posetilaca svemira. Nije ih bilo mnogo. Nijedan nije bio u ispravnom stanju. Ali je bilo gotovo četrdeset raznih komadića napola istopljenih mašina i kad su ih datirali uz pomoć izotopa utvrdili su da pripadaju dvema različitim epohama. Jedna se podudarala sa vremenom kada su begunci pobegli na muljevitu planetu. Druga je bila mnogo miliona godina starija.
     Zaključili su da su te priče istinite: postojala je takva rasa Mučkih ubica; oni su uništavali svaku civilizaciju posetilaca svemira koju bi otkrili, već više od dvadeset miliona godina.
     I Hičiji su tako poverovali da su oni još negde u blizini. Zato što je reč koju je bilo tako teško prevesti označavala širenje nebesa i njihovo skupljanje od strane plamenih napadača što će dovesti dotle da se sve zvezde i galaksije ponovo sabiju u jedno. Sa određenim ciljem. Bilo je nemoguće poverovati da ovi titani, ma ko oni bili, neće ostati negde u blizini kako bi videli rezultate onog procesa koji su započeli.
     Veseli san Hičija se raspao, a žitelji mulja ispevali su novu edu: pesmu o Hičijima koji su došli kao posetioci pa se uplašili, i pobegli.
     I tako su Hičiji postavili svoje stupice, sakrili većinu ostalih dokaza o svom postojanju, i povukli se u svoju skrovitu rupu u središtu Galaksije.
     Na izvestan način, žitelji mulja predstavljali su samo jednu od tih zamki. LaDzaRi je to znao; svi su oni to znali; zato je on, sledeći zapovesti svojih predaka, poslao izveštaj o onom prvom dodiru nekog drugog uma koji je njegov um osetio. Očekivao je da dobije odgovor, mada su bile prošle godine, čak i po LaDzaRijevom merenju vremena, otkako su Hičiji davali od sebe bilo kakve znake, a i tada to bi bio samo kratak dodir rutinske provere pomoću TPP-a. On je takođe očekivao da mu se neće svideti odgovor kada bude stigao. Cela ona epska borba oko izgradnje i lansiranja međuzvezdanog broda, stoleća koja su već bila uložena u njihovo putovanje dugo više milenijuma - sve uzalud! Tačno je da let dug hiljadu godina za LaDzaRija nije bio duži od običnog pohoda na kitove za kapetana iz Nentakita; međutim, ni kitolovcu se ne bi svidelo da ga pokupe usred Pacifičkog okeana i praznog odnesu kući. Čitava posada bila je uznemirena. Uzbuđenje na jedrenjaku bilo je tako veliko da su neki članovi posade bez svoje volje prešli u brzi tip oscilacije; muljava tečnost se toliko uzburkala da su se obrazovali kavitacioni mehuri. Jedna ženka je nastradala. Jedan mužjak, CuCuNga, bio je toliko preplašen da je šapom pritiskao ostale preživele ženke i to ne zato da bi ih pojeo. "Molim te ne ludiraj se", preklinjao ga je LaDzaRi. Jer, da bi mužjak oplemenio ženku, za šta se CuCuNga izgleda spremao, bio je potreban tako veliki utrošak energije da mu je zbog toga ponekad život bio u opasnosti. Za ženke ta opasnost nije postojala - one su jednostavno gubile pravo na život da bi donele na svet jedno oplođeno dete - ali one to nisu znale, naravno, kao ni bilo šta drugo, uostalom. Međutim, CuCuNga odlučno reče:
     "Ako ne mogu da postanem besmrtan pomoću putovanja do neke druge zvezde, onda ću bar postati otac jednog sina."
     "Ne! Molim te! Razmisli, prijatelju moj", molio ga je LaDzaRi, "mi možemo da stignemo kući ako želimo. Možemo da se vratimo kao heroji u naša prebivališta, možemo da pevamo naše ede tako da nas ceo svet čuje..." Jer, mulj njihove postojbine prenosio je zvuke isto tako dobro kao okeani a njihova pesma dopirala je isto toliko daleko kao pesma velikog kita.
     CuCuNga dotače LaDzaRija kratko, gotovo s prezirom, u najmanju ruku sa omalovažavanjem. "Mi nismo heroji!" rekao je. "Odlazi i ostavi me sa ovom ženkom."
     LaDzaRi ga nerado ostavi i udalji se čuvši kako zvuci postaju sve tiši. Istina je. Oni su u najboljem slučaju bili propali heroji.

     Robin ne objašnjava vrlo dobro čega su se Hičiji plašili. Oni su izveli zaključak da ponovno skupljanje vaseljene ima za cilj da je vrati na nivo praiskonskog atoma - posle čega će se on rasprsnuti prilikom drugog velikog praska i tako će započeti jedna nova vaseljena. Oni su dalje izveli zaključak da bi se u tom slučaju fizički zakoni koji vladaju u vaseljeni mogli oblikovati na drugi način.
     Ono čega su se najviše plašili bila je pomisao na bića koja su smatrala da će biti srećnija u vaseljeni u kojoj će vladati drukčiji fizički zakoni.

     I narod jedrenjaka imao je neke ljudske odlike, kao na primer, ponos. Nije im godilo to što su za Hičija bili - šta? Robovi? Ne baš pravi, jer jedina dužnost koju su imali da izvršavaju bila je da šalju izveštaj, preko hermetizovanog komunikacionog zraka, o bilo kakvim dokazima postojanja nekih drugih inteligentnih bića koja krstare svemirom. Oni su to vrlo rado činili radi sebe samih, više nego radi Hičija. Ako nisu bili robovi, šta su onda bili?
     Postojala je samo jedna prava reč: ljubimci.
     Stoga je psiha rase muljavaca bila opterećena jednom tamnom mrljom koju ničim nisu mogli oprati bez obzira kakve podvige postigli u svojim ogromnim, sporim, zvezdanim letelicama, na odvažnim međuzvezdanim putovanjima. Oni su znali da su ljubimci. Ovo im nije bilo prvi put. Davno pre nego što su Hičiji došli, oni su bili pokretna imovina, na gotovo isti način, bića sasvim drukčijih od Hičija ili ljudi, ili njih samih; a kada su pre više generacija, njihovi proroci glasno pevali prastare ede o onim drugima u Hiči-mašine za prisluškivanje, žitelji mulja jasno su primetili da su Hičiji pobegli. Biti ljubimac nije najgore što može nekoga da snađe.
     Znači, ljubav i strah bili su rasprostranjeni u vaseljeni. Zbog ljubavi (onoga što je smatrano za ljubav među stanovnicima mulja) CuCuNga je naškodio svom zdravlju i rizikovao svoj život. Sanjajući o ljubavi, ja sam ležao u svojoj sobici, provodio budan manje od jednog sata svakog dana, dok se moja utroba, kupljena u radnji, privikavala na ostali deo moga tela. Prestravljen ljubavlju, Zapovednik je gledao kako Duplo biva sve mršavija i kako tamni.
     Jer Duplo se nije osećala bolje kad je kugla sa teretom najzad krenula. Posao je bio završen prekasno. Od medicinskih stručnjaka nisu imali nikoga približnijeg od Eksplozije koji je bio manipulator crnih rupa, mada bi čak i kod kuće, čak i uz najbolju negu, mali broj ženki bio u stanju da preživi neuzvraćenu ljubav dopunjenu užasnim naprezanjem.
     Zapovednik se nije iznenadio kad se Eksplozija pojavio poražen, snužden, i saopštio: "Žao mi je. Ona odlazi među montirane umove."
     Nije to jeftina roba, ta ljubav. Neki od nas mogu je dobiti a da pritom uopšte i ne vide račun, ali samo ako neko drugi primi na sebe da za nju plati.









14.
     Svi su učestvovali u zaveri protiv mene - čak i moja verna žena - čak i moj odani kompjuterski informacioni program. U kratkom predahu kada su mi dozvolili da ostanem u budnom stanju, dali su mi da slobodno izaberem. "Ili ćeš ići na kliniku radi kompletnog pregleda", kazao je Albert, mudro sišući svoju lulu.
     "Ili možeš, vrag te odneo, da nastaviš da spavaš sve dok ne budemo sigurni, đavole jedan, da ti je sasvim dobro", kazala je Esi.
     "A-ha", kazao sam ja, "tako sam i mislio! Držite me u nesvesnom stanju, je l' da? Verovatno ste me opili još pre više dana i dozvolili im da me otvore." Esi je izbegavala moj pogled. Ja ću onda velikodušno: "Ja ti zbog toga ne zameram, ali, zar ti nije jasno da ja želim da odem i izvidim onu stvar koju je otkrio Volters! Zar to ne možeš da shvatiš?"
     Ona je još krila oči od mene. Namrgođeno je pogledala u Alberta Ajnštajna. "Danas izgleda vraški energičan. Držiš li ti ovog huligana dobro na uzdi?"
     Albertov lik se nakašlja. "U stvari, gđo Brodhed, medicinski program je preporučio da se u ovom trenutku ne daju nikakvi nepotrebni sedativi."
     "O, Bože! Biće budan i daviće nas i danju i noću! Onda je odlučeno, Robine, sutra ideš na kliniku." Sve vreme dok je ovako režala na mene, jedna ruka joj je bila na mom vratu i milovala me; reči mogu da vas slažu, ali dodir srca se jasno oseća.
     I zato sam ja uzvratio: "Onda ćemo se sresti na pola puta. Odlazim na kliniku radi kompletnog pregleda pod uslovom ukoliko nalazi budu u redu, da više ne bude dikusije oko mog odlaska u kosmos."
     Esi je ćutala, lukavo, ali Albert me pogleda izvijajući jednu obrvu. "Ja mislim da bi to mogla biti greška, Robine."
     "Zato mi, ljudska bića, i postojimo, da pravimo greške. A sad, šta ima za ručak?"
     Znate, računao sam da će oni, ako pokažem da sam pri apetitu, to uzeti kao dobar znak, i možda je tako i bilo. Računao sam takođe da moj novi brod ionako neće biti gotov još nekoliko nedelja, pa nema pravog razloga za žurbu - nisam se spremao da poletim opet u nekoj stešnjenoj, zagušljivoj "petici" kad imam sopstvenu jahtu koja se upravo priprema. Samo nisam računao na to da sam zaboravio koliko mrzim bolnice.
     Kad bi me Albert pregledao, on bi mi merio temperaturu pomoću bolometra, skenerom pregledao moje oči da vidi da li su bistre i moju kožu da vidi da li na njoj nema mrlja od, recimo, popucalih krvnih sudova, upumpavao mi hiperzvuk u grudni koš kako bi zavirio u unutrašnje organe u njemu, i uzimao uzorke onoga što je iza mene ostajalo u toaletu radi utvrđivanja biohemijskih debalansa i bakterijskih nalaza. Albert je ove postupke nazivao neinvazivnim. Ja sam ih nazivao obzirnim.
     Na klinici, dijagnostički postupci se nisu trudili da budu obzirni. Nisu, zapravo, bili bolni. Anestezirali su mi površinu kože pre nego što su krenuli dublje unutra, a kad se jednom prodre kroz kožu više nema mnogo nervnih završetaka zbog kojih biste brinuli. U samoj stvari, osećao sam samo čupkanje i čeprkanje i golicanje. Ali u velikim količinama. Pored toga, znao sam šta mi rade. Pomoću igala tankih kao dlaka zavirivali su u unutrašnjost moje trbušne duplje. Pipetama oštrim kao igla izvlačili su komadiće tkiva za analizu. Krivim nategama izvlačili su moje telesne tekućine; proveravali šavove, procenjivali stanje ožiljaka. Sve to zajedno trajalo je manje od jednog sata ali se činilo da je duže i, na časnu reč, bilo bi mi milije da sam za to vreme radio nešto drugo.
     Onda su mi dozvolili da se ponovo obučem, pa su mi dozvolili da sednem na udobnu stolicu u prisustvu jednog pravog živog čika-doktora. Čak su dozvolili da i Esi bude prisutna ali ja joj nisam dao priliku da nešto kaže. Ja sam prvi zapitao: "Šta velite, doktore? Koliko vremena posle operacije ću moći da krenem u kosmos? Ne mislim na one raketoplane, mislim na Lofstromovu petlju, koja ne drma više od običnog lifta. Znate, petlja vas, reklo bi se, prosto povuče duž namagnetisane trake..."
     Doktor podiže jednu ruku. Bio je nalik na bucmastog, sedokosog Božić Batu, sa urednom, kratko podšišanom belom bradom i svetlo plavim očima. "Znam šta je Lofstromova petlja."
     "U redu, to me raduje. Pa onda?"
     "Pa", reče on, "uobičajena je praksa da posle ovakve operacije kao što je bila vaša, takve stvari treba izbegavati u toku tri do četiri nedelje, ali..."
     "O, ne! Doktore, ne!" uzvratio sam ja. "Molim vas! Ne želim da ovde dangubim skoro mesec dana!"
     On pogleda u mene, pa pogleda u Esi. Ni Esi nije htela da sretne njegov pogled. On se nasmešio. "G. Brodhed", kazao je, "smatram da treba da znate dve stvari. Prvo, da je najčešće poželjno da rekonvalescenta držimo izvesno vreme u nesvesnom stanju. Zahvaljujući mišićnim vežbama uz pomoć elektrostimulacije, masaži, dobroj ishrani i odgovarajućoj nezi ne dolazi do poremećaja funkcija, a mnogo je povoljnije za nervni sistem, bolesnika. I svih ostalih oko njega."
     "Da, da", kazao sam ja, ne mnogo zainteresovan. "A šta je drugo?"
     "Drugo je da ste vi operisani pre tačno četrdeset tri dana. Možete sada da radite šta god želite. Uključujući i to da se provozate po petlji."
     Nekada je put ka zvezdama vodio kroz Gijanu ili Bajkonur ili Kejp. Morali ste da sagorite tečnog hidrogena u vrednosti otprilike milion dolara da biste dospeli u kružnu putanju pa tek onda se premestili u nešto drugo što će vas povesti dalje u svemir. Sada smo imali Lofstromove lansirne petlje raspoređene duž ekvatora, beskrajno velike tanane konstrukcije koje se nisu videle sve dok im se sasvim ne približite - pa, na daljinu od dvadeset kilometara, gde se nalazilo pristanište za satelite. Posmatrao sam ga sa osećanjem zadovoljstva i ponosa dok smo kružili i spuštali se na zemlju. Na sedištu pored mene Esi se nešto mrštila i mrmljala za sebe zadubljena u neki projekat - neka nova vrta kompjuterskog programiranja, ili možda penzionu šemu za njene nameštenike u Velikoj UVKI; nisam mogao da razaznam jer je to obavljala na ruskom jeziku. Na ugrađenoj konzoli ispred mene Albert je prikazivao moj novi brod, polako rotirajući sliku dok je recitovao statističke podatke o kapacitetu, uređajima, masi i raznim podobnostima. Pošto sam ja u tu igračku uložio priličan broj miliona dolara i mnogo vremena, bio sam zainteresovan, ali ne toliko kao za ono što je upravo trebalo da se odigra. "Kasnije, Alberte", naredio sam mu, i on se poslušno uklonio. Krivio sam vrat kako bih mogao da posmatram petlju kad smo ušli u završnu etapu leta. Nejasno, na vrhu lansirne "skijaške skakaonice", gledao sam kako kapsule grabe naviše uz ubrzanje trostruko veće od gravitacione sile i kako se fino, blago odlepljuju na najstrmijem delu ulaznog nagiba i kako nestaju u plavetnilu. Prekrasno! Nema hemijskog goriva, nema sagorevanja, nema oštećenja ozonskog sloja. Nema čak ni utroška energije kao kod lansiranja Hiči-lendera; neke stvari smo umeli bolje da radimo od Hičija.
     Nekada nije čak bilo dovoljno dospeti u orbitu; tek tada ste morali da krenete dugačkom, sporom Hofmanovom putanjom da biste dospeli do asteroida Kapija. Obično biste gotovo izludeli od straha, zato jer su svi znali da je više svemirskih istraživača sa Kapije nastradalo nego što se obogatilo; i zato jer ste bolovali od svemirske bolesti i bili sputani i osuđeni da proboravite u tom međuplanetarnom "treskavcu" po nekoliko nedelja ili meseci pre nego što biste uopšte dospeli do asteroida; a najviše zato jer ste na kocku stavili sve pare koje ste imali ili koje ste mogli da uzajmite za ovo putovanje. Sada smo imali jednu Hiči-trojku za čarter-letove koja nas je čekala u nižoj orbiti. Mogli smo se u nju premestiti u običnom odelu i poleteti ka dalekim zvezdama pre nego što bismo svarili poslednji obed pojeden na Zemlji, to jest, mi smo mogli, jer smo imali petlju i dovoljno novaca da sve to platimo.
     Nekada je odlazak u taj međuzvezdani prazan prostor veoma mnogo podsećao na igranje ruskog ruleta. Jedina razlika bila je u tome što vas je, ukoliko vas sreća na kocki posluži, bilo šta što biste otkrili na kraju tog putovanja moglo načiniti bogatim i prebogatim zanavek - kao što je na kraju mene načinilo. Ali u većini slučajeva "načinilo" bi vas mrtvim.
     "Sad je mnogo bolje", odahnula je Esi dok smo se iskrcavali iz aviona, žmirkajući na vrelom južnoameričkom suncu. "A sad, gde je ono prokleto vozilo koje treba da nam pošalju iz onog šugavog hotela?"
     Nisam ništa na to rekao što mi je pročitala misli. Posle svih ovih godina otkako smo u braku, već sam se na to bio navikao. Uostalom, ovo i nije bila telepatija; ovako nešto bi svako ljudsko biće pomislilo kad bi radilo ono što smo mi u tom času radili. "Voleo bih da Odi Volters ide sa nama", rekao sam, gledajući u pravcu lansirne petlje. Bili smo još udaljeni više kilometara i nalazili se s druge strane obale jezera Tahigualpa. Video sam kako se petlja u njemu ogleda. Jezero je u sredini bilo plavo, pored obale zelenkastožuto, na mestima gde su sejali jestive alge, i bio je to lep prizor.
     "Ako si želeo da pođe s tobom, nije trebalo da mu daš dva miliona da ode u lov na svoju ženu", reče Esi sasvim prikladno, a onda, zagledavši se u mene pažljivije, upita: "Kako se osećaš?"
     "Apsolutno perfektno", kazao sam, što nije bilo daleko od istine. "Prestani da brineš zbog mene. Kad čovek uživa medicinski komplet sa dodacima, oni se ne usuđuju da mu dozvole da umre pre nego što napuni stotu - nije dobra reklama."
     "Nemam šta na to da kažem", odvrati ona sumorno, "kad je klijent odvažni desperados koji vreme provodi ganjajući tobožnje Hičije! Uostalom", dodade ona razvedrivši se, "evo onog vozila za šugavi hotel, uskači."
     Kad smo se smestili u kola ja se nagnuh i poljubih je u vrat - što je bilo lako, zato što je ona bila uplela svoju dugu kosu u vitice, prebacila ih spreda i uvezala u obliku neke ogrlice - pripremajući se za lansiranje, znate. Ona se nagnu ka mojim usnama. "Huligan." Ona uzdahnu. "Ali ne opaki huligan."
     Hotel uopšte nije bio "šugav". Dali su nam udoban apartman na poslednjem spratu, sa pogledom na jezero i petlju. Inače, ovde ćemo ostati samo nekoliko sati. Ostavio sam Esi da priključuje svoje programe na hotelski PV aparat i otišao do prozora govoreći sam sebi, samozadovoljno, da ja zapravo nisam huligan. Ali to nije bila istina, jer sigurno nije dolikovalo jednom tako imućnom, ozbiljnom postarijem građaninu da ide da se glupira u međuzvezdanim prostranstvima prosto zato što je to čarobno i uzbudljivo.
     Palo mi je na pamet tada da Esi ne gleda baš sasvim tako na moje motive. Ona možda misli da krećem zbog nečeg drugog. I onda mi je palo na pamet da ja možda na njih ne gledam kako valja. Da li ja to stvarno tražim Hičije? Sigurno da je tako, odnosno u svakom slučaju moglo bi biti tako; svi su očajnički želeli da doznaju nešto o Hičijima. Ali nisu svi ostavili nešto tamo u međuzvezdanim prostranstvima. Da li je moguće da je, negde u najdublje skrivenim delovima moje duše ono što me je gonilo da idem gore i nastavim traganje, bila nada da ću nekako, negde, možda pronaći opet ono što sam zaturio? Ja sam znao šta je to. Ja sam znao gde sam to ostavio. Ono što nisam znao bilo je šta ću s tim da uradim - odnosno, tačnije rečeno, s njom - ako je budem pronašao.
     A onda sam osetio kako mi je nešto, ne sasvim nalik na bol, zadrhtalo u stomaku. To nije imalo nikakve veze sa dva zarez tri metra mojih novih creva. Imalo je zapravo veze s nadom, ili strahom, da bi se Džil-Klara Mojnlin mogla nekako stvarno ponovo pojaviti u mom životu. U meni su još bila živa osećanja i to jača nego što sam verovao. Zbog njih su mi se oči ovlažile, pa se zbog toga paučinasta lansirna struktura koja se videla s prozora, naoko namreškala.
     Međutim, u mojim očima nije bilo suza.
     I ovo nije bila optička varka. "Gospode Bože!" povikao sam. "Esi!" i ona se žurno stvorila pored mene i zagledala u sićušnu plamsavu svetlost sa jedne kapsule na uzletištu, i u mrežastu strukturu od tankih niti koja se sva tresla i podrhtavala. Onda se začuo zvuk - samo jedna lagana eksplozija kao od nekog udaljenog topovskog hica, a onda lagana tiša, duža grmljavina, dok se ogromna petlja raspadala. "Gospode Bože", ponovila je Esi tiho moje reči kao odjek, i grčevito me uhvatila za ruku. "Teroristi?"
     A onda je sama odgovorila na svoje pitanje. "Razume se, teroristi", rekla je sa gorčinom u glasu. "Ko bi drugi mogao da bude tako zao?"
     Otvorio sam prozore kako bih bolje mogao da vidim jezero i petlju; srećom, nisu bili zaglavljeni. Ostali ljudi u hotelu bili su lošije sreće. Što se tiče aerodroma, on uopšte nije bio pogođen, ne računajući što se nekoliko aviona razletelo jer nisu bili pričvršćeni. Međutim, aerodromsko osoblje je bilo preplašeno. Nisu znali da li je razaranje lansirne petlje predstavljalo samo izdvojeni čin terorističke sabotaže, ili možda početni čin revolucije - niko, čini se, nikada nije poverovao da je to možda bio prosto nesrećan slučaj. Bilo je jezivo, to je tačno. Lofstromova petlja sadrži vraški veliku količinu kinetičke energije, više od dvadeset kilometara gvozdene trake, teške oko pet hiljada tona, koja se kreće brzinom od dvanaest kilometara u sekundi. Iz radoznalosti pitao sam kasnije Alberta i on mi je rekao da je potrebno 3,6x1014 džula da se ona postavi tamo gore. Prilikom rušenja, svi ti džuli odjedanput nagrnu, napolje na ovaj ili onaj način.
     Pitao sam Alberta kasnije jer u ovom trenutku nisam mogao da ga pitam. Prirodno, prva stvar je bila da pokušam da uključim njega ili bilo koji kompjuterski informacioni program koji bi mi mogao reći šta se događa. Komunikacione veze su bile u prekidu; bili smo odsečeni. PV emisija je doduše i dalje tekla, pa smo stajali i gledali kako oblak u obliku pečurke postaje sve veći i slušali izveštaje o nanetim štetama. Jedan šatl je upravo povećavao brzinu na traci kad je bio raznet - to je bila ona prva eksplozija, možda zato što je nosio bombu. Druga tri su se nalazila na sporednoj pisti gde se vršilo ukrcavanje putnika. Više od dve stotine ljudskih bića bilo je sada potpuno zdruzgano, ne računajući one koje još nisu prebrojali a koji su obavljali svoje poslove na samom lansirnom postrojenju, ili se nalazili u djuti-fri šopu ili po podzemnim kafeima, ili su možda prosto izašli da se malo prošetaju unaokolo. "Voleo bih da mogu da dobijem Alberta", progunđao sam.
     "Što se toga tiče, dragi Robine...", poče Esi nesigurno, ali nije završila rečenicu jer se na vratima čulo kucanje; da li bi senjor i senjora odmah došli u Bolivar Hol, por favor, pošto se radi o nečemu važnom i hitnom.
     Ta jako važna i hitna stvar bila je kontrola od strane policije, a takvu kontrolu pasoša nikad niste videli. Bolivar Hol je jedna od onih funkcionalnih prostorija koje se pregrađuju pokretnim pregradama, kad su u pitanju razni sastanci, a širom otvaraju kad su u pitanju veliki banketi i čiji je jedan pregrađen deo sada bio prepun turista kao što smo i mi bili, od kojih su mnogi sedeli na svojim koferima sa licima i ljutitim i preplašenim. Njih su ostavili da čekaju. Nas nisu. Službenik koji nas je ovamo doveo, i koji je na rukavu imao traku sa oznakom "S.E.R.", poveo nas je do jednog podijuma gde je za stolom sedeo policijski poručnik, koji je samo zavirio u naše pasoše a onda nam ih vratio. "Senjor Brodhed", kazao je na odličnom engleskom jeziku sa laganim akcentom američkog srednjeg Zapada, "da li vam se čini da je ovaj nasilni teroristički akt možda bio uperen na vas lično?"
     Zinuo sam od zaprepašćenja. "Nisam na to pomislio, do sada", uspeo sam nekako da kažem. On zaklima glavom.
     "Uprkos tome", nastavio je on, dodirujući svojom malom otmenom rukom jedan list otkucan na PV printeru, "mi smo od Interpola primili izveštaj o jednom pokušaju atentata na vas od strane terorista pre samo dva meseca. I to vrlo dobro organizovanom. Komesar iz Amsterdama posebno naglašava da izgleda da je bio smišljen, i da će vrlo verovatno biti "ponovo pokušan".
     Nisam znao šta na to da kažem. Esi se nagnu napred. "Recite mi, naredniče", reče ona odmeravajući ga, "je li to vaša teorija?"
     "Ah, moja teorija. Voleo bih da je imam", reče on besno. "Teroristi? Nema sumnje. Ciljali na vas? Mogućno. Ciljali na stabilnost naše vlade? Još mogućnije, ja smatram, pošto u seoskim područjima vlada široko nezadovoljstvo; ima čak izveštaja, to vam govorim u poverenju, da možda neke vojne jedinice pripremaju državni udar. Kako čovek to da zna? I zato vam postavljam neophodna pitanja kao na primer, da li ste videli bilo koga čije vam se prisustvo učinilo sumnjivim ili bi se podudaralo sa ovim događajem? Niste? Da li imate neku predstavu o tome ko je pokušao da na vas izvrši atentat u Roterdamu? Da li ste uopšte u stanju da bilo kako osvetlite ovaj užasni čin?"
     Pitanja je ređao takvom brzinom da se jedva činilo da očekuje odgovore, čak i da želi da ih čuje. To me je zabrinjavalo gotovo isto koliko i razaranje same petlje, jer je predstavljalo odraz onoga što sam u celom svetu video i osetio. Nekakve beznadne rezignacije, kao da stvari moraju da se pogoršavaju i da ne može da se nađe način da se poboljšaju. Zato sam se osećao vrlo nelagodno. "Mi bismo želeli da odemo odvade i da vas oslobodimo", kazao sam, "pa ako ste gotovi sa vašim pitanjima..."
     Nije odmah odgovorio. Po izrazu lica videlo se da premišlja kako nešto da sprovede. "Nameravao sam da vas zamolim za jednu uslugu, senjor Brodhed. Da li biste nam možda dopustili da pozajmimo vaš avion za dan-dva? Za ranjenike", objašnjavao je on, "pošto se naša opšta bolnica, na žalost, nalazi direktno ispod kablova na petlji."
     Sramota me je da kažem da sam oklevao s odgovorom, ali Esi nije. "Svakako, bez daljeg, naredniče", kazala je ona. "Naročito zato što ćemo mi morati u svakom slučaju da izvršimo rezervaciju za neku drugu petlju pre nego što rešimo kuda ćemo da odemo."
     On je blistao od zadovoljstva. "To, draga moja senjora, mi možemo da vam sredimo preko vojnih komunikacionih veza. I primite moju najdublju zahvalnost za ovaj velikodušan potez!"
     Gradske službe su bile u haotičnom stanju, ali kad smo se nas dvoje vratili u naš apartman, na stolovima smo ugledali sveže cveće, kao i jednu košaru sa voćem i vinom kojih pre toga nije bilo. Prozori su bili zatvoreni. Kad sam ih otvorio, shvatio sam zašto. Jezero Tehigualpa više uopšte nije bilo jezero. Sad je ono bilo toplotni odvod u koji je bilo predviđeno da se sruši traka u slučaju kakvog katastrofalnog kvara na petlji, za koji niko nije verovao da će se ikada dogoditi. Sad pošto se dogodilo, voda je usled ključanja isparila, a jezero se pretvorilo u blatnjavi brlog. Sama petlja se zbog magle nije videla, a smrad koji je dolazio od prokuvanog blata naterao me je da što mogu brže zatvorim prozor.
     Pokušali smo da dobijemo poslugu. Uspeli smo. Poslužili su nam stvarno ukusnu večeru, izvinjavajući se jedino što ne mogu da nam pošalju posebnog stjuarda da nam stručno sipa vino iz Bordoa - on je u "Los Servicias emergencias de la Republica" pa je morao da se prijavi na raport. Isto kao i sobarica koja pripada ovom apartmanu i, mada su obećali da će druga sobarica koja radi na tom spratu doći kroz jedan sat da raspakuje naše stvari, ipak su ostali da stoje poređani pored zida u predsoblju.
     Ja sam bogat, to je tačno, ali nisam razmažen. Ja bar mislim da nisam. Ali volim da me drugi opslužuju, posebno da me opslužuju moji odlični kompjuterski programi koje je Esi za mene sastavila tokom ovih godina. "Nedostaje mi Albert", rekao sam, zagledan u maglovitu noćnu tminu.
     "Ne znaš šta bi drugo radio bez svojih igračaka, a?" izrugivala se Esi, ali se činilo da ima nešto na pameti. E pa sad, nisam ja ni u tom pogledu razmažen, ali kad se učini da Esi ima nešto na pameti, ja često zaključim da ona želi da vodi ljubav, a odatle je obično dovoljan samo još jedan korak da i ja sam to poželim. Podsećam samog sebe, s vremena na vreme, da su gotovo tokom cele istorije čovečanstva, osobe našeg životnog doba bivale mnogo manje uzavrele od ljubavnih želja - ali u toliko gore za njih. Mene takve misli ne sputavaju. Pogotovu što je Esi onakva kakva je. Osim Nobelove nagrade, primila je ona i druga priznanja, pored ostalog, pojavljivala se na spisku Deset najbolje odevenih žena, s vremena na vreme. Nobelova nagrada je bila zaslužena: nagrada za najbolje odevenu ženu bila je, po mom mišljenju, prevara. Izgled S. Ja. Brodhed nije imao nikakve veze sa onim u šta je obučena. Trenutno je na sebi imala triko, bledoplave boje, bez ukrasa, kakav ste mogli kupiti u svakoj radnji koja prodaje robu po sniženim cenama; pa ipak bi i u njemu dobila nagradu. "Dođi malo ovamo, zar nečeš?" rekoh ja sedeći na velikom, dugačkom kanabetu.
     "Seksomanijak! Uh!"
     Ali to "uh" je zvučalo prilično popustljivo. "Baš sam pomislio", rekoh ja, "da pošto ne mogu da dobijem Alberta, a nemamo šta drugo da radimo..."
     "O, ti, Robine", reče ona, zavrtevši glavom. Ali, smešeći se. Napućila je usne, premišljajući. Zatim je kazala: "Znaš šta. Idi i donesi iz predsoblja neseser. Imam za tebe jedan mali poklon, a posle ćemo da vidimo."
     U koferčetu se nalazila jedna kutija, zavijena u srebrnasti papir, a u njoj - velika molitvena lepeza Hičija. Ne prava Hiči-lepeza, razume se; nije bila te veličine. Već jedna od onih koje je Esi izradila za sopstvenu upotrebu. "Sećaš se mrtvaca i Drugog Života", kazala je. "Vrlo dobar Hiči-softver, koji sam ja rešila da ukradem. Pa sam prepravila tvoj stari kompjuterski informacioni sistem. Sad u ruci držiš garantovano pravog Alberta Ajnštajna."
     Ja obrnuh lepezu koju sam držao u rukama: "Pravog Alberta Ajnštajna?"
     "Oh, Robine, kako si bukvalan! "Ne pravog-pravog. Ne umem da oživim mrtve, naročito toliko odavno mrtve. Ali pravog u smislu ličnosti, sećanja, misli - u svakom slučaju, vrlo nalik. Programirala sam pretragu Ajnštajnovih podataka, do poslednje mrvice. Knjiga. Novina. Prepiski. Biografija. Razgovora. Slika. Svega. Čak sam ubacila i inserte iz filmova, kako ste ih vi ono nazvali 'filmskih žurnala', snimljenih od strane Path studija, koji su se nalazili na brodu koji je plovio za Njujork leta gospodnjeg 1932. Sve sam to stavila unutra i sada kad razgovaraš sa Albertom Ajnštajnom, Albert Ajnštajn ti uzvraća!" Ona se naže napred i poljubi me u teme. "A onda, nego šta", hvalisala se ona, "dodala sam i neke stvari za koje pravi Albert Ajnštajn nije uopšte znao. Kompletno pilotiranje Hiči-letelicama. Sve ažurirano u obasti nauke i tehnologije od leta gospodnjeg 1955, godine kad je stvarni Ajnštajn umro. Čak i neke jednostavnije poslove iz kuvarskog, sekretarskog, pravnog i medicinskog programa. Nije bilo mesta za Sigfrida fon Šrinka", izvinjavala se ona. "Ali tebi više i nije potrebno 'šrinkovanje', a, Robine? Osim zbog neobjašnjivih rupa u pamćenju."
     Gledala me je sa izrazom na licu koji sam posle nekoliko decenija dobro raspoznavao. Pružio sam ruku i povukao je ka sebi. "Okej, Esi, hajde da to obavimo."
     Ona mi sede u krilo i naivnim glasom upita: "Da obavimo šta, Robine? Je l' ti opet pričaš o seksu?"
     "Ma šta je sad!"
     "Oh... Nije ništa, naravno. Ja sam ti već dala tvoj srebrni poklon."
     "Šta, ovaj program?" Istina je da ga je bila uvila u hartiju srebrne boje - a onda sam se osvestio. "O, Gospode Bože! Nisam se setio naše srebrne svadbe, je l' da? Kad..." Ali, tu požurih da prekinem pitanje.
     "Kad je bila?" dovršila ga je ona umesto mene. "Pa, sada. Još uvek je. Danas je, Robine. Čestitam ti i želim još mnogo srećnih godina, Robine, dragi moj."
     Ja je poljubih priznajem najviše zato da bih dobio u vremenu a ona mi uzvrati poljubac, ozbiljno. Ja rekoh, osećajući se bedno: "Esi, dušo, stvarno mi je krivo. Kad se vratimo dobićeš od mene jedan poklon od koga će ti se dići kosa na glavi, dajem reč."
     Ali ona se nosem priljubi uz moje usne kako mi ne bi dala da govorim. "Ne treba da daješ reč, dragi Robine", rekla je sa usnama otprilike na visini moje jabučice na vratu, "jer ti si mi davao tolike poklone svakog dana, evo već dvadeset pet godina. Ne računajući čak par onih godina dok smo se samo ludirali. Razume se", dodala je, dižući glavu kako bi me pogledala, "sad smo sami, samo ti i ja i krevet u susednoj sobi, i bićemo još nekoliko sati. Što znači da ako zaista želiš da mi se od poklona digne kosa na glavi, vrlo ću ga rado primiti. Ja slučajno znam da ti imaš nešto za mene. I to dobro."
     Činjenica da nisam hteo da doručkujem prebacila je sve Esine sisteme iz rezervnog moda u stanje pune pripravnosti, ali ja sam objasnio da je to zbog toga što želim da se poigram svojom novom igračkom. Što je bilo istina. Takođe je bilo istina da ja ionako nisam uvek jeo nešto za doručak, i zahvaljujući ovim dvema istinama Esi je otišla u trpezariju bez mene, mada je konačna istina bila najvažnija, a to je da sam osećao da moj stomak baš i nije u najboljem redu.
     Zato sam uključio novog Alberta u procesor, iz koga se pojavilo neko ružičasto svetlucanje. Zatim sam ugledao kako se on na mene radosno smeši. "Zdravo, Robine", kazao je, "i srećna ti godišnjica."
     "To je bilo juče", odvratio sam, pomalo razočaran. Nisam očekivao da ću novog Alberta uhvatiti kako pravi takve glupave greške.
     On se vrhom čibuka češkao po nosu i žmirkajući gledao u mene ispod onih kosmatih sedih obrva. "Po havajskom srednjem vremenu", reče, "sad je, čekaj da vidim", pretvarao se da gleda u digitalni ručni časovnik koji mu je kao anahronizam virio ispod iskrzanog rukava pidžame, "četrdeset dva minuta prošlo jedanaest uveče, Robine, i tvoja dvadeset peta godišnjica braka trajaće još gotovo dvadeset minuta." Nagnuo se napred kako bi se počešao po nožnom članku. "Imam popriličan broj novih karakteristika", izjavio je on s ponosom, "uključujući neprekidno radno vreme i lokacione šeme koje rade bilo da sam u displej modu ili ne. Tvoja žena stvarno vrlo dobro radi te stvari, znaš."
     Ja znam da je Albert Ajnštajn samo kompjuterski program, pa ipak sam se osećao kao da sam pozdravljao nekog starog prijatelja. "Ti izuzetno dobro izgledaš", napravio sam mu kompliment. "Doduše, nisam siguran da treba da nosiš digitalni časovnik. Ne verujem da si tako nešto imao pre nego što si umro, jer oni nisu postojali."
     On se malo nadurio, ali mi je uzvratio kompliment: "Ti odlično poznaješ istoriju tehnološkog razvoja, Robine. Međutim, mada ja jesam Albert Ajnštajn, najpribližniji što je moguće onom pravom, ja nisam ograničen na mogućnosti koje je imao pravi Albert Ajnštajn. Gospođa Brodhed je u moj program uključila sve poznate izveštaje o Hičijima, na primer, a onaj Albert od krvi i mesa nije čak ni znao da Hičiji postoje. Takođe sam ja podveo pod svoj program programe većine naših kolega, kao i integrisana kola za pretraživanje podataka koja ovog časa pokušavaju da uspostave vezu sa mrežom gigabitova. U tome, Robine", reče on izvinjavajući se, "još nisam uspeo, ali sam se ubacio u integrisana kola mesnih vojnih vlasti. Tvoje lansiranje iz Lagosa u Nigeriji potvrđeno je za sutra u podne, a tvoj avion će ti biti vraćen na vreme kako bi uhvatio vezu." On se namršti. "Nešto nije u redu?"
     Ja nisam toliko slušao šta Albert govori koliko sam ga odmeravao očima. Esi je sjajno obavila posao. Nigde nije bilo onih malih preskakanja kad bi on započeo rečenicu sa lulom u ruci a završio je mašući parčetom krede. "Stvarno izgledaš stvarniji, Alberte."
     "Hvala lepo", odvrati on, i napravi se važan i otvori jednu fioku svoga pisaćeg stola da bi uzeo žibicu da zapali lulu. Ranije bi mu se prosto u ruci stvorila kartonska kutija. "Možda bi želeo da saznaš nešto više o svom kosmičkom brodu?"
     Ja naćuljih uši. "Ima li nekog napretka otkako smo sleteli?"
     "Da ga ima", izvinjavao se on, "ja ne bih za njega znao, jer kao što sam već pomenuo nisam dosad bio u stanju da uspostavim kontakt sa mrežom podataka. Međutim, ja imam primerak narudžbenice od strane Korporacije Kapija. Klasifikovan je kao 'dvanaestica' - što će reći da bi mogao da primi dvanaest putnika ako bi bili opremljeni za jednostavnija istraživanja..."
     "Znam šta bi bila 'dvanaestica', Alberte."
     "Dakako. U svakom slučaju, opremljen je da primni četiri putnika mada bi se mogla smestiti još dva. Probni let je napravljen do Kapije Dva i natrag, i funkcionisao je optimalno celim putem. Dobro jutro, gđo Brodhed."
     Ja bacih pogled preko ramena; Esi je doručkovala i sad nam se pridružila. Nagnula se preko mene da osmotri svoju tvorevinu pažljivije. "Dobar program", pohvalila je ona samu sebe, a zatim je rekla: "Alberte! Odakle ti podatak da kopaš nos?"
     Albert pomirljivo izvadi prst iz jedne nozdrve. "Iz neobjavljenih pisama Enrika Fermija jednom rođaku u Italiji; to je autentičan podatak, uveravam vas. Ima li još pitanja? Nema? Onda, Robine i gđo Brodhed", završi on, "ja predlažem da se spakujete jer sam upravo primio poruku preko one policijske veze da je vaš avion sleteo i da ga servisiraju. Moći ćete da poletite kroz dva sata.
     I tako je i bilo, i poleteli smo, dosta srećno - to jest gotovo srećno. U poslednjem trenutku se desilo nešto manje srećno. Upravo smo se ukrcavali u naš avion kad se začula neka galama iza nas, iz aerodromskog terminala, pa se okrenusmo da pogledamo šta je to.
     "Gle", reče Esi začuđeno, "to zvuči kao da pucaju puške. A one velike naprave na parkiralištu, vidiš li kako guraju automobile u stranu? Jedna je upravo srušila jedan protivpožarni hidrant i voda šiklja napolje. Mogu li oni biti ono što ja mislim?"
     Ja je povukoh u avion. "Mogu", odvratio sam, "ako su oni što ti misliš vojni tenkovi. Hajde, do đavola, da se izvučemo odavde."
     Izvukli smo se. Nije bilo problema. Za nas, u svakom slučaju, mada nas je Albert, slušajući poruke iz mreže podataka koja je ponovo proradila, obavestio da su se narednikove najcrnje slutnje obistinile i da je zaista započinjala propisna revolucija. Za nas nije bilo problema, bar u tom trenutku, mada su se negde drugde u vasionskim prostranstvima događale stvari koje će nas staviti pred neke vrlo krupne probleme, i neke vrlo mučne probleme, i neke koji će biti i krupni i mučni.









15.
     Kada se Džil-Klara Mojnlin probudila, nije bila mrtva kao što je pouzdano očekivala. Nalazila se u jednom izviđačkom brodu Hičija. Bila je to oklopljena "petica" po svemu sudeći, ali ne ona u kojoj se nalazila pri poslednjem događaju koji joj je bio u sećanju.
     Događaj koji joj je bio u sećanju bio je haotičan, stravičan, i ispunjen bolovima i osećanjem užasa. Vrlo dobro ga se sećala. U njega nije bio uključen ovaj mršavi, tamnoputi, natmureni čovek koji je na sebi imao parče tkanine oko bedara i jednu maramu, i ništa više. Niti je bila uključena nekakva nepoznata mlada plavuša koja se ubi plačući. U poslednjem događaju koji je Klara zapamtila bilo je ljudi koji su plakali, to je tačno, o, da! I koji su vrištali i psovali i uneređivali se, zato što su bili uhvaćeni u klopku upavši u Švarcšildov omotač oko jedne crne rupe.
     Ali nijedan od tih ljudi nije bio među ovima.
     Mlada žena se brižno nadnela nad njom. "Jeste li dobro, dušo? Što ste vi preživeli strašne stvari." Za Klaru nije bilo ničeg novog u ovim rečima. Ona je znala kako je bilo strašno. "Budna je", reče mlada žena preko ramena.
     Čovek dojuri i odgurnu ženu u stranu. On nije traćio vreme raspitujući se za Klarino zdravlje. "Ime! I broj orbite i misije - brže!" Ona mu reče, ali on ništa na to ne odgovori. Jednostavno nestade a mlada plavuša joj ponovo priđe.
     "Ja sam Doli", rekla je. "Izvinjavam se što ovako jadno izgledam, ali, na časnu reč, premrla sam od straha. Jeste li vi dobro? Bili ste propisno urnisani, a mi ovde nemamo baš neki dobar medicinski program."
     Klara se uspravila i otkrila da je stvarno bila urnisana, tačno. Svaki delić tela ju je boleo, počev od glave kojom je, izgleda, o nešto tresnula. Pogledala je oko sebe. Nikada dotle nije bila u nekom brodu tako prepunom sprava i igračaka, niti brodu koji je tako prijatno mirisao na kuvano jelo. "Čujte, gde sam ja?"
     "Vi ste u njegovom brodu", i pokaza rukom. "On se zove Von. On luta unaokolo i zaviruje u crne rupe." Doli je izgledala tako kao da se sprema da ponovo zaplače, ali je obrisala nos i nastavila: "I čujte, dušo, žao mi je, ali svi oni ljudi koji su bili sa vama su mrtvi. Vi ste jedini bili živi."
     Klara zaustavi dah. "Svi? Čak i Robin?"
     "Ne znam kako su se zvali", izvinjavala se mlada žena. I nije se iznenadila kad je njena iznenadna gošća okrenula lice u stranu i zajecala. S druge strane prostorije, Von nestrpljivo zareža na dve žene. On je bio obuzet sopstvenim brigama. Nije znao kakvo je blago ponovo otkrio, niti koliko će to ponovo otkriveno blago komplikovati moj život.
     Jer uopšte nije daleko od istine da sam se ja oženio svojom dragom ženom Esi, upravo zato što sam bio izgubio Klaru Mojnlin. U najmanju ruku zato što sam bio ponesen emocijama u trenutku kad sam se oslobodio osećanja krivice, odnosno bar u dobroj meri, od koga sam patio zbog toga što sam Klaru izgubio.
     Kada sam na kraju otkrio da je Klara ponovo živa to je bio šok za mene. Ali, Bože moj, nikakav - nikakav - u poređenju sa šokom koji je doživela Klara! Čak i sada, u ovim okolnostima, ne mogu a da ne osećam nešto što mogu, dosta nepodesno, da nazovem fizičkim bolom kad pomislim kako se osećala moja bivša premila dragana Klara kada se vratila iz mrtvih. Ne samo zbog toga što je to bila ona, ili zbog toga šta je ona meni bila. Ona je zaslužila da je svi sažaljevaju. Uhvaćena u klopku, prestravljena, ozlojeđena, sigurna da joj predstoji smrt - a onda trenutak kasnije spasena nekim čudom. Neka se Bog smiluje ovoj jadnici! Bog zna da ja to činim, a za nju se stvari neće brzo popraviti. Polovinu vremena bila je u nesvesti zato što joj je telo pretrpelo strahovite udarce. Kad je bila budna, nije uvek bila sigurna da je budna. Po tome kako je osećala da treperi i po navali krvi u glavu i zujanju u ušima, znala je da su je do grla nakljukali sredstvima za umirivanje bolova. Pa ipak je trpela užasne bolove. Ne samo telesne. A kada je bila budna bilo je gotovo kao da ima halucinacije, jer onaj sociopata Von i ona malodušna Doli nisu bile stabilne ličnosti za koje bi se čvrsto uhvatila. Kad je postavljala pitanja, dobijala je čudnovate odgovore. Kad je videla kako Von razgovara sa nekom mašinom i upitala Doli šta on to radi, iz Dolinog odgovora nije mogla ništa da razazna: "O, to su mrtvaci. On ih je programirao tako da imaju podatke o svim misijama, i sad ih upravo ispituje o vama."

     Nisam poznavao Džil-Klaru Mojnilin pre njenog nesrećnog slučaja sa crnom rupom. Robin u to vreme nije mogao sebi da priušti tako usavršen računarski informacioni sistem kao što sam ja. Ali sam naravno mnogo slušao o njoj od Robina tokom ovih godina. Najviše sam slušao o tome kako on zbog njene smrti pati od osećanja krivice. Njih dvoje, sa još nekima, bili su u jednoj naučnoj misiji za račun Korporacije Kapija koja je imala za cilj da istraži neku crnu rupu; većina njihovih brodova bila je uhvaćena u klopku; Robin je uspeo da se otrgne.
     Nije bilo logičnog opravdanja za njegov osećaj krivice, razume se. Štaviše, Džil-Klara Mojnlin, mada u normalnim razmerama spretno žensko biće ni u kom pogledu nije bila nezamenljiva - u stvari, Robin je nju zamenio prilično brzo čitavim nizom drugih žena, vezujući se na kraju dugoročnom vezom sa S. Ja. Lavorovnom koja nije bila samo spretno žensko biće već i osoba koja je mene projektovala. Mada sam ja napravljen po uzoru na ljude, sa njihovim porivima i motivacijama, postoje vidovi ljudskog ponašanja koje ja nikada neću razumeti.

     Ali kakvo je značenje to moglo imati za nekoga ko nikada nije čuo za mrtvace? I šta je mogla da oseti kad je jedan vrskav, nesiguran glas iz zvučnika počeo da priča o njoj? "...ne, Vone, nema nikoga po imenu Šmic u toj misiji. Ni u jednom ni u drugom brodu. Znaš, bila su dva broda koja su odletela zajedno, i..."
     "Baš me briga koliko je brodova odletelo zajedno!"
     Glas se zaustavio. Zatim će nesigurno: "Von?"
     "Naravano da sam Von! Ko bi drugi bio nego Von!"
     "O... Ovaj, nema, nema ni ovde nikoga ko bi odgovarao opisu tvoga oca. Koga si kažeš spasao?"
     "Ona tvrdi da se zove Džil-Klara Mojnlin. Žensko je. Ne baš mnogo zgodna. Otprilike četrdeset godina, može biti", reče Von, čak je i ne pogledavši jer bi onda video koliko je pogrešio; Klara se ukočila a onda je pomislila da usled svih onih iskušenja bez sumnje izgleda starija nego što je.
     "Mojnlin", šaputao je glas. "Mojnlin... Džil-Klara, da, ona je bila na toj misiji. Doduše godine nisu tačne, čini mi se." Klara lagano klimnu, zbog čega u glavi opet poče da joj lupa, a glas onda nastavi. "Čekaj da vidim, da, ime je tačno. Ali ona je rođena pre šezdeset tri godine."
     Lupanje u glavi ubrzalo je tempo i jačinu. Klara mora da je zastenjala, jer je ona devojka Doli nešto doviknula Vonu a onda se opet nad njom nadnela. "Sve će biti u redu", kazala je, "ali idem ja da kažem Henrijeti da vam da još jednu injekciju za spavanje, okej? Kad se budete probudili biće vam bolje."
     Klara je zurila u nju ne shvatajući šta to govori, a onda je opet zatvorila oči. Pre šezdeset tri godine!
     Koliko šokova može ljudsko biće da podnese a da se ne slomi? Klaru nije bilo lako slomiti; ona je bila svemirski istraživač na Kapiji, sa četiri misije koje su sve bile teške, a svaka za sebe dovoljna da svakome donese noćne more. Ali u glavi joj je žestoko udaralo dok se trudila da razmišlja. Vremenska dilatacija? Da li je to termin kojim se označava ono što se dogodilo u crnoj rupi? Da li je moguće da je u pravom svetu prošlo dvadeset ili trideset godina dok se ona vrtela u krug u najdubljem od svih vrtloga?
     "Kako bi bilo", ponudila je Doli ljubazno, "da vam spremim nešto za jelo?"
     Klara zavrte glavom. Von, grickajući zlovoljno usnu, podiže glavu i doviknu: "Kakva budalaština nuditi joj hranu! Daj ti njoj piće."
     On nije bio čovek kome biste želeli da ugodite slažući se s njegovim mišljenjem čak i kad je u pravu, ali je ova ideja zvučala i suviše dobro da bi preko nje prešla. Dozvolila je da joj Doli donese nešto što je ličilo na čist viski; od njega je kašljala i pljuvala, ali ju je zagrejao. "Dušo", reče Doli oklevajući, "onaj od onih, znaš, onih momaka što su nastradali, je l' ti on bio poseban prijatelj?"
     Nije bilo razloga da Klara to porekne. "Gotovo tako nešto. Mislim, mi smo se voleli, čini mi se. Ali smo se posvađali i razišli, a zatim smo počeli opet da se sastajemo, a posle toga - a posle toga Robin se nalazio u jednom brodu, a ja u drugom..."
     "Robi?"
     "Ne. Robin Brodhed. Zapravo Robinet, ali on je nekako bio osetljiv na to ime - šta vam je?"
     "Robin Brodhed. O, Bože moj, tako je", kazala je Doli, ganuta i zadivljena. "Onaj milioner!"
     I Von je pogledao u njihovom pravcu, pa je onda prišao i stao pored nje. "Robin Brodhed, naravno, ja ga dobro poznajem", hvalisao se.
     Klarina usta se iznenada osušiše. "Zar?"
     "Razume se! Svakako! Poznajem ga već mnogo godina. Da, razume se", reče on, prisećajući se, "čuo sam kako je pobegao iz jedne crne rupe pre mnogo godina. Baš je čudno da ste i vi tamo bili. Mi smo poslovni partneri, znate. Ja od njega i njegovih preduzeća primam gotovo dve sedmine mog sadašnjeg prihoda, uključujući kompenzacioni procenat koji mi isplaćuje kompanija njegove žene."
     "Njegove žene?" prošaputa Klara.
     "Što ne slušate? Rekao sam tako, da, njegove žene!"
     A na to će Doli, iznenada, ponovo blagim tonom: "Ja sam je videla na PV povremeno. Kao recimo kad je izaberu za jednu od Deset najbolje odevenih žena, ili kad je primala Nobelovu nagradu. Jako je lepa. Dušo? Hoćete da popijete još jednu čašu?"
     Klara zaklima, od čega ponovo poče da joj lupa u glavi, ali se dovoljno pribrala da bi rekla: "Da, molim vas. Još, jednu, najmanje."
     Gotovo dva dana Von je nastojao da se ljubazno ponaša prema bivšoj prijateljici svoga poslovnog partnera. Doli je bila nežna i trudila se da joj bude na usluzi. U njenoj PV arhivi nije bilo fotografije S. Ja., ali je Doli izvadila svoje giljole da bi joj pokazala kako bar izgleda Esina karikatura, a kad je Von, pošto mu je dosadilo, zahtevao da izvodi svoju rutinsku tačku iz kabarea, ona je uspela da ga zavara. Klara je imala mnogo vremena za razmišljanje. Onako ošamućena i izubijana, još je bila u stanju da u glavi obavlja proste računske radnje.
     Izgubila je preko trideset godina života.
     Ne, ne samo svoga života; i tuđih. Ona je bila samo dan-dva starija od dana kad je ušla u onaj neobični singularitet. Nadlanice su joj bile izgrebane i pune modrica, ali na njima nije bilo staračkih pega. Glas joj je bio hrapav usled bolova i umora, ali to nije bio glas starice. Ona nije bila stara žena. Ona je bila Džil-Klara Mojnlin, koja je tek prešla tridesetu i kojoj se dogodilo nešto užasno.
     Kada se drugog dana probudila, pojačani i lokalizovani bolovi su joj dali na znanje da joj više ne daju analgetike. Kapetan namrgođenog lica nadnosio se nad njom. "Otvori oči", odrezao je. "Sad si dovoljno dobro da bi odradila ovo putovanje, čini mi se."
     Kako je to nezgodan stvor! Pa ipak, bila je živa, i očigledno se oporavljala, i sad treba pokazati zahvalnost. "To što kažete ima rezona", reče Klara, uspravljajući se u krevetu.
     "Rezona? Ha! Ti ne odlučuješ ovde šta ima rezona; ja odlučujem šta ima rezona", objasni joj Von. "Imaš samo na jednu stvar pravo na mom brodu. Imala si pravo da te spasem i ja sam te spasao; sva ostala prava pripadaju meni. Naročito zato što zbog tebe sad moramo da se vratimo na Kapiju."
     "Dušo", pokuša Doli da kaže nešto, "to nije sasvim tačno. Hrane ima puno..."
     "Ne onakve hrane kakvu ja želim, zaveži. Znači ti, Klaro, za tu nezgodu imaš da mi platiš." On pruži jednu ruku iza leđa. Doli je očigledno znala šta mu to znači; ona mu stavi u šaku tanjir sa sveže ispečenim čokoladnim kolačima, i on uze jedan i poče da ga jede.
     Prostačina! Klara skloni kosu sa očiju i zagleda se u njega hladno. "Na koji način ću vam platiti? Ovako kao ona?"
     "Nego šta nego kao ona", reče Von, žvaćući, "pomagaćeš joj da održava ovaj brod, a takođe - Oh! Ho! Ha-ha, baš je to smešno", dahtao je on, i mrvice čokolade poprskaše Klaru dok se smejao. "Misliš da sam mislio u krevetu! Ala si ti glupa, Klaro, ja ne spavam sa postarijim ružnim ženama."
     Klara obrisa mrvice sa lica, a on se maši za još jedan kolač. "Ne", reče on ozbiljnim tonom, "ovo je važnije od toga. Želim sve da saznam o crnim rupama."
     Na to će ona, pokušavajući da ga smiri: "Sve se tako brzo dogodilo. Ne umem bogzna šta da ispričam."
     "Ispričaj onda šta umeš da ispričaš! I, slušaj, ne pokušavaj da lažeš!"
     O, Bože moj, pomislila je Klara, koliko još ovoga moram da izdržim? A to "ovo" predstavljalo je ne samo siledžiju Vona; već njen celi potpuno dezorijentisani život, koji se posle prekida nastavljao.
     Ispalo je da je odgovor na "koliko još" bio - još jedanaest dana. Bilo je dovoljno vremena da joj izblede najgore modrice na licu i po telu, dovoljno vremena da upozna Doli Volters, i da je sažaljeva, da upozna Vona, i da ga prezire. Nije bilo dovoljno vremena da smisli šta da učini sa svojim životom.
     Ali njen život nije čekao da se ona za njega pripremi. Spremna ili nespremna, tek Vonov brod je već prispeo na Kapiju. I evo je sad tu.
     Već i sami mirisi na Kapiji bili su drukčiji. Nivo buke je bio drukčiji - mnogo viši. Ljudi su bili radikalno drukčiji - mnogo viši. Činilo se da nema nikog živog među njima koga bi Klara prepoznala od poslednjeg boravka ovde - pre trideset godina, ili tek nešto oko trideset dana, zavisno po čijem časovniku merite vreme. Mnogi su takođe bili u uniformi.
     To je za Klaru bilo potpuno novo, i ni najmanje joj se nije sviđalo. U "stara vremena" - ma koliko se nekome ta stara vremena mogla činiti blizu - sreli biste možda jednu do dve uniformisane osobe na dan, uglavnom članove posada sa svemirskih krstarica četiri velike sile na odsustvu. Sigurno je da nikoga od njih niste videli da nosi oružje. To više nije bilo tako. Bilo ih je na sve strane, i bili su naoružani.
     Procedura ispitivanja se takođe promenila kao i sve ostalo. Uvek je to bila gnjavaža. Vratili biste se na Kapiju prljavi i iscrpeni i još uvek prestravljeni, jer sve do poslednjeg trenutka niste bili sigurni da li ćete uspeti, a onda bi vas predstavnici Korporacije Kapija posadili pred stručnjake za procenu vrednosti i sakupljače podataka i računovođe. Šta ste zapravo pronašli? Šta je tu novo? Koliko vredi? Timovi stručnjaka koji su vas ispitivali bili su zaduženi da odgovaraju na ovakva pitanja, i od njih je zavisilo da li će se let smatrati kukavnim promašajem ili će vam - ponekad, sasvim retko - doneti bogatstvo o kome niste mogli ni da sanjate. Svemirskom istraživaču bilo je potrebno dosta umešnosti već samo da bi preživeo kad se jednom zatvori u jedan od onih nepredvidljivih brodova i otisne na Ludu, Tajanstvenu vožnju "autobusom". Ali da bi se domogao bogatstva, za to mu je bilo potrebno više od umešnosti. Bio mu je potreban povoljan izveštaj tima stručnjaka, koji su procenjivali nalaze.
     Njihovi izveštaji oduvek su predstavljali loše vesti, ali sada je bilo još gore. Nije postojao samo jedan tim sastavljen od predstavnika Korporacije Kapija. Sada je bilo četiri tima, po jedan za svaku od četiri nadzorne sile. Saslušavanje je premešteno u nekadašnji glavni noćni bar i kazino na asteroidu, u Plavi Pakao, gde su se nalazile četiri odvojene male prostorije, sa različitim zastavama na vratima. Brazilci su ugrabili Doli. Narodna Republika Kina se dočepala Vona. Američka Vojna policija uhvatila je za ruku Klaru, i kada se poručnik ispred sovjetske sobe namrštio i potapšao držak svog kalašnjikova, Amerikanac mu je uzvratio smrknutim pogledom, hvatajući se za svoj kolt.
     A bilo je zapravo sasvim svejedno, jer čim Klara bude završila kod Amerikanaca, preuzeće je Brazilci, a kada vas nekuda povede vojnik sa pištoljem za pojasom, sasvim je svejedno da li je to kolt ili paz.
     Idući od Brazilaca ka Kinezima, Klarin se put ukrstio sa Vonovim, koji se besno preznojavao idući od Kineza ka Rusima i onda je shvatila da ipak treba da bude zahvalna. Ispitivači su prema njoj bili grubi, bahati, i odvratni, ali izgleda da su prema Vonu bili još gori. Iz njoj nepoznatih razloga, svako njegovo ispitivanje trajalo je dva puta duže nego njeno, koje je ionako bilo vrlo dugačko. Svi timovi ispitivača redom su podvukli da bi trebalo da je mrtva; da je novac sa njene knjižice odavno prebačen na Korporaciju Kapija; da joj neće ništa biti isplaćeno za putovanje sa Huanom Enriketom Santos-Šmicom, pošto to nije bila zvanično odobrena Kapijina misija; a što se tiče novca koji bi možda primila za putovanje do crne rupe, e, ona se nije vratila u toj letelici, zar ne? Kod Amerikanaca je zatražila da joj plate bar premiju za naučni doprinos - jer ko je još drugi bio u crnoj rupi? Rekli su joj da će ta stvar biti uzeta u razmatranje. Brazilci su joj rekli da je to stvar o kojoj četiri sile treba da pregovaraju. Kinezi su kazali da to sve zavisi od toga kako će se protumačiti novčana nagrada isplaćena Robinetu Brodhedu, a Ruse ova tema uopšte nije zanimala, i oni su samo hteli da doznaju da li ima bilo kakvih znakova da je Von simpatizer terorista.
     Ispitivanje je trajalo beskonačno dugo, a posle toga su imali lekarski pregled koji je trajao gotovo još isto toliko. Programi za dijagnostifikovanje nikada dotle nisu sreli živo ljudsko biće koje je bilo izloženo nepojamnim silama iza Švarcšildove barijere, i zato nisu hteli da je puste sve dok joj nisu napipali svaku kost i svaku tetivu i pokupili sasvim slobodno uzorke svih njenih telesnih tečnosti. Onda su je prepustili računovodstvenom odeljenju gde su joj dali izvod. Parče papira, na kome je bilo odštampano: MOJNLIN, Džil-Klara Tekući saldo: 0. Za isplatu: procena još neizvršena.
     Ispred kancelarije računovođe čekala je Doli Volters, sa izrazom zlovolje i dosade na licu. "Kako ste, dušo?" upitala je. Klara napravi grimasu. "O, baš je to gadno. Von je još unutra", objašnjavala je ona, "jer su ga vraški dugo zadržali oni ispitivači. Ja ovde sedim već satima. Šta ćete vi sada da uradite?"
     "Ne znam sasvim tačno", reče Klara polagano, razmišljajući o vrlo ograničenom izboru koji čovek ima na Kapiji ukoliko nema novaca.
     "Da. Isto je i sa mnom." Doli uzdahnu. "Sa Vonom se, znate, nikad ne zna. On nigde ne može vrlo dugo da se zadrži, jer počnu da mu postavljaju pitanja o nekim spravama na njegovom brodu a meni se čini da do njih nije baš zakonskim putem došao." Ona proguta pljuvačku i brzo joj saopšti: "Pazite, evo ga, dolazi."
     Klara se iznenadila kad je Von digao pogled sa otkucanih listova u koje je bio zagledan, i zadovoljno se na nju nasmešio. "A, kazao je, "draga moja Džil-Klaro, proučavao sam vaš pravni položaj. Zaista mnogo obećava, meni se čini."
     Obećava! Ona ga sa dosta mržnje prostreli očima. "Ako hoćete da kažete da će me ovi verovatno izbaciti u kosmos u roku od narednih četrdeset osam sati što nisam platila račune, ja to ne zovem 'obećava'."
     On je zurio u nju, smatrajući da se ona šali. "Ha-ha, to je vrlo šaljivo. Pošto niste navikli da baratate velikim svotama novca, dozvolite da vam preporučim jednog stručnog momka koga smatram vrlo korisnim..."
     "Dosta, Vone. To nije smešno."
     "Razume se da nije smešno!" On se natmurio baš kao što je nekada činio, a onda mu je izraz postao mekši prelazeći u nevericu. "Može li biti - Je li moguće - Zar vam nisu rekli na šta imate pravo?"
     "Kakvo pravo?"
     "Pravo na obeštećenje od strane Robinta Brodheda. Moj mali pravni savetnik kaže da biste mogli da dobijete i punih pedeset odsto od njegove imovine."
     "Oh, koješta, Vone", reče ona s nestrpljenjem.
     "Nije koješta! Ja imam odličan program za pravna pitanja! To vam je doktrina po kojoj tele ide za kravom, ako razumete. Trebalo je da dobijete ceo svoj deo dobiti kao preživeli na njegovoj poslednjoj misiji; sada treba da dobijete jednak deo od toga plus od svega što je on tome udelu dodao, pošto je to sve proisteklo iz tog početnog kapitala."
     "Ali - ali - oh, to je glupo", odreza ona. "Neću da ga gonim sudskim putem."
     "Naravno da ćete da ga gonite! Nego šta? Kako biste inače mogli dobiti ono što vam pripada? Eto ja preko suda gonim po dve stotine ljudi godišnje, Džil-Klaro. A ovde su posredi velike pare. Znate li vi kolika je Brodhedova neto imovina? Velika, mnogo veća čak i od moje!" A onda će bratski, drugarski, kao jedan bogataš drugome: "Razume se, možda ćete imati malo neprilika dok se ta cela stvar oko osporavanja vlasništva ne obavi. Dozvolite mi da vam na vaš račun prenesem jedan mali zajam - samo trenutak -" On unese potrebne podatke u svoj list hartije. "Da, izvolite. Srećno!"

     Nisam poznavao Džil-Klaru Mojnlin kad je Robin sa njom imao romantičnu ljubavnu vezu. Što se toga tiče ja tada nisam poznavao ni Robineta Brodheda, jer je bio suviše siromašan da bi mogao da priušti sebi tako usavršen kompjuterski informacioni sistem kao što sam ja. Mada ja ne mogu da doživim direktno osećaj fizičke hrabrosti (pošto čak ne mogu da doživim ni osećaj fizičkog straha), ja to kod njih vrlo visoko cenim. Njihovo neznanje, gotovo isto toliko. Oni nisu znali šta pokreće FTL brodove kojima su leteli. Oni nisu znali kako funkcioniše sistem navigacije, niti šta rade komandni uređaji. Oni nisu znali kako da čitaju Hiči-karte, a nisu ni imali nijednu koju bi mogli čitati, zato što su one bile pronađene tek deceniju pošto je Klara bila usisana u onu crnu rupu. Mene zadivljuje koliko mnogo ljudska inteligencija može da postigne na osnovu tako malo informacija.

     Eto tu je bila moja izgubljena ljubav, Džil-Klara Mojnlin, izgubljena više nego ikada otkako je pronađena. Ona je dobro poznavala Kapiju. Ali Kapija koju je ona poznavala bila je iščezla. Njen život je preskočio jedan takt, i sve što je ona poznavala ili volela ili za šta je bila zainteresovana pretrpelo je promene tokom trećine stoleća dok je ona, kao neka začarana princeza u šumi, prespavala to vreme. "Srećno", rekao je Von, ali šta bi moglo predstavljati sreću za uspavanu lepoticu čiji princ se oženio nekom drugom? "Mali zajam", rekao je Von, i ispostavilo se da je tako i bilo. Deset hiljada dolara. dovoljno da plati račune za nekoliko dana - a onda šta?
     Uzbudljivo će biti, razmišljala je Klara, doznati izvesne činjenice zbog kojih su ginuli ljudi kao što je ona. I tako, kad je našla sebi sobu i nešto pojela, krenula je u biblioteku. U njoj se više nisu nalazile rolne sa magnetnim trakama. Sada se sve nalazilo na nekoj vrsti druge generacije molitvenih lepeza Hičija (molitvene lepeze! znači to je bila njihova namena!) pa je ona morala da unajmi nekoga ko će je naučiti kako da ih upotrebljava. ("Bibliotečke usluge 125 dolara na sat, 62,50 dolara", bilo je ispisano na njenoj cedulji koja je ispala iz automata.) Da li je to toliko vredelo?
     Na Klarino iznenađenje i ogorčenje, stvarno nije. Odgovori na tolika pitanja! A, začudo, tako malo radosti od tih odgovora!
     Kad je Klara bila svemirski istraživač na Kapiji, pitanja su se bukvalno ticala života ili smrti. Šta znače ovi znaci na komandnoj tabli Hiči-brodova? Koji kursevi leta označavaju smrt? Koji označavaju novčane nagrade? I eto, sada su ovde odgovori, možda ne na sva pitanja - još se nije znalo kako odgovoriti na važno, jezovito pitanje ko su ti Hičiji prvo i pre svega. Ali inače, hiljade i hiljade odgovora, čak odgovora na pitanja koja niko nije umeo ni da postavi pre trideset godina.
     Međutim, odgovori je nisu naročito oduševili. Pitanja su izgubila svoju važnost jer ste znali da se odgovori na njih nalaze na kraju knjige.
     Jedna grupa pitanja za čije odgovore je bila zainteresovana odnosili su se, to znam, na mene.
     Robinet Brodhed? O, svakako. Mnoštvo podataka o njemu nalazilo se u memoriji. Da, oženjen je. Da, još je živ, čak je i dobro. Neoprostivo, po svemu sudeći bio je srećan. Takođe neoprostivo, bio je star. Nije bio osušen i oronuo, razume se i na glavi je još imao svoju kosu a lice mu je bilo bez bora, ali to je bilo zahvaljujući medicinskom kompletu sa dodacima, pouzdanom isporučiocu zdravlja i mladosti onima koji to mogu sebi da dozvole. Robinet Brodhed je očigledno sebi mogao da dozvoli sve. Pa ipak je izgledao stariji. Vrat mu je podobro odebljao, osmeh u koji je gledala na PV ekranu odavao je samopouzdanje koje nije pripadalo onom smušenom, preplašenom čoveku koji joj je izlomio zub i zakleo se da će je uvek voleti. Sad je Klara dobila kvantitativnu procenu još jednog izraza: "Uvek". Ta reč označava period znatno kraći od trideset godina.
     Kad se dobro oneraspoložila u biblioteci, krenula je u šetnju po Kapiji da bi videla kakve su se promene dogodile. Asteroid je postao bezličniji i civilizovaniji. Sada je na Kapiji bilo raznoraznih preduzeća. Jedna velika samoposluga, ekspres-restoran, stereo-fonski bioskop, rekreacioni centar, lepi novi pansioni za turiste, blistave radnje sa suvenirima. Sad ste na Kapiji mogli svašta da radite. Ali te stvari nisu privlačile Klaru. Jedina stvar koja ju je zapravo zanimala bio je kazino u vretenastoj prostoriji, koji je zamenio nekadašnji Plavi pakao; ali takav luksuz ona sebi nije mogla da dozvoli.
     Ona sebi uopšte nije mogla mnogo toga da dozvoli, zapravo, pa je bila utučena. Ženski časopisi iz njene rane mladosti bili su puni onih smešnih sitnih trikova za savlađivanje utučenosti - nazivali su ih strip-savetima. Očistite sudoper. Pozovite nekog na PV. Operite kosu. Ali ona nije imala sudoper, a koga bi mogla da pozove na Kapiji? Pošto je i po treći put oprala kosu, počela je ponovo da misli na Plavi pakao. Nekoliko malih uloga, odlučila je, neće promeniti njen budžet čak i ako izgubi - značiće, zapravo samo odricanje od nekih luksuza još kratko vreme...
     Posle jedanaestog kruga na ruletu ostala je bez groša. Grupa turista iz Gabona upravo se spremala da krene; smejali su se i spoticali, a iza njih, za kratkim uzanim barom Klara je ugledala Doli. Odlučnim korakom joj je prišla i kazala: "Hoćete da me častite jednim pićem?"
     "Svakako", reče Doli ne baš oduševljeno, i mahnu rukom barmenu.
     "A da li biste mogli da mi pozajmite nešto novca?"
     Doli se nasmeja iznenađeno. "Izgubili ste svoj ulog, je l' tako? Ala ste se obratili na pogrešnu adresu! Ne bih ja častila pićem da mi neki turisti nisu dobacili par žetona za sreću." Kad je stigao viski sa sodom Doli je podelila sitniš koji se nalazio pred njom na dva dela i jedan deo gurnula ispred Klare. "Mogli biste opet da okušate sreću kod Vona", kazala je, "samo on nije najbolje raspoložen."
     "Što nije nikakva novost", odvratila je Klara, nadajući se da će joj viski popraviti raspoloženje. Ali nije.
     "O, u gorem je raspoloženju nego obično. Meni se čini da će se uskoro opet uvaliti u gadan sos." Štucnula je na svoje iznenađenje.
     "O čemu je reč?" upitala je Klara oklevajući. Vrlo dobro je znala da će joj devojka odgovoriti ako je zapita, ali pomislila je, time joj samo uzvraća za ono malo sitniša.
     "Uhvatiće oni njega pre ili kasnije", kazala je Doli, natežući flašu ponovo. "On je takav krelac što je dolazio ovamo a mogao je da vas bilo gde iskrca i nabavi svoje proklete bombone i kolače."
     "Pa, više volim što sam ovde nego da sam na nekom drugom mestu", reče Klara pitajući se da li je to istina.
     "Ne budite glupi. Nije on to zbog vas učinio. On je to učinio zato što smatra da može tako da uradi nekažnjen bilo šta, bilo gde. Zato što je krelac." Zlovoljno je buljila u flašu. "Krelast, ako razumete šta hoću da kažem? Čak i u krevetu je krelac. Priđe mi tako sa izrazom na licu kao da pokušava da se priseti kako se otvara plakar u kome stoji hrana, znate? A onda me razodene, pa počne da me gura, da čeprka, da muva. Mislim da bi trebalo da mu napišem jedan priručnik kako se to radi. Krelac."
     Koliko je pića moglo da se kupi za onaj ulog to Klara nije znala - nekoliko, u svakom slučaju. Nešto kasnije, Doli se setila da je trebalo da kupi kolače sa orasima i čokoladne bombone punjene likerom. Još nešto kasnije, dok je sama bazala unaokolo, Klara shvati da je gladna. To je shvatila kad je osetila miris hrane. Preostalo joj je bilo još malo Dolinog sitniša u džepu. Nije bilo dovoljno za pristojan ručak i uostalom bilo bi pametno da se vrati u svoju sobicu i pojede hranu koja je uračunata, ali čemu bi služilo da se i dalje vlada pametno? Osim toga miris se osećao tu, blizu. Ona prođe kroz nekakav svod napravljen od Hiči-metala, poruči nešto nasumce, i sede sasvim blizu zida. Uvukla je prst u sendvič da bi videla šta jede; verovatno nešto sintetično, ali sigurno ne potiče iz rudnika hrane ili morskih farmi, reklo bi se po ukusu. Nije loše. U svakom slučaju, nije jako loše, mada ionako nije mogla da se seti nijednog jela koje bi joj stvarno bilo po ukusu u tom trenutku. Jela je polako, analizirajući svaki zalogaj, ne toliko što je to ova hrana zasluživala koliko zbog toga što je na taj način odlagala ono sledeće što će morati da učini, naime da razmisli šta će da učini sa preostalim svojim životom.
     Onda je primetila neko komešanje. Čistačica je duplo revnosnije čistila pod, zvireći preko ramena pri svakom pokretu metlom, osoblje za šankom stajalo je uspravnije, govorilo jasnije. Neko je bio ušao.
     Bila je to jedna žena, visoka, ne mlada, lepa. Debele vitice mrkožute kose bile su joj puštene niz leđa, a razgovarala je ljubazno, ali autoritativno, kako sa osobljem tako i sa mušterijama podvlačeći prste ispod polica da vidi da nisu prljave, grickajući koricu da vidi da li je rskava, proveravajući da li su držači za salvete napunjeni, čak privezujući razvezanu kecelju čistačici.
     Klara je netremice gledala u nju shvativši, gotovo uplašeno, o kome se radi. Ona! Baš ona! Žena čije je fotografije videla u tolikim reportažama o Robinetu Brdhedu koje je videla u biblioteci. S. Ja. Lavorovna-Brodhed, prilikom otvaranja restorana sa UVKA-hranom u Persijskom zalivu. S. Ja. Lavorovna-Brodhed obaviće krštenje modifikovanog interstelarnog transportera. S. Ja. Lavorovna-Brodhed, direktor programa za proširenje kompjuterske mreže podataka.
     Mada je ovaj sendvič bio otprilike poslednja mrva hrane koju je Klara mogla sebi da kupi, ona nije mogla sebe da natera da ga pojede do kraja. Polagano je krenula ka izlazu, lica okrenutog u stranu, gurnula je poslužavnik u kontejner za otpatke i udaljila se.
     Postojalo je samo jedno mesto na koje je mogla da ode. Kad je videla da je Von na tom mestu sam, shvatila je kao direktnu poruku proviđenja što je rešila da tako postupi. "Gde je Doli?" upitala je.
     On je ležao u visećoj mreži, i zlovoljno otkidao komadiće sveže papaje - kupljene po ko zna kojoj neverovatnoj ceni koju Klara nije mogla ni da zamisli. Rekao je: "Stvarno gde je, da, to bih i ja hteo da znam! Obračunaću se ja sa njom kad se bude vratila, o, da!"
     "Ja sam izgubila novac", reče mu ona.
     On pun prezira sleže ramenima.
     "I", lagala je ona, izmišljajući dok je govorila, "došla sam da vam kažem da ste i vi izgubili. Oni se spremaju da vam uzapte brod."
     "Uzapte!" nadade on dreku. "Životinje! Kopilad! Oh, kad samo ugledam Doli, verujte mi - mora biti da im je ona ispričala za moju specijalnu opremu!"
     "Ili ste to sami učinili", uzvrati Klara grubo, "jer ste sigurno negde glasno odvalili. Imate samo jednu šansu."
     "Jednu šansu?"
     "Možda jednu šansu, ako ste dovoljno bistri i dovoljno hrabri."
     "Dovoljno bistar! Dovoljno hrabar! Vi se zaboravljate, Klaro! Vi zaboravljate da sam ja prvi deo života proveo sasvim sam."
     "Ne, ništa ja ne zaboravljam", reče ona nestrpljivo, "jer mi vi ne date da zaboravim. Sad je važno šta ćete sledeće da uradite. Jeste li se spakovali, jesu li sve zalihe ukrcane u brod?"
     "Zalihe? Nisu, naravno da nisu. Zar vam nisam rekao? Sladoled jeste, šećerne table jesu, ali moji kolači s orasima i čokoladne bombone..."
     "Do đavola neka idu čokoladne bombone", reče Klara, "a pošto nije tu kad je potrebna, do đavola neka ide i Doli. Ako želite da sačuvate svoj brod, krenite sada."
     "Sada? Sam? Bez Doli?"
     "Sa njenom zamenicom", reče Klara sažeto. "Kuvarica, družbenica u postelji, neko na koga ćete se drati - eto me, tu sam. Kvalifikovana sam. Možda ne kuvam tako dobro kao Doli, ali bolje umem da vodim ljubav. U svakom slučaju - češće. A vi nemate vremena za premišljanje."
     On je buljio u nju jedan trenutak otvorenih usta. Onda mu se usne razvukoše u osmeh. "Ponesi ove kutije što se nalaze na podu", naredi joj on, "kao i onaj paket ispod mreže za ljuljanje. I..."
     "Čekaj malo", usprotivila se ona. "Postoji granica koliko mogu da ponesem stvari, znaš."
     "Što se tiče tih granica", odvrati on, "otkrićemo mi to na vreme, uveravam te. Sada nemoj da se raspravljaš. Jednostavno uzmi ovu vreću i napuni je i onda polazimo, a dok ti to budeš radila ispričaću ti jednu priču koju sam čuo od mrtvaca pre mnogo godina. Bila dva svemirska istraživača koji su otkrili veliko blago u jednoj crnoj rupi a nisu mogli da smisle kako da ga odande izvade. Najzad jedan reče: 'A, sad znam. Ja sam poneo sa sobom moju mačkicu. Vezaćemo je prosto za blago i ona će da ga izvuče napolje.' Na to će drugi svemirski istraživač: 'O, kakva si ti budala! Kako može malo mače da izvuče blago iz crne rupe?' A prvi svemirski istraživač reče: 'Nisam ja, nego si ti budala. Biće lako, jer, pogledaj, ja imam bič'."









16.
     Od Kapije su potekli svi moji mnogobrojni milioni, ali od Kapije takođe mene podilazi jeza. Došavši ovamo, kao da sam presreo samog sebe iz prošlosti. Presreo sam sebe kao mlado ljudsko biće, bez prebijene pare, prepadnuto, očajno, koje je moglo da bira samo između odlaska na jedno putovanje na kome bi moglo da nastrada i ostajanja na jednom mestu na kome niko ne bi voleo da živi. Mesto se baš i nije toliko promenilo. I dalje niko ovde ne bi voleo da živi, mada se ovde živelo a turisti su neprestano dolazili i odlazili. Ali barem putovanja nisu više bila onako vratolomno opasna kao nekada. Dok smo pristajali, rekao sam svome kompjuterskom programu Albertu Ajnštajnu, da sam načinio jedno filozofsko otkriće, naime, da ravnoteža ostaje neporemećena. Kapija je sve bezbednija, dok je čitava naša postojbina, planeta Zemlja sve opasnija za život. "Možda postoji neki zakon očuvanja ljudske bede koji svakom čoveku obezbeđuje prosečan kvantum zle kobi, koji mi zapravo možemo samo da dodamo s jedne ili druge strane?"
     "Kad počneš da govoriš takve stvari, Robine", uzdahnu on, "onda ja počnem da se pitam da li su dijagnostički programi dobri onoliko koliko bi trebalo da budu. Jesi li siguran da zbog operacije nemaš bolove?" On je sedeo, odnosno izgledalo je da sedi na ivici sedišta dok je ovo govorio, navodeći našu letelicu na sletanje, ali ja sam znao da je to njegovo pitanje retoričko. On me je sve vreme nadzirao, razume se.

     Jedan od manjih artefakta koje su Hičiji ostavili za sobom bio je anizokinetički perforator - jednostavna sprava koja je mogla da pretvori pod izvesnim uglom pritisak u potisak podjednake jačine. Ispostavilo se da je zasnovana na produbljenoj i elegantnoj teoriji. Način na koji su je ljudi upotrebili nije baš bio takav - najpopularniji proizvod načinjen sa anizokinetičkim materijalom bio je dušek sa "federima" čija je sila bila vektorska a ne skalarna, i povećavala je uzbudljivost seksualne aktivnosti. Seksualne aktivnosti! Koliko mnogo vremena ljudska bića traće na te stvari.

     Čim smo konačno pristali, izvadio sam iz čitača lepezu sa Albertovim programom, stavio ga pod mišku i uputio se ka svom novom brodu. "Nećemo u razgledanje?" upitala je Esi, gledajući u mene pažljivo gotovo sa istim iozrazom lica kao Albert nešto ranije. "Onda, hoćeš li da pođem s tobom?"
     "Stvarno sam uzbuđen zbog tog broda", rekao sam, "i hoću da odem samo da ga pogledam. Ti možeš posle da dođeš tamo." Znao sam da gori od želje da vidi kako napreduje njen omiljeni restoran koji se nalazio ovde. Razume se, tada nisam znao na koga bi mogla da naleti.
     I zato nisam mislio ni na šta određeno dok sam se verao u svoju sopstvenu, ličnu, ljudskom rukom sagrađenu međuzvezdanu svemirsku jahtu, i dabogda crko ako nisam bio baš onoliko uzbuđen kao što sam rekao Esi. Hoću da kažem, priče iz detinje mašte - ostvarene! Brod je bio istinski. I bio je samo moj, i imao je sve.
     U najmanju ruku, skoro sve. Imao je kabinu za kapetana broda sa divnim, širokim anizokinetičkim krevetom i pravim toaletom iza vrata. Imao je ostavu punu zaliha i nešto što je bilo sasvim nalik na pravu kuhinju. Imao je takođe dve radne kabine, jednu za Esi a drugu za mene, sa skrivenim ležajevima za goste u slučaju da ikada poželimo da imamo društvo. Imao je prvi ljudskom rukom urađen pogonski sistem koji je sa uspehom testiran na jednoj civilnoj letelici bržoj od brzine svetlosti - to jest, neki delovi su pripadali Hičijima, i bili su pokupljeni sa oštećenih izviđačkih brodova, ali većinu delova napravila je ljudska ruka. I bio je snažniji, i imao veći, brži pogonski uređaj. Imao je određeno mesto za Alberta, jednu utičnu kutiju za lepezu sa njegovim imenom ugraviranim na kutiji; ubacio sam ga tamo ali ga nisam aktivirao; dopalo mi se da sam procunjam unaokolo. Imao je lepeze sa puno snimljene muzike i PV komada i priručnika i specijalizovanih programa tako da mogu da radim što god mi padne na pamet, isto kao i Esi. Imao je monitor prekopiran sa onog u velikom transportnom brodu S. Ja., sa ekranom deset puta većim od onih malih zamagljenih ploča u izviđačkim brodovima. Imao je zapravo sve što sam ikad poželeo da ima jedan brod, i jedina stvar koju nije imao bilo je ime.
     Seo sam na ivicu velikog anizokinetičkog kreveta, osećajući smešne ubode odozdo zato što je on odskakao naviše umesto da se sabija u stranu kao normalan dušek, i počeo da razmišljam o tom problemu. Ovo je bilo dobro mesto za razmišljanje te vrste pošto je osoba koja će ovaj krevet deliti sa mnom bila osoba čije ime sam hteo da dam brodu. Međutim, već sam velikom transporteru dao njeno ime.
     Naravno, razmišljao sam, ima načina da se ovaj problem reši. Mogao bih ga nazvati Semja. Ili Esi. Ili što se toga tiče, Gđa Robineta Brogdheda, mada bi to bilo prilično glupo.
     A stvar je bila dosta hitna. Mi smo bili sasvim spremni za polazak. Na Kapiji nas ništa nije zadržavalo, sem što ja nisam mogao da podnesem pomisao da poletim u brodu koji nema ime. Nalazio sam se u komandnoj kabini i seo na pilotsko sedište. Ovo je bilo izgrađeno za ljudsku zadnjicu, i već samo zbog toga predstavljalo ogromno poboljšanje u odnosu na stari model sedišta.
     Kad sam kao dete bio u rudnicima hrane, imao sam običaj da sedim na kuhinjskoj stolici, ispred radarske pećnice, i da se pretvaram da pilotiram svemirskim brodom sa Kapije u udaljene zakutke vaseljene. Sada sam otprilike uradio to isto. Pružio sam ruku i dotakao točkiće za podešavanje kursa i zamislio kako pritiskam dugme za aktiviranje broda i - i - pa eto, maštao sam. Zamišljao sam kako jurim kroz svemirsko prostranstvo na onaj isti bezbrižni, pustolovni, način kao kad sam bio dete. Obilazim kvazare. Hrlim u pravcu obližnjih, tuđih galaksija. Zalazim u omotač od silicijumske prašine oko jezgra. Susrećem jednog Hičija! Ulazim u jednu crnu rupu...
     Ovde se fantaziranje prekinulo zato što je postalo suviše lično i suviše stvarno, ali sam ja iznenada shvatio da sam našao ime za brod. Ono savršeno odgovara Esi, a nije ponavljanje imena datog brodu S. Ja.
     Verna draga. Bilo je to savršeno ime!
     Ako je tako, zašto sam imao neko nejasno sentimentalno, melanholično, čežnjivo osećanje?
     O ovome nisam hteo da razmišljam. Uostalom, sad kad je rešeno kako da mu bude ime, trebalo je obaviti izvesne stvari: registracija broda mora da se promeni, dokumenti u vezi sa osiguranjem broda moraju se ispraviti - svet mora da bude obavešten o mojoj odluci. I to tako što ću reći Albertu da sve to obavi. Zato sam isprobao da li lepeza čvrsto stoji u utičnici i onda sam ga uključio.
     Još se nisam bio navikao na novog Alberta i zato sam se iznenadio kad se on pojavio ne u holografskom ramu, ne čak ni u blizini lepeze podataka, već u vratima glavne kabine. Stajao je tamo nalakćen o sopstvenu šaku, držeći u slobodnoj ruci lulu i mirno gledajući oko sebe, apsolutno kao da je upravo ušao na vrata. "Divan brod, Robine", rekao je. "Čestitam ti."
     "Nisam znao da možeš ovako da skačeš unaokolo!"
     "Ja zapravo ne skačem unaokolo, dragi moj Robine", podvukao je on ljubaznim tonom. "To je deo moga programa da u najvećoj mogućoj meri simuliram realnost. Da se pojavim kao duh iz boce to ne bi izgledalo realistično, zar ne?"
     "Fini si ti program, Alberte", priznadoh ja, na šta on reče, smešeći se:
     "I vrlo budan, ako mogu tako da kažem, Robine. Na primer, mislim da tvoja dobra žena upravo dolazi ovamo." On se pomeri u stranu - sasvim nepotrebno! - kad je naišla Esi, koja je dahtala i izgledala kao da se trudi da ne izgleda uznemireno.
     "Šta se desilo?" upitao sam je, odjednom uznemiren.
     Ona nije odmah odgovorila. "Znači, nisi čuo?" rekla je napokon.
     "Čuo šta?"
     Ona je gledala iznenađeno, ali i sa izrazom olakšanja. "Alberte? Nisi uspostavio vezu sa kompjuterskom mrežom podataka?"
     "Upravo sam se spremao da to učinim, gđo Brodhed", reče on učtivo.
     "Ne! Nemoj! Treba - ah - treba prvo da podesim napon za postojeće uslove na Kapiji." Albert je zamišljeno napućio usne ali nije ništa rekao; ja nisam bio toliko uzdržan.
     "Esi, napolje s tim! O čemu je reč?"
     Ona sede na klupicu pored aparata, hladeći se rukama. "Ona hulja Von", reče. "Ovde je! Ceo celcati asteroid o njemu priča. Baš me čudi da ti nisi čuo. U-u-u-h! Toliko sam trčala! Bojala sam se da ćeš se ti uznemiriti."
     Ja se popustljivo nasmeših. "Operacija je obavljena pre toliko nedelja, Esi", podsetio sam je. "Nisam ja toliko osetljiv - niti bih se toliko uzbudio zbog Vona, što se toga tiče. Imaj malo više poverenja u mene."
     Ona me pažljivo zagleda, a onda klimnu. "Tačno je", priznala je. "Glupa sam bila. Pa onda, idem natrag na posao", nastavila je, ustala i krenula ka vratima. "Ali zapamti, Alberte, nikakvo priključivanje na kompjutersku mrežu preko interfejsa dok se ja ne vratim!"
     "Čekaj!" povikao sam ja. "Nisi čula novost." Ćutala je dok sam ja s ponosom govorio: "Našao sam ime za brod. Verna Draga. Kako ti se dopada?"
     Ona je dugo premišljala, sa izrazom na licu koji je bio mnogo više neodlučan, a mnogo manje oduševljen nego što sam očekivao. Onda je kazala: "Da, odlično ime, Robine. Neka Bog blagoslovi nju i sve one koji u njoj 'plove', a? Sad moram da idem."
     Posle dvadeset pet godina još nisam sasvim dobro shvatao Esi. I rekao sam to Albertu. On je sedeo komotno na stolici ispred Esinog toaletnog stočića, gledajući se u ogledalu; slegao je ramenima. "Misliš li da joj se ime nije dopalo?" upitao sam ga. "Ime je lepo!"
     "Pa tako je, Robine", složio se on, okušavajući razne izraze lica pred ogledalom.
     "I kao da nije imala želju da razgleda brod!"
     "Izgleda da joj je nešto bilo na pameti", složio se on.
     "Ali šta? Kunem se", ponovio sam ja, "da je uvek ne razumem."
     "Priznajem da je ni ja uvek ne razumem, Robine." "Što se mene tiče", reče on, okrenuvši leđa ogledalu i namignuvši mi, "pretpostavljao sam da je to zato što sam ja mašina a ti si ljudsko biće. Pitam se o čemu se radi u tvom slučaju?"
     Gledao sam ga netremice, pomalo zabrinuto, a onda sam se nasmejao. "Prilično si čudan otkako imaš novi program, Alberte", rekao sam mu. "Šta imaš od toga da se pretvaraš kao da se ogledaš u ogledalu kad ja znam da na taj način zapravo ništa ne možeš da vidiš?"
     "Šta imaš ti od toga da gledaš u Vernu Dragu, Robine?"
     "Zašto ti uvek na pitanje odgovaraš pitanjem?" odvratio sam ja, na šta se on glasno nasmejao. Ovo je bilo stvarno ubedljivo izvedeno. Otkako imam Albertov program on je uvek umeo da se smeje, čak i da pravi sopstvene viceve, ali ste uvek znali da se to smeje slika. Mogli ste smatrati da je to slika neke prave osobe ako ste želeli - da budemo otvoreni, ja sam uvek to želeo - kao slika neke osobe koja se pojavi na piezofonu. Ali nije bilo, kako da to nazovem? Prisutnosti. A sad je bilo. Nisam mogao da osetim njegov miris. Ali sam mogao da opazim njegovo fizičko prisustvo u sobi ne samo preko čula vida i sluha. Temperatura? Opažaj mase? Ne znam. Sve ono po čemu možete da prepoznate da ima nekoga pored vas.
     "Odgovor je u stvari to", reče on pribrano, "da ovaj moj izgled odgovara novom brodu, ili da sam obučen u praznično odelo, ili već kakvu god želiš analogiju. I sad ja to kao osmatram da bih video koliko mi se dopada. Kako se tebi dopada, što je na kraju krajeva važnije?"
     "Nemoj da si preskroman, Alberte", rekao sam mu. "Meni se veoma dopada, samo bih voleo da se priključiš na mrežu podataka. Želeo bih da doznam da li je bilo koji od ljudi s kojima sam razgovarao učinio nešto s onim podacima o teroristima, na primer."
     "Ja ću naravno postupiti onako kako mi ti narediš, Robine", reče on, "ali gđa Brodhed je bila vrlo jasna."
     "Ne, ne bih želeo da se raspadneš ili da oštetiš svoje potprograme. Znam šta ću da uradim", rekao sam ja, i ustao dok je sijalica iznad mene treperila. "Otići ću u hodnik i ukjučiću se u komunikacioni sistem - pod uslovom", našalio sam se, "da nisam zaboravio kako da sasvim sam obavim poziv."
     "Pa, razume se, da to možeš da učiniš", reče on. Glas mu je bio uznemiren, iz nekog razloga. "Međutim, to nije potrebno, Robine."
     "U redu, nije", rekoh ja, zastajući na pola sobe. "Ali sam radoznao, znaš."
     "Što se tiče tvoje radoznalosti", reče on, smešeći se dok je nabijao duvan u lulu - ali smešak je bio usiljen, pomislih ja. "Što se toga tiče, moraš znati da sam sve dok nismo sleteli bio u neprestanoj vezi sa mrežom podataka. Nije bilo nikakvih novosti. Doduše, moguće je da je i odsustvo novosti samo po sebi zanimljivo. Čak ohrabrujuće."
     Nisam se još svikao na novog Alberta. Ponovo sam seo i zagledao se u njega. "Ti si vraški zagonetan, dr Ajnštajne", rekao sam mu.
     "Samo kad saopštavam informaciju koja je sama po sebi sasvim nejasna." Nasmešio se. "General Mancbergen ovoga trenutka ne prima tvoj poziv. Senator kaže da je on učinio sve što je mogao. Msje Ijsinger kaže da se Kvjatkovski i naš prijatelj iz Malezije nisu odazvali na njegove pokušaje da se sa njima u tvoje ime sastane, a od Albanaca je primio samo sledeću poruku, 'Ne brinite'."
     "Što znači da se nešto dešava!" povikao sam ja, skačući ponovo na noge.
     "Nešto se možda dešava", ispravio me je on, "i ako je tako zapravo, sve što možemo to je da pustimo da se dogodi. U svakom slučaju, Robine", reče on, sad već ulagujući se, "ja bih lično više voleo da ti u ovom trenutku ne napuštaš ovaj brod. Iz jednog vrlo dobrog razloga: kako znaš da ovde nije neka druga osoba s pištoljem i tvojim imenom na svom spisku?"
     "Neki terorista? Ovde?"
     "Ovde ili u Roterdamu, po čemu bi jedno bilo manje verovatno od drugog mesta? Dozvoli mi da te podsetim, Robine, da ja u tim stvarima nisam bez iskustva. Nacisti su jedno vreme ucenili moju glavu na dvadeset hiljada maraka; budi siguran da sam dobro pazio da ih neko ne zaradi!"
     To je dolazilo negde s leve strane. Ja zastadoh u vratima "Nacisti?"
     "Nacisti, Robine. Grupa terorista koja je uzurpirala vlast nad nemačkim narodom pre mnogo godina, kad sam ja bio živ."
     "Kad si ti bio šta?"
     "Hoću da kažem, razume se", sleže on ramenima, "kad je istinsko ljudsko biće čije ime si mi dao bilo živo, ali sa mog gledišta ovu razliku je nepotrebno praviti." On stavi napunjenu lulu u džep, rasejano, pa sede na tako prirodan i ljubazan način da sam i ja ponovo seo, automatski.
     "Pretpostavljam da se još nisam sasvim navikao na tebe u novom izdanju, Alberte", rekao sam.
     "Sad je pravi trenutak za to, Robine." On se smešio, šepureći se. Stvarno je sada bio uverljiviji. Stari hologrami su ga prikazivali u otprilike deset različitih karakterističnih poza, obučenog u previše komotan džemper ili majicu, sa podignutim ili zarozanim čarapama, u patikama ili papučama, sa lulom ili olovkom u ruci. Danas je bio obučen u majicu, naravno, ali preko nje je imao jedan od onih debelih džempera u evropskom stilu koji se spreda zakopčavaju i imaju džepove i mogli bi se, zapravo, smatrati kao sako osim što su ispleteni od vune. Na džemperu je bilo jedno dugme sa natpisom Dva odsto, dok je na bradi imao mali čekinjast izrastak koji je pokazivao da se jutros nije obrijao. Pa, naravno da se nije obrijao! I nikad se i neće brijati budući da nije ništa drugo do holografska projekcija jednog elektronskog uređaja - ali izgledao je toliko ubedljivo i prirodno da sam mu gotovo ponudio svoj brijač!"
     Ja se nasmejah i zavrteh glavom. "Šta znači ovo Dva odsto?"
     "A", odvrati on snebivajući se, "to je bila parola u mojoj mladosti. Kada bi dva odsto čovečanstva odbilo da se bori, ne bi bilo ratova."
     "Da li veruješ da je i sada tako?"
     "Ja se nadam da je tako, Robine", ispravi me on. "Moram da priznam da vesti koje stižu baš i ne potkrepljuju tu nadu. Da li bi hteo da saznaš i ostale vesti?"
     "Valjda bih hteo", odgovorio sam posmatrajući ga kako prelazi za Esin toaletni stočić. Seo je na klupicu ispred njega, dokono se igrajući flašicama parfema i raznim ženskim ukrasima dok je govorio; toliko je izgledao ljudski, toliko prirodan, da mi je to odvlačilo pažnju od onoga što je govorio. Što je bilo dobro, jer su vesti bile vrlo loše. Teroristi su bili aktivniji više nego ikad. Razaranje Lofstromove petlje bio je zaista samo početak jednog ustanka, dok se mali, krvavi rat odigravao u čitavom tom delu Južne Amerike. Teroristi su ubacili otrov koji izaziva botulizam u rezervoar Steinz, pa London sada pati od žeđi. Takve vesti nisam želeo da slušam, i to sam mu kazao.

     Mada je zanimljivo da vidim sebe sa Robinovog stanovišta, to nije baš prijatno. Gospođa Brodhed me je programirala tako da mogu da govorim, delam, čak i mislim kao što bi to činio pravi Albert Ajnštajn kad bi bio živ i mogao da preuzme moju ulogu. Izgleda da Robin smatra da je to groteskno. U izvesnom smislu on je u pravu. Ljudska bića jesu groteskna!

     On uzdahnu, složivši se sa mnom. "Bilo je pitomije doba kad sam ja živeo", reče on sa čežnjom u glasu. "Mada ne savršeno, dakako. Možda sam mogao da postanem predsednik Izraela, jesi li to znao, Robine? Da. Ali smatrao sam da to ne mogu da prihvatim. Uvek sam bio pristalica mira, a država ponekad mora da zarati. Leb mi je jednom prilikom rekao da svi političari moraju biti bolesni ljudi, i bojim se da je bio u pravu." Onda se dobro uspravio i razvedrio. "Ali ipak ima i nekih dobrih vesti, Robine! Brodhedova nagrada za naučna otkrića..."
     "Kako si rekao?"
     "Sećaš se, Robine", reče on nestrpljivo, "sistem dodeljivanja nagrada koji si me ovlastio da pokrenem baš uoči tvoje operacije. Već je počeo da daje prve plodove."
     "Rešio si tajnu Hičija?"
     "Ah, Robine, vidim da se šališ sa mnom", reče on blago me prekorevajući. "Razume se, nema još ništa tako ogromnih razmera. Ali postoji jedan fizičar u Laguna Biču - Bekfurt? Je li ti poznat njegov rad? Onaj koji je predložio sistem za postizanje izravnatog svemira?"
     "Ne, čak ne znam ni šta znači izravnati svemir."
     "Ovoga časa", reče on mireći se sa mojim neznanjem, "to nije važno, ali on sada radi na matematičkoj analizi nedostajuće mase. Čini se, Robine, da je taj fenomem sasvim skorašnjeg datuma! Na neki način, masa je dodata svemiru, tokom poslednjih nekoliko miliona godina!"
     "Oh, au", rekoh ja, trudeći se da izgleda kao da razumem o čemu se radi. Nisam ga prevario.
     On strpljivo reče: "Ako se sećaš, Robine, pre nekoliko godina jedan mrtvac, to jest, jedna žena sa broda koji se sada zove S. Ja., sugerisala nam je da je taj fenomen u nekakvoj vezi sa nečim što su radili Hičiji. U to vreme mi smo to odbacili, jer se činilo da za to nema razloga."

     Robin nije dobro shvatao Dejvisov paradoks, ali u to veme on čak nije shvatao ni mnogo čuveniji Olbersov paradoks koji je mučio astronome još nekada davno, u devetnaestom veku. Olbersov glasi: Ako je vaseljena beskonačna, trebalo bi da postoji beskonačan broj zvezda. To znači da ne bi trebalo na crnom nebu da vidimo pojedinačne zvezde već svod sačinjen od zvezdane svetlosti, zaslepljujuće bele boje. I on je to matematički dokazao. (Ono što on nije znao to je da su zvezde grupisane u galaksije čime se ova matematika menjala.) Onda je sto godina kasnije Pol Dejvis rekao: Ako je tačno da se vaseljena stalno iznova ciklično širi i skuplja i, ako je moguće da mali komadić materije ili energije ostane nezdrobljen, i pređe u novu vaseljenu, onda bi se u beskonačnom vremenu ta preostala svetlost beskonačno uvećala i mi bismo ponovo dobili Olbersovo nebo. Ono što on nije znao to je da broj oscilacija iz kojih je malena količina energije izostavljena nije beskonačan. Mi smo se slučajno nalazili u prvoj od njih.

     "Sećam se", rekao sam ja, što je samo delimično bilo neistinito. Stvarno sam se sećao da je Albert imao tu ludačku ideju da su, iz nekog nepoznatog razloga, Hičiji nastojali da kolapsiraju vasionu i vrate je u stanje praiskonskog atoma kako bi nanovo izazvali Veliki prasak i tako stvorili novu vaseljenu u kojoj će vladati nešto drugačiji fizički zakoni. A onda se predomislio. On mi je sigurno tada objasnio sva svoja rezonovanja, ali ja ih sigurno nisam zapamtio. "Mah?" upitao sam. "Nešto u vezi sa čovekom po imenu Mah? I nekoga po imenu Devis?"
     "Baš tako, Robine!" zatapšao je on, gledajući me ozareno. "Mahova hipoteza predočava jedan mogući razlog za to, ali prema Devisovom paradoksu nije verovatno da bi taj razlog mogao da važi. Sada je Bekfurt analitičkim putem pokazao da Devisov paradoks ne mora biti primenjiv prosto polazeći od toga da je broj širenja i skupljanja vaseljene konačan!" On je ustao i hodao po sobi, prezadovoljan sam sobom da bi mogao da sedi mirno. Meni nije bilo jasno čemu se toliko raduje.
     "Alberte", rekao sam nesigurnim glasom, "hoćeš da mi kažeš da se vaseljena možda upravo skuplja svuda oko nas i da će nas sve zgnječiti i od nas napraviti - kako ti ono kažeš - floem?"
     "Tačno, dragi momče!"
     "I zbog toga si srećan?"
     "Upravo tako! Oh", reče on, zastavši kod vrata i zagledavši se u mene, "vidim šta te muči. To se neće dogoditi uskoro. Potrajaće najmanje nekoliko milijardi godina, sigurno."
     Ja se zavalih u stolicu, gledajući u njega netremice. Trebaće mi malo vremena da se naviknem na ovog novog Alberta. On kao da nije primećivao da nešto nije u redu; nastavio je da trtlja o svim onim polusazrelim idejama koje su u njemu iskrsavale sve otkako su one nagrade bile objavljene, i o tome kakve je zanimljive ideje on smišljao zbog njih.
     Smišljao?
     "Čekaj malo", rekoh ja, mršteći se jer je postojalo nešto što nisam dobro razumeo. "Kada?"
     "Šta kada, Robine?"
     "Kad si o ovome razmišljao? Bio si isključen, sem kad smo nas dvojica razgovarali..."
     "Tačno, Robine. Kad sam bio 'isključen', kao što ti kažeš". On namignu. "Sada kad me je gđa Brodhed snabdela snažnom ugrađenom bankom podataka, ja ne prestajem da postojim kad me ti otpustiš od sebe, znaš."
     "Nisam znao", rekoh ja.
     "A to je za mene tako veliko zadovoljstvo, nemaš pojma! Prosto da razmišljam! To je nešto što sam celog života najviše želeo. Kao mlad čovek žalio sam što nemam prilike da sedim i da razmišljam - da radim takve stvari kao što je, na primer, rekonstrukcija dokaza poznatih teorema iz oblasti matematike i fizike. Sad to mogu vrlo često da radim, i to mnogo brže nego kad sam bio živ! Duboko sam zahvalan tvojoj ženi za to." On naćuli jedno uvo. "A evo nje, ponovo, Robine", reče. "Gđo Brodhed? Upravo sam se setio da vam izrazim zahvalnost za ovaj novi način programiranja."
     Ona pogleda u njega zbunjeno, a onda zatrese glavom. "Dragi Robine", reče, "imam nešto što moram da ti kažem. Samo čas." Ona se okrete Albertu i sasu mu na ruskom tri-četiri rečenice. On klimnu sa ozbiljnim izrazom na licu.
     Meni ponekad treba mnogo vremena da vidim i ono što mi je ispred nosa ali sad je već bilo očigledno. Nešto se događalo što i ja treba da doznam. "Hajde", Esi", rekao sam uznemiren, i to čak još više uznemiren zato što nisam znao zbog čega sam uznemiren.
     "Šta se dešava? Je li Von uradio nešto?"
     Ona reče pribrano: "Von je otišao sa Kapije, i to sasvim na vreme, svakako, pošto se upetljao sa Korporacijom Kapija kao i sa mnogima drugima. Ali ne želim da govorim o Vonu. Nego o ženi koju sam primetila u mojoj radnji. Jako je ličila, dragi Robine, na ženu koju si voleo pre mene po imenu Džil-Klara Mojnlin. Tako jako da sam pomislila da je možda njena ćerka."
     Buljio sam u nju. "Šta - kako ti znaš kako je izgledala Klara?"
     "Oh, Robine", reče ona nestrpljivo. "Dvadeset pet godina a ja stručnjak za informacione sisteme. Ti misliš da ne bih sredila da to doznam? Znam je tačno, Robine. Imam zabeležen svaki datum."
     "Da, ali - ona nikada nije imala kćer, znaš." Ovde sam stao zapitavši se iznenada da li ja to pouzdano znam. Ja sam Klaru veoma mnogo voleo. Ali ne vrlo dugo. Sasvim je moguće da je u njenom životu bilo stvari o kojima nije stigla da mi ispriča.
     "U stvari", reče Esi izvinjavajući se, "prva pomisao bila je da je možda tvoja sopstvena kći. Samo teorija, znaš. Ali moguća. Mogao si da joj napraviš dete, znaš. Ali sada..." ona se okrete Albertu i zapita ga: "Alberte? Jesi li završio pretraživanje?"
     "Jesam, gđo Brodhed." Klimnuo je sa ozbiljnim izrazom na licu. "U izveštaju o Džil-Klari Mojnlin ništa ne ukazuje na to da je ikada rodila dete."
     "I?"
     On dohvati svoju lulu i poče da je prevrće po rukama. "Nema nikakve sumnje u pogledu identiteta, gđo Brodhed. Ona se ovde prijavila pre dva dana, zajedno sa Vonom."
     Esi uzdahnu. "Onda", reče ona hrabro, "uopšte nema sumnje. Žena u radnji bila je Klara glavom, ne neka varalica." U tom trenutku, pokušavajući da shvatim ono što sam upravo čuo, ono što sam najviše na svetu želeo, odnosno što je u tom trenutku u svakom slučaju bilo najhitnije potrebno, bilo je umirujuće, isceljujuće prisustvo moga starog analitičkog programa, Sigfrida fon Šrinka. Bila mi je potrebna pomoć.
     Klara? Živa? Ovde? Ako je ta nemoguća stvar istinita, šta ja treba da uradim sad?
     Bilo je lako da kažem sebi da ja Klari ne dugujem ništa što joj već nisam platio. Platio sam joj dugotrajnom ožalošćenošću, dubokom i postojanom ljubavlju, osećanjem da sam nešto izgubio koje čak ni tri decenije nisu potpuno zalečile. Ona mi je bila oduzeta, delio nas je jaz koji ja nisam mogao da premostim, a jedina stvar zbog koje sam to mogao da podnesem bila je da sam napokon poverovao da to Nije bila moja greška.
     Ali jaz je nekako bio premošćen. Evo nje! A evo mene, sa ustaljenom ženom i sređenim životom, u kome nema mesta za ženu kojoj sam obećao da ću je uvek voleti, i to samo nju.
     "Ima još", reče Esi posmatrajući me pažljivo.
     Nisam sasvim dobro pratio razgovor. "Molim?"
     "Ima još. Von je stigao sa dve žene, ne sa jednom. Druga žena je Doli Volters, neverna žena osobe koju smo videli u Roterdamu, znaš? Mlada osoba. Plačna, očna šminka razmazana - zgodna mlada žena, ali ne u dobrom raspoloženju. Vojna policija SAD je uhapsila kad je Von otputovao bez odobrenja, pa sam ja otišla da s njom porazgovaram."
     "Doli Volters?"
     "Oh, Robine, slušaj me molim te! Da, Doli Volters. Samo vrlo malo je mogla da mi ispriča jer su policajci imali druge planove sa njom. Amerikanci su hteli da je odvedu u Svemirski Pentagon. Brazilska Vojna policija pokušala je da ih u tome spreči. Velika diskusija, ali su na kraju Amerikanci pobedili."
     Klimnuo sam u znak da sam razumeo. "Shvatam. Amerikanci su uhapsili Doli Volters."
     Esi me je oštrim pogledom promatrala. "Jesi li dobro, Robine?"
     "Naravno da sam dobro. Samo sam malo zabrinut jer ako ima trvenja između Amerikanaca i Brazilaca nadam se da ih to neće sprečiti da udruže svoje prikupljene podatke."
     "Ah", reče Esi, klimajući, "sad je jasno. Videla sam da si zbog nečega zabrinut, ali nisam bila sigurna zbog čega." A onda se ugrizla za usnu. "Molim te izvini, dragi Robine. Čini mi se da sam i ja malo zabrinuta."
     Sela je na ivicu kreveta i ljutito se trzala pri svakom ubodu anizokinetičkog dušeka. "Prvo praktična pitanja", rekla je namršteno. "Šta ćemo sad da radimo? Ovo su alternative. Prva, odlaziš da ispitaš stvar koju je otkrio Volters, kao što je planirano. Druga, pokušavaš da doznaš više o Džil-Klari Mojnlin. Treća, pojedeš nešto i dobro se ispavaš preko noći pre nego što bilo šta učiniš - jer", dodade ona prekorno, "ne smeš da zaboraviš, Robine, ti si još pomalo rekonvalescent posle ozbiljne operacije trbuha. Ja lično naginjem trećoj alternativi, šta ti misliš?"
     Dok sam ja pažljivo razmišljao o ovom teškom pitanju Albert se nakašljao. "Gđo Brodhed? Palo mi je na pamet da ne bi bilo jako skupo, možda nekoliko stotina hiljada dolara, da se zakupi jedna 'jedinica' na nekoliko dana i uputi u misiju izviđanja i snimanja." Zurio sam u njega pokušavajući da shvatim o čemu govori. "Naime", objašnjavao je on, "mogli bismo je poslati da traži objekat za koji ste zainteresovani da ga locira, da ga osmatra i da nam pošalje o tome izveštaj. Brodovi koji nose jednog putnika sada nisu mnogo traženi, verujem, a u svakom slučaju ovde na Kapiji ima ih nekoliko."
     "Ala je to dobra ideja!" povikala je Esi. "Onda je sređeno, je l' tako? Sredi to, Alberte, i u isto vreme skuvaj nam nešto fino za naš prvi obed na, ah, na novom brodu Verna Draga."
     Kako se ja nisam usprotivio, tako smo i uradili. Ja se nisam usprotivio zato što sam bio u šoku. Najgora stvar kad ste u šoku to je što ne znate da ste u šoku dok ste u šoku. Ja sam smatrao da sam sasvim lucidan i svestan. I zato sam jeo sve što je stavljeno pred mene i nisam primetio ništa neobično sve dok se nisam našao u velikom skakutavom krevetu u koji me je smeštala Esi. "Ti ništa nisi govorila", rekao sam ja.
     "Zato što sam te deset puta oslovila, dragi Robine, a ti se nisi odazvao", rekla je ona, uopšte me ne optužujući. "Videćemo se ujutru."
     Dosta brzo shvatio sam šta je značila ova izjava. "Ti ćeš da spavaš u gostinskoj kabini, znači?"
     "Da. Ne zbog ljutnje, dragi, čak ni zbog tuge. Prosto da te ostavim da malo budeš sam, okej?"
     "Valjda je tako. Mislim, dobro, važi, srce, to je verovatno dobra ideja", rekao sam, počinjući da razaznajem da je Esi stvarno bila zabrinuta pa sam čak pomislio kako bi trebalo da se ja zbog toga zabrinem. Uzeo sam je za ruku i poljubio u ručni zglob pre nego što sam je pustio, potrudivši se da je nešto zapitam. "Esi? Da li je trebalo da te konsultujem pre nego što sam brodu dao ime?"
     Ona napući usne. "Verna Draga je dobro ime", kazala je ona odmereno.
     Ali izgledalo je kao da ima neke rezerve, a ja nisam znao zašto. "Ja bih te pitao", objašnjavao sam joj, "ali mi se činilo neukusno. Hoću da kažem, da pitam osobu čije ime dajem to je isto kao da te pitam šta hoćeš za rođendan umesto da nešto sam smislim."
     Ona razvuče usne u širok osmeh, i opusti se. "Ali dragi Robine, ti me to uvek pitaš. Nije važno, stvarno. A da, Verna Draga je istinski izvanredno ime, pošto sad znam da sam ta verna draga koju si imao u vidu - ja."
     Čini mi se da je Albert opet nešto petljao sa onim čarobnim napicima za spavanje jer ja sam smesta zaspao. Ali nisam dugo spavao. Tri-četiri sata kasnije ležao sam na anizokinetičkom krevetu, potpuno budan, prilično miran, veoma zbunjen.
     Tamo na spoljnoj strani asteroida Kapija gde se nalaze pristanišni dokovi, postoji lagana centrifugalna sila usled rotacije. Ono što je dole postaje gore. Jedino ne na Vernoj Dragoj. Albert je aktivirao brod i ista ona sila zbog koje nismo lebdeli u letu, neutralisala je i obrnula smer potiska asteroidove rotacije; ja sam bio nežno priljubljen uz onaj nežni krevet. Osećao sam lagano zujanje raznih uređaja koji su izmenjivali vazduh i održavali određeni pritisak u kanalizacionim cevima i obavljali sve one sitne male domaće poslove koji su održavali život na brodu. Znao sam ako izgovorim Albertovo ime da će se on pojaviti - kako tačno, to nisam znao i gotovo da je bilo vredno da ga pozovem da vidim da li će rešiti da sa mnom razgovara kroz vrata ili će možda izmileti ispod kreveta da bi me zabavljao. Pretpostavljam da se u hrani nalazio i euforik i sredstvo za spavanje jer sam se sasvim ležerno odnosio prema svojim problemima - mada to osećanje ležernosti nipošto nije moglo da ih reši.
     Koje probleme rešavati? To je bio prvi problem. Moja lista prioriteta za poslednjih nekoliko nedelja toliko je puta bila preuređivana da više nisam znao koji problem da stavim na vrh gomile. Postojao je težak, opasan problem terorista i njega je bilo važno rešiti iz razloga koji nisu bili samo moji lični; ali on je bio potisnut za jedno mesto kad sam čuo za onaj novi problem koji mi je prezentirao Odi Volters u Roterdamu. Postojao je problem moga zdravlja ali je on bar privremeno izgledao latentan. I postojao je novi i nerešivi Klarin problem. Bilo kojim od njih mogao sam se pozabaviti. Sva četiri sam mogao razrešiti - na ovaj ili onaj način - ali kako? Šta bi trebalo da uradim kad ustanem?
     Na to nisam znao odgovor pa zato nisam ustao.
     Ponovo sam zapao u san a kad sam se probudio više nisam bio sam. "Dobro jutro, Esi", rekao sam pružajući se da je uhvatim za ruku.
     "Dobro jutro", rekla je ona prislanjajući moju ruku uz svoj obraz na uobičajeno nežan način. Ali htela je da razgovara o jenoj neuobičajenoj temi. "Da li se dobro osećaš, Robine? Dobro. Ja sam razmišljala o tvojoj situaciji."
     "Razumem", rekoh ja. Osetih kako sam sve više napet; moja opuštenost i mir polako su nestajali. "Koja je ta situacija?"
     "Situacija u vezi sa Klarom Mojnlin, naravno", rekla je ona. "Vidim da je to za tebe teško, dragi Robine."
     "Oh", rekao sam ja neodređeno, "to se dešava." Nije to bila situacija o kojoj sam lako mogao da razgovaram sa Esi, ali to nije sprečilo Esi da pokuša da o njoj sa mnom razgovara.
     "Dragi Robine", rekla je; glas joj je bio miran a izraz lica blag u slabo osvetljenoj sobi, "nema smisla da sve to čuvaš u sebi. Ako ga prigušuješ, eksplodiraće."
     Stisnuh joj ruku. "Uzimaš li ti časove kod Sigfrida fon Šrinka? Tako mi je on uvek govorio."
     "Dobar je to bio program, taj Sigfrid. Molim te da mi veruješ da ja razumem šta je u tvom srcu."
     "Znam da razumeš, samo..."
     "Samo", klimnu ona, "nezgodno ti je da o tome razgovaraš sa mnom jer sam u ovom slučaju Druga žena. Bez koje ne bi bilo problema."
     "To nije istina, do đavola!" Nisam imao namere da vičem ali možda je na kraju krajeva nešto u meni bilo prigušeno."
     "Netačno, Robine. Istina je. Da ja nisam postojala mogao si da ideš da tražiš Klaru, bez sumnje da je nađeš, a onda da odlučiš kako da razrešiš ovu zabrinjavajuću situaciju. Možda biste opet postali ljubavnici. Možda ne - mlada je to žena, ta Klara, možda ne bi želela staru olupinu punu rezervnih delova za ljubavnika, a? Izbacujem ovu mogućnost. Izvini."
     Razmislila je za trenutak, a onda se ispravila. "Ne, nije istina; nimalo mi nije žao što se nas dvoje volimo. To mnogo cenim - ali problem ostaje. Samo, Robine! Tu nema krivice ni za jednog od nas! Ti je ne zaslužuješ, ja je ne prihvatam, a Klari se sigurno nijedna ne može pripisati. Drugim rečima sav osećaj krivice, sva briga i strah, to je sve samo u tvojoj glavi. Ne, Robine, nemoj pogrešno da me razumeš; ono što je u glavi može strašno mnogo da muči, naročito ako osoba ima vrlo razvijenu savest, kao ti. Ali to je tigar od papira. Duneš u njega i on ode. Problem nije što se Klara ponovo pojavila; problem je tvoje osećanje krivice."
     Bilo je sasvim očigledno da nisam ja bio jedini koji nije dobro spavao; jasno je bilo da je Esi ovaj govor već izvesno vreme uvežbavala.
     Uspravio sam se u krevetu i onjušio vazduh. "Jesi li ti to donela kafu?"
     "Samo ako hoćeš, Robine."
     "Hoću." Premišljao sam za trenutak dok mi je ona pružala termos. "Ti si sigurno u pravu", kazao sam. "Ja to znam. Ono što ne znam, kako je govorio Sigfrid, to je kako da to saznanje integrišem u svoj život."
     Ona zaklima glavom. "Vidim da sam napravila grešku", reče. "Trebalo je da uključim Sigfridov program u Albertov program umesto, recimo, kulinarskih specijaliteta. Već sam razmišljala da unesem neke izmene u Albertov program radi tebe, jer mi to stoji na savesti."
     "Oh, srce, nije to tvoja...".
     "... krivica, nije. To je srž ovog razgovora, je l' tako?" Esi se nagnu napred i na brzinu me poljubi, a onda se nešto zabrinu. "Oh, čekaj, Robine, povlačim taj poljubac. Jer ja u stvari želim da kažem sledeće: u psihoanalitičkoj terapiji, kao što si mi toliko puta objašnjavao, nije važno ko je analitičar. Važno je šta se događa u glavi analizanta, na primer, tebe. Znači, analitičar može da bude mašina, čak i vrlo rudimentarna mašina; ili neki šmokljan sa zadahom iz usta; ili osoba sa doktoratom... ili čak i ja."
     "Ti!"
     Ona se trgnu. "Znaš ti i lepšim tonom o meni da se izražavaš", požali se ona.
     "Ti ćeš da me psihoanaliziraš?"
     Ona, braneći se, sleže ramenima. "Da, ja, što da ne? Kao prijatelj. Kao dobar prijatelj, inteligentan, koji hoće da sluša, dajem reč neću nipošto da donosim sudove. Dajem reč, Robine. Kao neko ko će te pustiti da pričaš, da se svađaš, da vičeš, da plačeš ako hoćeš, dok sve ne izađe napolje da možeš jasno da vidiš šta želiš i šta osećaš."
     Sad sam se bio raznežio! Uspeo sam samo da kažem: "Ah, Esi..." Ali sam mogao bez mnogo muke i da zaplačem.
     Umesto toga potegao sam još malo kafe iz termosa i onda sam zavrteo glavom. "Ne verujem da će uspeti", kazao sam. Bilo mi je zbog toga žao i mora biti da se to osećalo i u mom glasu, ali sam se osećao - kako da to kažem? Zaintrigiran? U tehničkom smislu zaintrigiran. Zaintrigiran načinom na koji bi se to moglo izvesti.
     "Zašto neće uspeti?" borbeno će ona. "Slušaj, Robine, ja sam o ovome s pažnjom promislila. Sećam se svega što si mi o tome pričao, i citiram te doslovno. Najbolji deo sesija, rekao si, sa Sigfridom, često je bio dok si odlazio na sastanak s njim, preslišavajući se šta ćeš da mu kažeš, šta će Sigfrid tebi da kaže, šta ćeš ti da odgovoriš."
     "Jesam li ja to rekao?" Uvek me je zapanjivalo koliko stvari je Esi pamtila iz onih dokonih ćaskanja tokom četvrt veka zajedničkog života.
     "Tačno tako si rekao", reče ona samozadovoljno, "pa onda zašto ne ja? Samo zato što sam lično zainteresovana?"
     "Pa, to bi sigurno otežalo stvar."
     "Teške stvari uradi odmah", reče ona veselim tonom. "Nemoguće ponekad uzmu ti i nedelju dana."
     "Zaboga", rekoh ja, "ali...", tu se malo zamislih. "Čuj, ne radi se tu samo o slušanju. Ono najvažnije kod dobrog psihijatrijskog programa je da on osluškuje i neverbalne znake. Razumeš šta hoću da kažem? Moje 'ja' koje govori ne zna uvek šta hoće da kaže. Ja ga blokiram - nekakvo 'ja' ga blokira zato što kad te stare stvari izlaze napolje to boli, a ono ne želi da ga boli."
     "Ja bih te držala za ruku dogod te boli, dragi Robine."
     "Naravno da bi me držala. Ali da li bi razumela one neverbalne znake? Ono moje unutrašnje, nemo 'ja' izražava se u simbolima. Snovima. Frojdovskim jezičkim omaškama. Neobjašnjenim averzijama. Strahovima. Potrebama. Trzanjima i treptanjima. U alergijama - u svim tim stvarima, Esi, i još hiljadu drugih kao što su, impotencija, kratko disanje, svrab, nesanica. Ne mislim da kažem da ja patim od svih ovih stvari..."
     "Sigurno ne od svih!"
     "...ali to je deo onog terminološkog rečnika koji Sigfrid ume da čita. Ja ne umem. Ne umeš ni ti."
     Esi uzdahnu i priznade da je poražena. "Onda moramo da pređemo na plan B", rekla je. "Alberte! Upali svetlo. Dođi ovamo."
     Svetlo u sobi se polako pojačavalo, a Albert je ušao kroz vrata. Nije baš da se protezao i zevao, ali je stvarno odavao utisak jednog postarijeg genija koji samo što je ustao iz kreveta, spreman na sve ali još ne potpuno razbuđen. "Jesi li iznajmio letelicu za osmatranje i snimanje terena?" upitala je ona.
     "Već je krenula na put, gđo Brodhed", odgovori on.
     Činilo mi se da se nisam sasvim saglasio da se tako postupi, a možda i jesam, pomislio sam. "I", nastavi ona, "poslao si poruke kako smo se dogovorili?"
     "Sve do poslednje, gđo Brodhed." Zaklimao je glavom. "Kao što ste naredili. Svim licima na visokom položaju u vojnim krugovima ili u vladi Sjedinjenih Država koje Robinu duguju neku uslugu, i zamolio ih da ulože sve svoje napore i ubede ljude iz Pentagona da nam dozvole da razgovaramo sa Doli Volters."
     "Da. Takve su bile instrukcije", složila se Esi, a onda se okrenula ka meni. "Vidiš, znači sad može samo jednim putem da se ide. Da se ide da se nađe ta Doli. Da se nađe taj Von. Da se nađe Klara. A posle", reče ona, glasom koji je bio odlučan, ali sa izrazom lica koji je odjednom izgledao mnogo manje samopouzdan i mnogo, mnogo više ranjiv, "a posle ćemo da vidimo šta ćemo da vidimo, Robine, i neka nam je svima sreća što više naklonjena."
     Ona je nastupala mnogo brže nego što sam ja mogao da je sledim, krećući se u raznim pravcima s kojima se ja, siguran sam, nisam bio saglasio. Kolačio sam oči od zaprepašćenja. "Esi! Šta se to događa? Ko je rekao..."
     "Osoba koja je rekla, dragi Robine, sam ja. To je jasno. Ne mogu da izađem na kraj s Klarom dogod je duh u podsvesti. Možda mogu da izađem na kraj sa živom Klarom, licem u lice. Samo tako može, je l' tako?"
     "Esi!" bio sam duboko zaprepašćen. "Ti si poslala te poruke? Ti si falsifikovala moje ime? Ti si..."
     "Čekaj malo, ti, Robine!" reče sad ona duboko zaprepašćena. "Kakvo falsifikovanje? Ja sam potpisala poruke sa Brodhed. To je moje ime, je l' tako? Imam pravo da potpišem svoje ime na poruci, je l' tako?"
     Buljio sam u nju, poraženo. Poraženo, ali nežno. "Ženo", rekao sam, "ti si za mene suviše visprena, je l' znaš? Odakle meni ideja da si ti znala svaku reč ovog razgovora pre nego što je obavljen?"
     Ona zadovoljno sleže ramenima. "Ja sam specijalista za informatiku, stalno ti to ponavljam, dragi Robine. Znam kako se postupa sa informacijama, naročito posle dvadeset pet godina primanja informacija o subjektu koji ja jako volim i želim da bude jako srećan. I tako, jeste, brižljivo sam razmislila šta bi se moglo uraditi i šta bi ti odobrio, i došla do neizbežnih zaključaka. Učinila bih i mnogo više kad bi bilo potrebno, Robine", završi ona, pa ustade i protegli se. "Učinila bih što je najbolje, bez obzira šta je, ne isključujući ni moje udaljavanje na šest meseci otprilike kako biste ti i Klara mogli da se objasnite do kraja."
     I tako, deset minuta kasnije, dok smo se Esi i ja umivali i oblačili, Albert je primio dozvolu za poletanje, pa je izvukao Vernu dragu iz njenog doka, i mi smo poleteli u pravcu Svemirskog Pentagona.
     Moja draga žena Esi imala je mnogobrojne vrline. Jedna od njih je bila čovekoljublje od koga mi je katkad ponestajao dah. Druga je bila smisao za humor, koji je ona pokatkad ugrađivala u svoje programe. Albert se obukao za ovu ulogu kao odvažni, revnosni pilot: kožna kapa sa razvezanim naušnjacima, bela svilena ešarpa ležerno obavijena oko vrata, on sedi poguren u pilotskom sedištu i ljutito bulji u komandne uređaje. "To možeš da izbaciš, Alberte", rekao sam mu, na šta on okrenu glavu i snebivljivo se nasmeši.
     "Samo sam pokušavao da vas zabavim", reče on, skidajući kožnu kapu.
     "U redu, zabavio si nas." I stvarno me je zabavio. Osećao sam se prilično dobro, sve u svemu. Jedini način da se čovek spase od stravične navale nerešenih problema je da se s njima suoči - na ovaj ili onaj način - a ovo je sigurno bio jedan od tih načina. Uživao sam zbog brižnog staranja moje žene. Uživao sam u tome kako je leteo moj prekrasni novi brod. Čak sam uživao i zbog elegantnog načina na koji se holografski Albert oslobodio svoje holografske kape i marame. Nisu tek tako neotesano iščezli, nego ih je on savio i strpao negde dole među noge, i pretpostavljam, čekao da ih ukloni kad niko ne bude gledao. "Da li ti upravljanje ovim brodom okupira celu pažnju Alberte?"
     "Pa, zapravo ne, Robine", priznade on. "On ima kompletan navigacioni program, razume se."
     "Znači to što ti tu sediš samo je jedan od načina da mene zabaviš. Onda me zabavljaj na neki drugi način, hoćeš? Pričaj mi nešto. Pričaj mi nešto od onih stvari u kojima se uvek trudiš da se što bolje pokažeš. Znaš već. O kosmologiji i o Hičijima, i o Univerzalnom značenju, i o Bogu."
     "Ako želiš, Robine", reče on, pristajući, "ali možda bi prvo voleo da baciš pogled na ovu vest koja je upravo stigla."
     Esi diže pogled iz ugla u kome je pregledala rezimee izveštaja o primedbama mušterija, a Albert obrisa zvezde sa ekrana iznad naših glava i prikaza sledeću poruku:
     Robinet, dragi mladiću, za čoveka koji je naterao Brazilce da pristanu i da se ne opiru ništa nije premnogo. Svemirski Pentagon obavešten o tvojoj poseti i dobio nalog da ti u svemu izađe u susret. Budi kao u svojoj kući. Mancbergen
     "Bože moj", rekoh ja, iznenađen i oduševljen, "oni su to uradili! Predali su svoje podatke!"
     Albert zaklima glavom. "Tako bi se reklo, Robine. Mislim da imaš pravo da budeš zadovoljan što si se oko toga potrudio."
     Esi priđe i poljubi me u vrat. "Slažem se sa ovom opaskom", reče ona medenim glasom. "Sjajni Robin! Čovek sa velikim uticajem."
     "O, mani to", rekoh ja, sa širokim osmehom na licu. Nisam mogao da se ne osmehujem. Ako su Brazilci predali svoje podatke o načinu lociranja, onda će Amerikanci najverovatnije da ih pridodaju svojim sopstvenim podacima i da nađu načina da se obračunaju sa prokletim teroristima u svemiru i sa njihovim prokletim TPP-om koji prouzrokuje ludilo. Nije čudo što je general Mancbergen bio zadovoljan mnome! I ja sam sam bio mnome zadovoljan. Što samo pokazuje da kad vam se učini da su se problemi porazno nagomilali i kad ne možete da odlučite kome prvo da priđete, ako prosto priđete prvom od njih videćete kako svi ostali polako nestaju... "Molim?"
     "Pitao sam da li si i dalje zainteresovan za razgovor", reče Albert čeznutljivo.
     "Pa da, sigurno. Jesam, valjda." Esi se vratila u svoj ugao, ali umesto da gleda u svoje izveštaje pratila je pogledom Alberta.
     "Pa onda, ako nemaš ništa protiv", reče Albert snebivajući se, "ja bih ti rado pričao ne o kosmologiji i eshatologiji i nedostajućoj masi, već umesto toga o mom sopstvenom pređašnjem životu."
     Esi, namrgođena, otvori usta da nešto kaže, ali ja podigoh ruku. "Pusti ga neka govori, srce. Čini mi se da ionako nisam raspoložen da slušam o nedostajućoj masi."
     I tako smo mi leteli prelazeći onaj kratak, veseo let do Svemirskog Pentagona, dok se Albert, zavaljen na svome pilotskom sedištu i sa rukama preko svog debelog trbuščića, obučen u šljampavi džemper, prisećao svojih početaka u uredu za patente u Švajcarskoj, kao i toga kako ga je belgijska kraljica pratila na klaviru dok je svirao na violini; a za to vreme mog prijatelja iz treće ruke, Doli Volters, vrlo energično su ispitivali vojni obaveštajci Svemirskog Pentagona; a za to vreme moj još-ne-baš prijatelj, Zapovednik, uklanjao je tragove svoje intervencije i tužio za izgubljenom draganom; a za to vreme moja bivša više-nego-prijateljica, Klara Mojnlin, bila je...
     Ne znam čime je za to vreme bila zabavljena Klara, tada nisam znao. U stvari, potanko govoreći, sigurno da to zapravo nisam ni želeo da znam.









17.
     Za Klaru je u novom životu najteže bilo da drži jezik za zubima. Imala je ona ratobornu prirodu, i te kako, a sa Vonom se začas zametne kavga. Von je hteo hranu, seks, društvo, ponekad pomoć u poslovima vezanim za upravljanje brodom - i to onda kad on hoće, a ne u neko drugo vreme. Klara je htela da ima dovoljno vremena za razmišljanje. Htela je da razmišlja o tom zapanjujućem iskliznuću njenog života iz koloseka. Mogućnost da nastrada uvek joj je bila pred očima - i ona se s njom suočavala ne baš hrabro, onda bar nepokolebljivo. Mogućnost da joj se dogodi tako čudan udes da se zaglavi na sporednom koloseku, u unutrašnjosti neke crne rupe, i ostane tamo dok je cela jedna generacija protekla bez nje na svetu nikada joj nije pala na pamet. O tako nečemu potrebno je porazmisliti.
     Vona nije zanimalo šta je Klari potrebno. Kad mu je ona zbog nečega bila potrebna, potražio bi je. Kad nije, to joj je vrlo jasno stavljao do znanja. Za Klaru njegovi seksualni prohtevi nisu predstavljali problem. Uopšte uzev oni nisu predstavljali veći problem, niti su u ličnom pogledu bili značajniji od uobičajenih odlazaka u kupatilo. Za Vona se predigra sastojala u svlačenju odeće. Posao bi obavio svojim tempom, a njegov tempo je bio brz. Korišćenje njenog tela Klari je manje smetalo od silovanja njene uslužnosti.
     Za Klaru su najlepši trenuci bili kad je Von spavao. Oni najčešće nisu dugo trajali. Von je bio lakosan. Taman bi se ona smestila da popriča sa mrtvacima, ili bi pripremila sebi nešto za jelo što Von nije naročito voleo, ili bi prosto sedela i buljila u prazno - ovaj izraz dobija novo značenje kad se ono jedino u šta čovek može da gleda nalazi nadomak ruke i predstavlja prozor koji stvarno gleda u prazno, tj. u kosmički prostor. I tek što bi se opustila, začuo bi se pištav, razdražujući glas: "Opet dangubiš, Klaro? Kakva si ti lenčuga! Doli bi već ispekla jednu partiju kolača s orasima za mene!" Ili, što je još gore, bio bi u nestašnom raspoloženju. Onda bi se pomolile sve male papirne kesice i apotekarske flašice i srebrne kutijice sa ružičastim i tamno crvenim pilulama. Von tek što je otkrio drogiranje. Želeo je da podeli svoje doživljaje s Klarom. I ponekad, usled utučenosti i dosade, ona bi pustila da je nagovori. Ne bi ubrizgala ili uvlačila kroz nos ili progutala ništa što sa sigurnošću nije mogla da identifikuje, a odbijala bi i mnoge stvari za koje je znala šta su. Ali mnoge je isto tako i uzimala. Osećaji krepkosti, euforija - ne bi dugo potrajali, ali su predstavljali blaženi predah od potpuno praznog života koji je štucnuo, pa prestao, i sad pokušava da ponovo počne da živi. Fiksati se sa Vonom, ili čak voditi ljubav sa Vonom, bilo je bolje nego truditi se da izbegne pitanja koja je Von postavljao a na koja ona nije želela da iskreno odgovori...
     "Klaro, misliš li ti iskreno da ću ja ikad pronaći svog oca?"
     "Nema ni trunke nade, Vone, stari je odavno mrtav."
     ... zato što je stari sigurno bio mrtav. Čovek koji je začeo Vona otišao je sa Kapije na jednu solo-misiju otprilike baš u ono vreme kad se Vonova majka zapitala da li je stvarno preskočila jedan menzis. U izveštajima on je jednostavno uknjižen kao nestalo lice. Razume se, on je mogao nestati u čeljustima neke crne rupe. On je mogao biti još tamo zamrznut u vremenu kao što je i sama Klara bila.
     Ali šanse su bile vrlo male.
     Za Klaru je bila zapanjujuća stvar - jedna od milion zapanjujućih stvari ostvarenih tokom trideset godina - sa kakvom je lakoćom Von uspevao da prikazuje i tumači stare navigacione karte Hičija. Kad je bio dobro raspoložen jednom prilikom - u rekordnom trajanju od gotovo četiri sata - pokazao joj je te karte i obeležio objekte koje je dotle posetio, uključujući i njen objekat. Kad je to raspoloženje isparilo i on se besno odvukao na spavanje, Klara je o tome obazrivo zapitala mrtvace. Nije se moglo reći da mrtvaci zaista razumeju te karte, ali i ono malčice što su znali bilo je daleko više nego što su znali Klarini savremenici.
     Neke od kartografskih konvencija bile su sasvim jednostavne - čak očigledne, kao Kolumbovo jaje, pošto vam se jednom kaže šta označavaju. Mrtvaci su sa zadovoljstvom objašnjavali Klari šta označavaju. Problem je bio u tome da ih zaustavi jer su oni pričali i pričali. Boje prikazanih objekata? Prosto, rekli su mrtvaci; što su plavlje, to su udaljenije; što su crvenije, to su bliže. "Što pokazuje", šaputao je najpedantniji mrtvac, koji je nekim slučajem bio žensko, "što pokazuje da su Hičiji poznavali Habl-Humasonov zakon."
     "Molim vas nemojte mi pričati šta je Habl-Humasonov zakon", rekla je Klara. "Šta predstavljaju ove druge oznake? Nalik na krstiće, sa nekim dodatnim crticama?"
     "To su glavne instalacije", uzdahnu mrtvac. "Kao na primer, Kapija. Pa Kapija Dva. Pa Fabrika hrane. I..."
     "A ovo, kao neke kvačice?"
     "Von ih zove znaci pitanja", prošaputa tanani glasić. Zaista, ličili su na njih, pomalo, ako biste uklonili tačku sa znaka pitanja a ostatak okrenuli naopačke. "Većina od nih su oznake za crne rupe. Ako namestite kurs na dvadeset tri, osamdeset četiri..."
     "Tišina tamo!" vikao je Von i pojavio se raščupan i zlovoljan iz svoje pregrade. "Ne mogu da spavam kad se toliko blesavo derete!"
     "Mi se nismo drali, Vone", reče Klara pomirljivo.
     "Niste se drali!" drao se on. "Ha!" On teškim korakom ode do pilotskog sedišta i sede, podboči se pesnicama, zguri ramena i smrknuto pogleda u nju. "A šta ako ja sad hoću nešto da jedem?" zapita je.
     "Hoćeš li?"
     On zavrte glavom. "Ili ako bih hteo da vodim ljubav?"
     "Hoćeš li?"
     "Hoći li, hoću li! S tobom uvek neka prepirka! A nisi u stvari ni vrlo dobra kuvarica a, takođe, i u krevetu si daleko manje zanimljiva nego što si tvrdila da jesi. Doli je bila bolja."
     Klara je zadržala dah i naterala sebe da ga ispušta tiho i polako. Nije mogla da natera sebe da se osmehne.
     Von se cerio, sav zadovoljan što vidi da je zabeležio jednu pobedu nad njom. "Sećaš li se Doli?" nastavi on dobro raspoložen. "Ona što si me naterala da je ostavim na Kapiji. Oni tamo imaju propis koji kaže ko ne plati, ne može da diše, a ona nije imala novaca. Pitam se da li je još živa."
     "Još je živa", zaškrguta Klara, nadajući se da je tako. Međutim, Doli će uvek naći nekoga da isplati njene račune. "Vone?" poče ona, očajnički se trudeći da promeni temu pre nego što se stvari pogoršaju. "Šta označavaju ovi žuti signali na ekranu? Izgleda da mrtvaci ne znaju."
     "Niko ne zna. Ako ne znaju mrtvaci, zar nije blesavo pomisliti da ja znam? Ti si ponekad zdravo blesava", žalio se on. I u pravom trenutku, upravo kad je Klari gotovo prekipelo, ponovo se začuo tanani glas ženskog mrtvaca:
     "Kurs dvadeset tri, osamdeset četiri, devedeset sedam, osam, osam, četrnaest."
     "Šta?" upita Klara, trgavši se.
     "Kurs dvadeset tri..." glas ponovi cifre.
     "Šta je to?" zapita Klara, a Von preuze na sebe da joj odgovori. Nije promenio položaj, ali mu je izraz na licu bio drukčiji - manje neprijateljski. Više napregnut. Više preplašen.
     "To su oznake koordinata na karti, naravno", reče on.
     "Koje pokazuju šta?"
     On pogleda u stranu. "Namesti ih i vidi", odvrati.
     Za Klaru je bilo teško da pokreće kvrgave točkiće jer je na osnovu celokupnog njenog prethodnog iskustva takav postupak bio ravan samoubistvu: u to vreme još se nije znalo da služe i za prikazivanje mapa, dok je promena kursa na tabli gotovo uvek značila nepredvidljivu, obično kobnu, promenu kursa leta. Međutim, dogodilo se samo to da su slike na ekranu zatreperile, pa se zavrtele, a onda se umirile prikazujući - šta? Neku zvezdu? Ili neku crnu rupu? Ma šta da je bilo, na ekranu se videla sjajno žuta boja kadmijuma, a oko nje je treperilo čak pet naopačke okrenutih znakova pitanja. "Šta je to?" upita ona.
     Von se polako okrenuo i netremice zagledao u ekran. "Vrlo je veliko", reče, "i vrlo udaljeno. I mi sad idemo tamo." Sva ona ratobornost nestala mu je bila sa lica. Klara je gotovo poželela da se ponovo pojavi, jer ono što ju je zamenilo, bio je čist, nepatvoren strah.
     A za to vreme...
     Za to vreme približavala se kraju prva faza zadatka Zapovednika i njegove Hiči-posade, mada to nikoga od njih nije razveselilo. Zapovednik je još bio ucveljen zbog Duplo. Njeno potamnelo glatko telo, bez duše, bilo je odbačno. Da su kod kuće, otišlo bi sa drugim otpacima u rezervoare za taloženje, jer Hičiji nisu bili sentimentalni u odnosu na leševe. Na brodu nije bilo takvih rezervoara, pa je zato izbačeno u svemirsko prostranstvo. Preostali deo Duplo uskladišten je zajedno sa umovima predaka, i tako dok je tumarao po svom novom nepoznatom brodu, Zapovednik je dodirivao s vremena na vreme vrećicu u kojoj je ona bila uskladištena, ne znajući da je to činio.
     Nije to bio samo lični gubitak za Zapovednika. Duplo je kontrolisala njihove uređaje za teledirigovanje, a operacija čišćenja nije se mogla izvesti kako valja bez nje. Meleskinja se trudila koliko je mogla, ali ona nije prvenstveno bila rukovalac daljinski kontrolisanih uređaja. Zapovednik, koji je nervozno stajao nad njom, nije bio od velike pomoći. "Ne obustavljaj još potisak, ovo nije stabilna kružna putanja!" šištao je on, i, "Nadam se da ti ljudi neće dobiti kinetozu usled tvog stalnog trzanja." Meleskinji zaigraše vilični mišići ali nije ništa odgovorila. Znala je zašto je Zapovednik toliko rezervisan i napet.
     Ali napokon je bio zadovoljan i potapšao je Meleskinju po ramenu dajući joj znak da može da ispusti tovar. Veliki mehur se otrgnuo i počeo da se okreće. Jedna tamna linija pojavila se od jednog pola do drugog, i on se otvorio kao cvet. Meleskinja, šišteći napokon od zadovoljstva, oslobodi zgužvani jedrenjak i pusti ga da se lagano udalji.
     "Oni su imali nemiran let", prokomentarisao je vezista, prilazeći Zapovedniku. Ovaj mrdnu trbuhom, što je kod Hičija odgovaralo našem sleganju ramenima. Jedrenjak se sada sasvim dovoljno udaljio od otvorene lopte, pa je Meleskinja počela da zatvara ogromnu poluloptu. "A kako tvoj zadatak, Potkovice? Da li ljudska bića još čavrljaju?"
     "Više nego ikada, bojim se."
     "Montirani umovi! Jesi li išta napredovao u prevođenju onoga o čemu se nadvikuju?"
     "Umovi rade na tome." Zapovednik snuždeno klimnu i pruži ruku ka osmougaonom medaljonu prikačenom za vrećicu između njegovih nogu. Zaustavio se u poslednjem trenutku. Zadovoljstvo koje bi možda osetio pitajući umove kako napreduju sa prevodom ne bi moglo da kompenzuje bol kad bi čuo Duplo među njima. Pre ili kasnije on će je čuti, neizbežno. Ali ne još.
     On dunu kroz nos i obrati se Meleskinji. "Zatvori ga, smanji mu aktivnost, ostavi ga da tamo lebdi. Ne možemo za sada ništa više da učinimo. Potkovice! Prenesi im ovu poruku. Reci im da nam je žao što ne možemo u ovom trenutku bolje da ih obezbedimo, ali pokušaćemo da se vratimo. Bala-Buko! Prikaži mi položaj svih letelica u kosmosu."
     Navigator klimnu, okrete se svojim instrumentima i za tren oka ekran se ispuni uskovitlanom masom kometa žutih repova. Boja jezgra označavala je udaljenost, dužina repa brzinu. "Koji od ovih je ludak sa vadičepom?" zapitao je Zapovednik, a na ekranu na kome se slika smanjila bila je prikazana jedna određena kometa. Zapovednik zašišta od zaprepašćenja. Baš taj brod, kad ga je on poslednji put video, bio je bezbedno ukotvljen na mestu svog prebivališta. Sad je leteo zaista velikom brzinom, a svoje prebivalište ostavio je daleko iza sebe. "Kuda ide?" upitao je on.
     Beloj-Buci zaigraše zategnuti mišići na licu. "Malko će potrajati, Zapovedniče."
     "No dobro, hajde!"
     U drugim okolnostima možda bi Belu-Buku uvredio Zapovednikov ton. Hičiji nisu međusobno neuljudno razgovarali. Činjenica da su one drske ljudske novajlije posedovale uređaj za probijanje crnih rupa, sama po sebi je bila užasno zastrašujuća. Saznanje da su se okolnim vazduhom na sve strane širile njihove glasne, glupave poruke, bilo je još gore. Ko zna šta će sledeći put da urade? A smrt jednog člana posade prepunila je čašu, i pretvorila ovo putovanje u jedno od najgorih sve od onih davnih vremena, pre nego što se Bela-Buka rodio, kad su doznali da postoje oni drugi... "Nikako nije jasno", žalio se Bela-Buka. "Na pravcu njihovog kursa ne vidim baš ništa."
     Zapovednik namršteno pogleda u tajanstvene znake na ekranu. Njihovo dešifrovanje bila je dužnost stručnjaka, ali Zapovednik je morao bar površno da poznaje svačiju struku pa je tako video da se duž geodezijske linije ne nalazi ništa što nije dovoljno udaljeno od nje. "Kako stoji stvar sa ovim globularnim klasterom?" upitao je.
     "Mislim da nije, Zapovedniče. On se ne nalazi na direktnom pravcu leta, a ovde nema ničega. Uopšte ničega, stvarno, sve do same ivice Galaksije."
     "Umovi!" reče jedan glas iza njih. Zapovednik se okrete. Probijač crnih rupa, Probod, stajao je onde dok su mu se svi mišići žestoko grčili. Zapovedniku je bilo sasvim jasno koliko je čovek bio uplašen još pre nego što je brzo izgovorio:
     "Produžite geodezijsku liniju." Bela-Buka je gledao u njega, ne shvatajući šta mu govori. "Produži je! Izvan Galaksije!"
     Navigator je hteo da se usprotivi, a onda je shvatio o čemu se radi. I njegovi mišići počeli su da se grče dok je izvršavao ovu naredbu. Ekran je zatreperio. Pahuljasta žuta linija se produžavala. Prolazila je kroz predele gde se na ekranu nije videlo uopšte ništa, neprobojni crni prostor, prazan.
     Ne potpuno prazan.
     Jedan tamnoplavičasti objekat, koji je izronio iz mraka, bivao je sve bleđi i žući. I obeležen petostrukim znakom upozorenja. Čulo se kako je svaki član posade zašištao kad se umirio, pa zaustavio, i kad je pahuljasta žuta geodezijska linija doprla do njega i dotakla ga.
     Hičiji su se zgledali, svi su bili bez reči. Brod koji je mogao da počini najveću štetu koja se može zamisliti, kretao se u pravcu gde ta šteta čeka da bude počinjena.









18.
     Svemirski Pentagon nije zapravo jedan satelit u geostacionarnoj orbiti. Već pet satelita u geostacionarnoj orbiti. Orbite nisu potpuno identične tako da ovih pet oklopljenih, impulsno očvršćenih povelikih komada metala međusobno igraju valcer. Prvo je Alfa sa spoljašnje strane a Delta je bliža Zemlji, pa malo obilaze jedna oko druge, pa onda Ipsilon koji je okrenut napolje i može biti Gama, koja je okrenuta unutra, obilaze oko svoga partnera, do-si-do, i tako dalje. Zašto su, mogli biste se zapitati, postupili na ovaj način umesto da su prosto sagradili jedan veliki? E, dobijate odgovor, pet satelita je pet puta teže pogoditi nego jedan satelit. A ja lično mislim i zato što su sovjetski orbiter Tjuratam i kineski Osmatrački vrhovni štab izgrađeni ucelo. Prirodna stvar, Sjedinjene Države Amerike htele su da pokažu da one mogu to da izvedu bolje. Ili bar drukčije. Sve je to datiralo iz ratobornih vremena. Kažu da je nekada to bila poslednja reč u oblasti odbrane. Njihovi džinovski laseri na nuklearni pogon, smatralo se, bili bi u stanju da šćape svaki neprijateljski projektil na daljini od pet hiljada milja. Verovatno su zaista bili u stanju - u trenutku kad su bili sagrađeni - i možda još tri meseca posle toga, sve dok i oni na drugoj strani nisu počeli da koriste isto takvo impulsno očvršćavanje i trikove za ometanje radara i tako su opet svi bili "na gotovs". Na žalost i opalili su. Ali to je sasvim posebna priča.
     I tako nismo ni videli četiri petine Pentagona, osim na našim ekranima. Vektorski prostor na koji su nas usmerili sadržavao je zgrade za smeštaj posade, administracije i - zatvora. Bila je to Gama, šezdeset hiljada tona metala i ljudstva, veličinom i oblikom veoma nalik na Keopsovu piramidu, i mi smesta otkrismo, bez obzira na svu predusretljivost generala Mancbergena tamo dole na Zemlji, da su nas ovde u orbiti dočekali kao da nosimo kugu. Prvo i pre svega, ostavili su nas da čekamo na dozvolu za dehermetizaciju. "Pretpostavljam da su ozbiljno bili udareni za vreme napada ludila", nagađala je Esi, gledajući smrknuto u video-ekran na kome se nije videlo ništa osim Gaminog metalnog boka.
     "To nije opravdanje", rekoh ja, dok Albert uslužno ponudi svoje objašnjenje:
     "Nisu oni bili tako jako udareni kao što su se spremali da sami udare, bojim se. Ja sam premnogo rata video; ja ovakve stvari ne volim." Hvatao se za svoje "Dva odsto" dugme i uopšte delovao dosta nervozno - za jedan hologram. Ono što je rekao bilo je sasvim tačno. Pre nekoliko nedelja, kada su teroristi napadali svakoga ko je bio u svemiru svojim TPP-om, čitava ova orbitalna stanica je jedan minut bila luda. Bukvalno jedan minut; ne duže od toga. I dobro je što nije bilo duže jer je za taj jedan minut osam od jedanaest dežurnih stanica koje moraju biti opremljene posadom da bi mogle da usmere protonski zrak u pravcu zemaljskih gradova - bilo opremljeno posadom. I to spremnom za akciju.
     Ali nije to bilo ono što je uznemirilo Esi. "Alberte", rekla je ona, "nemoj da me sekiraš takvim postupcima. Ti zapravo nikada nisi video nijedan rat, nikada. Ti si samo kompjuterski program."
     On se nakloni. "Kako vi kažete, gđo Brodhed. Molim? Upravo sam primio dozvolu za dehermetizovanje. Možete da uđete u satelit."
     I tako uđosmo, dok je Esi bacala zamišljene poglede preko ramena u pravcu programa koji je ostao na brodu. Podnarednik koji nas je dočekao nije se činio oduševljen. Palcem je prelazio preko kristalnog čipa kao da pokušava da proveri da se mastilo nije razmagnetisalo. "Da", kazao je, "obavestili su nas da dolazite. Samo, ja nisam siguran da li brigadni general može sada da vas primi."
     "Mi nismo ni hteli kod brigadnog generala", objašnjavala je Esi umilnim glasom, "samo kod gđe Doli Volters, koju vi ovde držite u zatvoru."
     "O, da gospođo. Ali brigadni general Kasata mora da vam potpiše propusnicu, a mi smo svi trenutno prilično zauzeti." Izvinio se i šapatom nešto rekao u nekakav telefon, i onda se razvedrio. "Hoćete molim vas da pođete za mnom, gospodine i gospođo", rekao je i poveo nas najzad iz pristaništa.
     Čovek se odvikne od "manevrisanja" pri maloj, ili nultoj, gravitaciji ako ne trenura, a ja sam odavno prestao da trenuram. U isto vreme sam zavirivao na sve strane. Sve je ovo bio sasvim nov doživljaj za mene. Kapija je asteroid, na kome su nekada davno Hičiji prokopali tunele i sve unutarnje površine obložili svojim omiljenim svetlucavim plavičastim metalom. Fabrika hrane Hiči-nebo, i sve ostale velike instalacije u kosmosu koje sam ja posetio takođe su izgradili Hičiji. Sada sam bio zbunjen zato što sam se prvi put našao u veoma velikom artefaktu u kosmosu, načinjenom ljudskom rukom. Činio mi se tako tuđ, mnogo više nego bilo šta što su napravili Hičiji. Nije bilo dobro poznatog plavičastog svetlucanja, samo prefarbani čelik. Nije bilo vretenaste prostorije u središtu. Nije bilo svemirskih istraživača premrlih od straha ili ozarenih lica, niti muzejskih zbirki sastavljenih od raznih delića Hiči-tehnologije pronađenih tu i tamo u Galaksiji. Ono čega je bilo napretek bila su vojna lica odevena u trikoe i, iz nekog razloga, sa zaštitnim kacigama. Najčudnije od svega bilo je što su svi do jednog nosili opasače za oružje, ali su sve futrole bile prazne.
     Ja usporih hod i skrenuh Esi na to pažnju. "Izgleda da ni u svoje sopstvene ljude nemaju poverenja", prokomentarisao sam ja.
     Ona me povuče za okovratnik i rukom pokaza ispred sebe u pravcu gde nas je čekao podnarednik. "Nemoj da govoriš protiv domaćina, Robine, bar ne dok smo im iza leđa. A, evo. To je mora biti ovde."
     I dobro je što smo stigli; već mi je ponestajao dah posle napornog hodanja hodnikom pri nultoj gravitaciji. "Pravo unutra, gospodine i gospođo", reče podnarednik gostoljubivo, i naravno mi ga poslušasmo.
     Ali to 'unutra', iza vrata, bila je potpuno prazna prostorija sa nekoliko sedišta na spuštanje poređanih uza zid, i ništa više. "Gde je brigadni general?" upitao sam.
     "Pa, gospodine, rekao sam vam da smo svi prilično zauzeti u ovom trenutku. On će vas primiti čim bude mogao." I, smešeći se kao podlac, izađe i zatvori za sobom vrata; a ono što je na tim vratima bilo zanimljivo, kao što smo oboje odmah primetili, bilo je da sa unutrašnje strane nije bilo kvake.
     Kao i svako, i ja sam zamišljao kako bi bilo kad bih bio uhapšen. Živiš svoj život i loviš mrežom ribu ili obavljaš knjigovodstvene poslove za nečiji račun ili pišeš neku veliku novu simfoniju, kad odjednom neko kuca na vratima. "Pođite s nama bez otpora", kaži ti, i namaknu ti lisice i pročitaju ti na šta imaš pravo, i dok si se osvestio nađeš se na nekom ovakvom mestu. Esi je drhtala. Mora biti da je i ona zamišljala iste ovakve stvari, iako ako je neko u životu bio nedužan, to je bila ona. "Glupo je", rekla je, više za sebe. "Kakva šteta što ovde nema kreveta. Mogli bismo da iskoristimo vreme."
     Ja je potapšah po ruci. Znao sam da ona to pokušava mene da razveseli. "Rekli su da su zauzeti", podsetio sam je.
     I tako smo nas dvoje čekali.
     Pola sata kasnije, bez prethodnog upozorenja, osetio sam pod rukom koju sam joj držao na ramenu, da se Esi ukočila, a izraz lica joj je najednom postao ludački razjaren; onda sam osetio brz, bolan, žestok ubod u sopstvenom mozgu.
     Onda je to nestalo, a nas dvoje smo se zgledali. Trajalo je samo nekoliko sekundi. Dovoljno dugo da bi nam postalo jasno zašto su ovi ovde bili zauzeti i zašto ne nose oružje u futrolama na opasaču.
     Teroristi su opet zadali udarac - ali samo jedan munjevito brz udarac.
     Kad je podnarednik napokon došao po nas bio je dobro raspoložen. Neću da kažem da je bio prema nama ljubazan. Civili mu se i dalje nisu sviđali. Bio je dovoljno dobro raspoložen da bi mu na licu bio širok osmeh, a dovoljno neljubazan da nam ne kaže zašto se smeši. Prošlo je bilo dosta vremena. On se nije izvinio, samo nas je poveo u kancelariju komandanta, cereći se sve vreme. A kad smo tamo stigli - zidovi od čelika prefarbani pastelnom bojom, na jednom zidu hologram sa slikom Vest Pointa i jedan gutač skupog dima koji je uzaludno pokušavao da pokaže da je dorastao cigari koju je pušio - general Kasata - takođe se smeškao.
     Nije bilo mnogo mogućih objašnjenja za svu ovu potajnu veselost, i tako se ja reših da okušam jedno od njih. "Čestitam, generale", izjavio sam učtivo, "što ste uhvatili teroriste."
     Smešak na njegovom licu se kolebao, ali se ipak zadržao. Kasata je bio omanjeg rasta i nabijeniji nego što se to vojnim lekarima dopadalo; nabrekla bedra videla su se ispod ivice kratkih pantalona mrkožute boje, pošto nas je dočekao sedeći na ivici svoga pisaćeg stola. "Koliko sam obavešten, g. Brodhed", rekao je, "vi ste ovamo došli radi razgovora sa gđom Doli Volters. Možete ga slobodno obaviti imajući u vidu instrukcije koje sam primio, ali ne mogu da vam odgovorim na pitanja koja se tiču bezbednosti."
     "Ja vam takvo nisam ni postavio", podvukao sam ja. Zatim, osetivši kako me na vratu prosto peče Esin oštar pogled, koji je govorio 'zašto-izazivaš-ovog-bezveznjaka', dodao sam: "U svakom slučaju, vrlo je ljubazno što ćete nam dozvoliti da ga obavimo."
     On klimnu, saglašavajući se očigledno da je to od njega vrlo ljubazno. "Ipak bih želeo da vam postavim jedno pitanje. Imate li nešto protiv da mi kažete zašto želite da se s njom sastanete?"
     Esin oštar pogled me je i dalje pekao i zato mu nisam rekao da uistinu imam nešto protiv. "Uopšte ne", slagao sam. "Gđa Volters je provela izvesno vreme sa jednom osobom s kojom sam u vrlo prijateljskim odnosima i s kojom bih jako želeo da se vidim. Mi se nadamo da nam ona može reći kako da stupimo u vezu sa, uf, tom osobom sa kojom sam u prijateljstvu."
     Nije mnogo vredelo što sam izbegao da upotrebim reč 'prijatelj' i tako otkrijem pol te osobe. Oni su sigurno vraški podrobno ispitali Doli i znali su da sam mogao imati na umu samo dve osobe, a od te dve nije bilo vrlo verovatno da bih Vona nazvao prijateljem. On zbunjeno pogleda u mene, pa u Esi, pa reče: "Voltersova je zaista vrlo popularna mlada žena. Ne želim više da vas zadržavam." I predade nas podnaredniku da nam bude vodič.
     U svojstvu vodiča, podnarednik je bio prava truba. Nije odgovarao na pitanja; nije nam sam davao nikakve informacije. A ovde je bilo mnogo toga što izaziva radoznalost jer su u Pentagonu bili vidljivi znaci nedavnih neprilika. Ne toliko fizičkih oštećenja, ali kad su na stanici poludeli tokom jednog minuta, bio je oštećen zatvor. Njegov sistem za zaključavanje razvalili su dežurni stražari. Na sreću upropastili su ga u trenutku kad su vrata bila otključana; inače bi u ćelijama neki tužni kosturi bili ostavljeni da umru od gladi.
     Ovo sam utvrdio tako što sam, prolazeći pored ćelija, zapazio da su sve bile otvorene, dok su naoružani pripadnici Vojne policije dosađujući se čučali po hodnicima kako bi se starali da zatvorenici ostanu unutra. Podnarednik zastade da bi kratko porazgovarao sa nadzornikom straže i dok smo tu malo čekali, Esi prošaputa: "Ako nisu uhvatili teroriste, zašto je onda general bio ljubazan prema tebi?"
     "Dobro pitanje", odgovorio sam ja. "Evo sad moga pitanja: šta je hteo da kaže onim da je ona vrlo popularna mlada žena?"
     Podnarednik se skandalizovao što nas dvoje razgovaramo dok smo 'u vrsti'. On skrati razgovor sa poručnikom Vojne policije i žurno nas odvede do jedne ćelije nalik na sve ostale ćelije, na kojoj su vrata bila otvorena. Pokaza rukom unutra. "Evo vašeg zatvorenika", kazao je. "Možete s njom da razgovarate o čemu god hoćete, ali ona ne zna bogzna šta ni o čemu."
     "To mi je jasno", odvratio sam ja, "jer da zna, vi sigurno ne biste uopšte dozvolili da je vidimo, zar nije tako?" Zbog ovoga me Esi još jedanput ošinu pogledom. I bila je u pravu. Da mu nisam dosađivao, podnarednik bi možda bio dovoljno pristojan da se odmakne nekoliko koraka kako bismo mogli na miru da porazgovaramo sa Doli Volters umesto što se odlučno smestio kod otvorenih vrata.
     A možda i ne bi. Glasam za ovu drugu teoriju. Doli Volters je bila žena sa dečjim stasom i detinjastim, piskavim glasom i pokvarenim zubima. Nije bila u najboljem raspoloženju. Bila je preplašena, premorena, ljuta i mrzovoljna.
     A ni ja se nisam osećao mnogo bolje. Bio sam potpuno, nelagodno svestan da ova mlada žena preda mnom tek što je provela par nedelja u društvu ljubavi moga života - odnosno jedne od ljubavi moga života - od dve glavne, u svakom slučaju. Ja ovo govorim nekako olako. A nije bilo lako. Nisam znao šta da uradim, nisam znao šta da kažem.
     "Pozdravi se, Robine", upućivala me je Esi šta da radim.
     "Gospođo Volters", rekoh ja poslušno, "dobar dan. Ja sam Robin Brodhed."
     Još joj je preostalo nešto od lepog pnašanja. Ona ispruži ruku kao dobro dete. "Ja znam ko ste vi, g. Brodhed, čak i ne računajući da sam se onomad upoznala s vašom ženom." Nas dvoje se rukovasmo učtivo a ona se pri tom lagano osmehnu tužnim osmehom. Tek nešto kasnije, kad sam video ginjola sa likom Robineta Brodheda, shvatio sam zašto se osmehnula. Ali i ona je izgledala zbunjena. "Mislim da su mi kazali da četiri osobe žele da me vide", kazala je, izvirujući iza ravnodušnog podnarednika i tražeći pogledom ostale.
     "Samo smo nas dvoje", kazala je Esi, čekajući da ja nešto dalje kažem.
     Ali ja nisam ništa kazao. Nisam znao šta da kažem. Da je tu bila samo Esi, možda bih nekako uspeo da ispričam Doli Volters šta je meni značila Klara i zamolim je da mi pomogne - bilo kako da mi pomogne. Ili da je tu bio potporučnik, na njega sam mogao da se ne obazirem kao na bilo koji komad nameštaja. Odnosno mislim da bih mogao - ali su oni oboje bili tu, i tako sam ja stajao bez reči dok je Doli Volters buljila u mene, radoznalo, Esi puna iščekivanja, a čak se i potporučnik okrenuo i upiljio u mene.
     Esi je uzdahnula, sažaljivo i besno, i odlučila šta da uradi. Preuzeće komandu. Okrenula se ka Doli Volters. "Doli", rekla je žustro, "morate izviniti moga muža. Za njega je to traumatično iz razloga koji su suviše složeni da vam ih sad objašnjavam. Morate izviniti i mene, takođe, molim vas, što sam dopustila da vas Vojna policija odvede; i ja sam pretrpela neke traume iz sličnih razloga. Važno je šta ćemo sada da učinimo. A to će biti sledeće: prvo ćemo obezbediti vaše oslobađanje odavde. Drugo, mi vas pozivamo da nam pravite društvo i da nam pomognete da otkirjemo gde se nalaze Von i Džil-Klara Mojnlin. Slažete se?"
     Sve je ovo išlo prebrzo za Doli Volters, takođe. "Pa", reče ona, "ja..."
     "Dobro", reče Esi, klimnuvši. "Idemo mi to da sredimo. Vi, potporučniče! Povedite nas nazad na naš brod, Verna Draga i to smesta, molim."
     Potporučnik otvori usta, preneražen, ali ja ga preduhitrih. "Esi, zar ne bi trebalo da obavestimo o tome generala?"
     Ona mi stisnu ruku i pogleda u mene. Pogled je bio sažaljiv. Stisak od koga su mi gotovo polomljeni zglobovi na šaci označavao je upozorenje: zaveži-ta-tvoja-glupa-usta, Robine! "Siromašak", rekla je oficiru, izvinjavajući se, "tek što je izdržao jednu veliku operaciju. Smušen je. Na brod po njegov lek, i to brzo!" Kad moja žena Esi naumi da nešto uradi, onda je najbolje pustiti je da to i uradi. Šta je ona imala na umu ja to ne znam, ali šta treba ja da činim bilo mi je sasvim jasno. Počeh da se ponašam kao postariji čovek koji je još ošamućem zbog nedavne operacije, i pustih je da me povede u stopu za potporučnikom hodnicima Pentagona.
     Nismo se kretali baš brzo jer je u hodnicima Pentagona bilo prilično prometno. Potporučnik nas zaustavi na jednoj raskrsnici dok nije prošla grupa zatvorenika, marširajući. Iz nekog razloga raščišćavali su čitav jedan blok zatvorskih ćelija. Esi me gurnu laktom i pokaza rukom na monitore na zidu. Neki od njih služili su prosto kao putokazi, Komesarijat 7, Vojnički zahodi, Dokovi V, i tako dalje. Međutim drugi...
     Drugi su prikazivali pristanišnu zonu, a nešto veliko upravo je pristizalo. Veliko, glomazno, ljudskom rukom napravljeno; mogli ste na prvi pogled razaznati da je sagrađeno na Zemlji a ne od strane Hičija. Ne samo zbog linija, niti zbog činjenice da je bilo napravljeno od sivog čelika a ne od plavkastog Hiči-metala. Kao dokaz služilo je podmuklo projektilsko oružje sa čije glatke površine su štrčale isturene cevi.
     Pentagon je, to sam znao, izgubio šest ovakvih brodova za redom, pokušavajući da adaptira pogonski sistem Hičija za let brži od brzine svetlosti i upotrebi ga na brodovima koje su sagradili ljudi. Ja zbog toga ne bih mogao da se žalim; njihove greške dobro su došle pri projektovanju Verne Drage. Ali nije bilo prijatno gledati ono oružje. Na letelicima Hičija niste ga nikada mogli videti.
     "Hajdemo dalje", odreza potporučnik, motreći nas. "Ne bi trebalo da budete ovde. Idemo dalje." On krete jednim manje-više praznim hodnikom, ali ga Esi zaustavi.
     "Ovuda je bliže", reče ona, pokazujući rukom na oznaku Dokovi.
     "Zabranjen pristup!" odreza on.
     "Ne za proverenog prijatelja Pentagona koji je bolestan", odvrati ona, povuče me za ruku i mi krenusmo u pravcu najgušće, najbučnije grupe ljudi. Esi ima svoje vrlo skrovite tajne, ali ova se za tren oka razjasnila. Metež je poticao od uhvaćenih terorista koje su sprovodili sa krstarice, a Esi se baš prohtelo da ih osmotri.
     Kristarica je presrela njihov ukradeni brod upravo kad je smanjivao brzinu veću od brzine svetlosti. Izrešetali su ga. Očigledno je na brodu bilo osam terorista - osam, u Hiči-brodu u kome je i za pet osoba tesno! Jedan je bio onesvešćen. Jedan je bio bez noge, ali pri svesti. Treći je bio pomahnitao.
     Baš taj pomahnitali terorista privukao mi je najviše pažnju. Bila je to mlada crnkinja - kažu, iz Sijera Leonea - koja je neprekidno vrištala. Na sebi je imala ludačku košulju. Reklo bi se da je u nju obučna već vrlo dugo, jer tkanina je bila zaprljana i zaudarala je, kosa joj je bila razbarušena, lice mrtvački bledo. Neko me je pozvao po imenu, ali sam ja žurio napred da bih bolje video. "To ona govori ruski", reče Esi nabirajući obrve, "ali ne baš dobro. Gruzijski akcent. Vrlo jak. Kaže da nas mrzi."
     "Toliko sam mogao da razumem", odvratih ja. Sad mi je bilo dosta. Kad se potporučnik probio kroz gomilu, besno se derući na ljude da se sklone s puta, pustio sam da me povuče unazad, a onda sam ponovo začuo svoje ime.
     Znači to nije bio potporučnik. U stvari, to uopšte nije bio muški glas. Dolazio je iz grupe zatvorenika koju su preseljavali iz jedne ćelije, i ja videh ko poziva. Ona Kineskinja. Dženi ili tako nekako. "Dobri Bože", rekoh ja potporučniku, "zašto ste nju uhapsili?"
     On će na to osorno: "To je vojna stvar i vas se ništa ne tiče, Brodhed. Hajdemo! Ovo nije vaše društvo!"
     Nije imalo smisla objašnjavati se sa čovekom koji je nešto čvrsto odlučio. Nisam mu više postavljao pitanja. Jednostavno sam otišao do postrojenih zatvorenika i postavio pitanje Dženi. Ovo su sve bile zatvorenice, sve vojni službenici, u zatvoru bez sumnje zbog toga što su prekoračile neko odsustvo ili tresnule po njušci nekoga kao što je bio potporučnik - sve dobar svet, siguran sam. Ćutale su i slušale. "Odi je hteo da dođe ovamo zato što su uhapsili njegovu ženu", kazala je ona, a na licu joj se moglo pročitati 'on kao da je u trećem stadijumu sifilisa'. "I tako smo doleteli u jednom šatlu, i čim smo stigli ovamo strpali su nas u ćuzu."
     "E sad, Brodhed", povika potporučnik, "ovo je prevršilo meru. Izlazite odande ili ćete i sami biti uhapšeni!" I ruka mu se nađe na futroli opasača u kojoj se ovom prilikom nalazilo oružje. Esi dostojanstveno priđe i nasmeši se učtivo.
     "Nema više potrebe da brinete, potporučniče", reče ona, "jer evo tu je Verna Draga koja nas čeka. I tako više nikoga nećemo da uznemiravamo. Ostaje samo da dovedete ovamo brigadnog generala da sredimo ostala pitanja."
     Potporučnik izbeči oči. "Gospođo", mucao je on, "gospođo, ne može se ovamo dovesti general!"
     "Naravno da može! Mom suprugu je potrebno dati terapiju, zato mora biti ovde da je primi. General Kasata je uljudan čovek, je l' tako? Akademija Vest Point? Puno kurseva iz bon-tona, lepog ponašanja, ruka na usta kad se kija i kašlje? I molim vas takođe recite generalu ovde ima odličan viski a jadnom bolesnom suprugu potrebna je pomoć da ga popije."
     Potporučik ode nespretno se saplićući. Esi pogleda u mene, a ja pogledah u Esi. "A šta sad?" upitao sam
     Ona se nasmešila i pomilovala me po glavi. "Prvo da dam instrukcije Albertu da napravi viski - i ostalo", reče ona, okrete se i saopšti mu nekoliko rečenica na ruskom, "a onda ćemo sačekati da se pojavi general."
     Nije prošlo mnogo vremena pre nego što se pojavio brigadni general, ali pre nego što je stigao ja sam gotovo zaboravio na njega. Esi je živo čavrljala sa stražarom koga je ostavio potporučnik, a ja sam razmišljao. Razmišljao sam uglavnom, za promenu, ne o Klari već o pomahnitaloj Afrikanki i njenim gotovo isto toliko pomahnitalim ortacima. Plašio sam ih se. Plašio sam se terorista. Nekada, pre mnogo godina, postojali su PLO i IRA i Portorikanski nacionalisti i Srpski secesionisti i nemačka, italijanska i američka bogataška deca koja su javno iskazivala prezir za svoje tatice - o, bilo je mnogo terorističkih grupa - raznih veličina, raznih vrsta - ali su svi oni delovali zasebno. Činjenica da su sada delovali združeno bilo je ono što me je plašilo. Siromašni i gnevni naučili su da udruže svoje besove i svoja sredstva, i uopšte je van svake sumnje da su mogli da nateraju svet da ih sluša. Hvatanje jednog broda neće ih zaustaviti; samo će za izvesno vreme njihove pokušaje učiniti snošljivim - ili skoro snošljivim.
     Ali da bi se rešio njihov problem - ublažio njihov bes i udovoljilo njihovim potrebama - bilo je potrebno nešto više. Kolonizovanje svetova, kao na primer planete Pegi, bio je najbolji i možda jedini pravi odgovor, ali on je bio spor. Transportna letelica bila je u stanju da svakoga meseca preveze tri hiljade osam stotina siromaha u bolji život. Ali svakog meseca rađalo se blizu četvrt miliona novih siromaha, i taj zlosrećni račun bilo je lako izračunati:

     250.000
     - 3.800
     -------
     246.200

     novih siromaha o kojima se trebalo brinuti svakog meseca. Jedina nada bili su novi i veći transportni brodovi, stotine ili hiljade takvih brodova. Sa stotinu, održavali bismo sadašnji nivo bede. Sa hiljadu, izlečili bismo je odmah i zauvek - ali otkud nam hiljadu velikih svemirskih brodova? Bilo je potrebno osam meseci za gradnju Verne Drage, i znatno više novca nego što sam stvarno nameravao da potrošim. Koliko li bi koštalo da se sagradi nešto hiljadu puta veće?
     Glas brigadnog generala prekinuo je moja razmišljanja. "To je", govorio je on, "potpuno nemoguće! Ja sam vam dozvolio da je posetite zato što sam bio zamoljen. Da je povedete sa sobom uopšte ne dolazi u obzir!" On me je smrknuto pogledao kad sam im prišao i uzeo Esi za ruku.
     "Takođe", reče ona, "u pitanju su muškarac Volters i ona Kineskinja. I njih takođe želimo."
     "Zar?" upitah ja, ali general nije slušao šta ja govorim.
     "Šta još, za ime božje?" pitao je on. "Možda biste voleli da vam predam upravu nad mojim sektorom u Pentagonu? Ili da vam dam dve-tri krstarice?"
     Esi učtivo zavrte glavom. "Naš brod je udobniji, hvala vam."
     "Isuse!" Kasata obrisa čelo i dozvoli da ga Esi povede u glavni salon na obećani viski. "Pa", reče on, "Voltersa i Ji-đing ne tereti neka stvarna optužba. Nisu imali pravo da dođu ovamo bez odobrenja, ali ako ih vi vodite sa sobom onda to možemo da zaboravimo."
     "Sjajno!" uzviknu Esi. "Ostaje samo ona druga po imenu Volters!"
     "Ja nipošto ne bih mogao da uzmem na sebe tu odgovornost", poče on, ali mu Esi nije dala da dovrši.
     "Sigurno da ne! To se podrazumeva, naravno. Znači obratićemo se višim vlastima, je l' tako? Robine! Pozovi generala Mancbergera. Može ovde da ne bude nekih nezgodnih zapisa koji bi mogli da smetaju, je l' tako?"
     Nema smisla raspravljati sa Esi kad je u takvom raspoloženju, a osim toga, bio sam radoznao da vidim šta je to smislila. "Alberte", pozvah ga ja, "molim te, obavi to."
     "Svakako, Robine", reče on uslužno, čuo mu se samo glas; odmah zatim osvetlio se ekran i na njemu general Mancbergen za svojim pisaćim stolom. "Broj'tro, Robine, Esi", reče on srdačno. "Vidim da je tu sa vama Peri Kasata - moje čestitke svima vama!"
     "Hvala vam, Džimi", reče Esi, gledajući iskosa brigadnog generala, "ali nismo vas zbog toga zvali, molim."
     "O?" On se namršti. "Ma o čemu da se radi, samo brzo, razumete? Imam sastanak sa visokim ličnostima kroz devedeset sekundi."
     "Neće toliko trebati, dragi generale. Samo molim vas recite brigadnom generalu Kasati da nam preda Doli Volters."
     Mancbergen je gledao zbunjeno. "Zašto?"
     "Da je upotrebimo da lociramo nestalog Vona, dragi generale. On ima TPP, znate. Vrlo je mnogo u svačijem interesu da ga nateramo da ga vrati."
     On se ljubazno na nju osmehnu širokim osmehom. "Trenutak, dušo", reče i nagnu se nad jednim aparatom.
     Brigadnom generalu se možda žurilo, ali mu budnost nije popustila. "Ima neko zakašnjenje", napomenuo je. "Zar ovo nije instant radio-veza?"
     "Ovo je urgentan prenos", objašnjavala je Esi, lažući. "Ovde imamo samo malu letelicu, nije mnogo snažna",još jedna laž, "pa moramo da štedimo komunikacijsku energiju - a, evo opet generala!"
     General je pokazivao prstom na Kasatu. "Ovo je odobreno", zarežao je on. "Oni su pouzdani, mi im dugujemo jednu uslugu - a možda će biti u stanju da nam uštede i čitav tovar budućih nevolja. A sada, za ime božje, dajte da odem na moj sastanak - i nemojte me više zvati sem ako ne bude u pitanju Četvrti svetski rat!"
     I tako brigadni general ode, vrteći glavom; ubrzo nam vojna policija dovede Dženi Ji-đing, a minut kasnije Odija Voltersa, i tek posle izvesnog vremena Doli Volters. "Milo mi je što vas opet sve vidim", kazala je Esi, u znak pozdrava. "Sigurno da imate mnogo toga da ispričate jedno drugome, ali dajte da se prvo izvučemo iz ovog opakog mesta. Alberte! Krećemo, molim!"
     "Tako je, gđo Brodhed", začuo se Albertov glas. Nije se potrudio da se pojavi u pilotskom sedištu; ušao je prosto na vrata, naslonio se na ragastov i nasmešio se društvu.
     "Predstaviću vas kasnije", kazala je Esi. "Ovo je dobar prijatelj i on je kompjuterski program. Alberte? Jesmo li sad na bezbednoj udaljenosti od Pentagona?"
     On klimnu i namignu. A onda se pred mojim očima od postarijeg čoveka sa lulom i preširokim džemperom pretvori u mršavog, višeg, uniformisanog i odlikovanog divizijskog generala Džejmsa P. Mancbergena. "Baš tako, dušo", doviknu on. "A sad daj da potprašimo tureve i pređemo u brzinu veću od brzine svetlosti pre nego što otkriju da smo ih prevarili!"









19.
     Ko će s kim da spava? A, to je bilo pitanje! Imali smo petoro putnika, a samo tri brodske kabine. Verna Draga nije bila predviđena za veliki broj gostiju, a pogotovu kad gosti nisu već stigli grupisani u parove. Da li da smestimo zajedno Odija sa njegovom venčanom ženom, Doli? Ili sa njegovom najnovijom partnerkom u postelji, Dženi Ji-đing? Da stavimo Odija zasebno a dve žene zajedno? - a šta će one jedna drugoj da urade ako tako postupimo? Ne kažem da Dženi i Doli nisu međusobno mogle da se podnesu u onoj meri u kojoj Odi, čini se, nije na neobjašnjiv način mogao da podnese njih obadve. "On nije načisto kojoj bi trebalo da bude veran", kazala je Esi mudro, "a on je čovek koji želi da bude veran jednoj ženi, taj Odi."
     E, to sam ja vrlo dobro razumeo, a razumeo sam čak da ne pati samo jedan naš putnik zbog ovakve dileme.
     Međutim, ima u ovoj poslednjoj rečenici nešto što se nije odnosilo na mene, a to je reč patiti. Vidite, ja nisam patio. Ja sam uživao. A uživao sam i u Esi, jer smo mi tu dilemu rešili tako što smo pustili da drugi rešavaju pitanje smeštaja. Esi i ja smo se povukli u odaje kapetana broda i zaključali vrata. Rekli smo jedno drugom da smo tako postupili da bismo ostavili da se naša tri gosta međusobno dogovore šta će i kako će. Što je bio dobar razlog. Bog najbolje zna da će njima za to biti potrebno dosta vremena, jer je naboj u njihovim međusobnim odnosima bio dovoljno snažan da izazove eksploziju jedne zvezde; ali imali smo mi takođe i druge razloge, a najjači od njih bio je što smo tako mogli da vodimo ljubav.
     I vodili smo je. Sa oduševljenjem. Sa velikom radošću. Pomislili biste da bismo posle četvrt veka - i u našim poodmaklim godinama; i uzimajući u obzir potpunu 'upućenost' i osećaj dosade, kao i činjenicu da, na kraju krajeva, postoji samo jedan određen broj delova tela - da bismo imali vrlo malo podstreka za to. Grešite. Bili smo vraški motivisani.
     Možda je to bilo zbog relativno skučenog prostora na Vernoj Dragoj. To što smo bili zaključani u svojoj privatnoj kabini sa anizokinetičkim krevetom celoj stvari dalo je pikantan ukus tinejdžerskog ludiranja na tremu ispred kuće, dok nas od mame i tate razdvaja samo jedan prozor. Kikotali smo se mnogo dok nas je krevet gurao odozdo na razne maštovite načine - a patnja? Nigde je nije bilo. Ja nisam bio zaboravio Klaru. Stalno mi je ona padala na pamet, često u vrlo intimnim trenucima.
     Ali pored mene u krevetu bila je Esi, a ne Klara.
     Ležao sam opružen na leđima, trzajući se povremeno da bih video kako će krevet da mi uzvrati trzaj, i kako će da trgne Esi koja je ležala sklupčana pored mene, i ona bi se malo trgla - bilo je to pomalo nalik na igranje bilijara sa trostrukim rubom ali sa zanimljivijim loptama - i razmišljao, mirno i udobno, o Klari.
     U tom trenutku bio sam sasvim siguran da će se sve razrešiti. Šta je na kraju krajeva bio problem? Samo ljubav. Samo to da su se dve osobe volele. U tome nema ničeg rđavog! Komplikacija je, naravno, u tome što je jedno od to dvoje, na primer ja, istovremeno bio jedna od druge dve osobe koje su se volele. Ali komplikacije se mogu razrešiti - na ovaj ili onaj način - zar ne? Ljubav je ono što pokreće svet. Zbog ljubavi smo Esi i ja dugo ostali u odajama kapetana broda. Zbog ljubavi je Odi pratio Doli sve do Svemirskog Pentagona, zbog nekakve vrste ljubavi Dženi je pošla sa njim; a zbog nekakve druge vrste ljubavi, ili možda zbog takve iste, Doli se pre svega za njega i udala, zato što je jedna od funkcija koje ljubav sigurno ima i ta da se jednoj osobi dozvoli da svoj život organizuje oko života neke druge osobe. I tamo gore, u predelu ogromnih, gasovitih, zvezdanih pustoši (mada u tom trenutku ja to još nisam znao) Zapovednik je tužio zbog jedne ljubavi; a čak i Von, koji nikada nikoga nije voleo do sebe, u stvari je pretraživao vaseljenu da bi našao nekoga na koga će usmeriti svoju ljubav. Vidite kako to ide? Ljubav je pravi pokretač.
     "Robine?" reče Esi pospano, zagnjurena u moju ključnjaču. "Fino si to obavio. Čestitam."
     Naravno, i ona je govorila o ljubavi, mada sam u ovom slučaju njene reči shvatio kao kompliment upućen mojoj veštini u demonstriranju iste. "Hvala", odgovorio sam.
     "Moram ipak nešto da te pitam", nastavila je ona, i izmakla se malo i zagledala u mene. "Sasvim si oporavljen? Crevo dobro? Dva zarez tri metra novih cevi slaže se sa starim? Je l' Albert izvestio da je sve u redu?"
     "Ja se odlično osećam", raportirao sam ja, naginjući se napred da je poljubim u uvo. "Samo se nadam da sve ostalo ide isto tako dobro."
     Ona zevnu i protegli se. "Ako si mislio na letelicu, Albert je sasvim sposoban da uspešno upravlja njome."
     "A, da, ali da li je sposoban da upravlja putnicima?"
     Ona se prevrte u krevetu, pospano. "Pitaj njega", reče.
     I tako sam pozvao. "Alberte? Dođi da nam pričaš." Okrenuo sam se i pogledao u vrata, radoznao da saznam kako će ovom prilikom da prođe kroz prava, opipljiva vrata koja su slučajno bila zatvorena. On me je nasamario. Začulo se kako se iskašljava izvinjavajući se, i kad sam se okrenuo opet je sedeo za Esinim toaletnim stočićem, pogleda sramežljivo okrenutog u stranu.
     Esi dahćući zgrabi prekrivač i navuče ga preko svojih lepih čednih grudi.
     E sad, to je bilo smešno. Esi se nikad dosad nije trudila da se pokrije pred bilo kojim od svojih programa. A najsmešnije je bilo to što u ovom času to nije izgledalo čudno. "Izvinjavam se što vam smetam, dragi moji prijatelji", reče Albert, "ali vi ste me pozvali."
     "Da, odlično", reče Esi i uspravi se u krevetu da bi ga bolje osmotrila - ali i dalje je stiskala uza sebe prekrivač. Možda se sad već i njoj njena reakcija učinila neobičnom, pa ipak je samo rekla: "E, dobro. Naši gosti, kako su oni?"
     "Vrlo dobro, rekao bih", odgovorio je Albert ozbiljnim tonom. "Upravo vode razgovor utroje u kuhinji. Kapetan Volters pravi sendviče, a dve mlade žene mu pomažu."
     "Nema svađe? Nema vađenja očiju?" upitah ja.
     "Uopšte ne. Naravno, prilično su zvanični, uz mnogobrojno 'izvinite' i 'molim' i 'hvala'. Međutim", dodade on vrlo zadovoljno, "imam jedan izveštaj za vas o jedrenjaku. Želite li sada da ga saslušate? Ili - upravo mi je palo na pamet - možda biste se pridružili svojim gostima, pa da ga onda svi zajedno čujete."
     Svi moji instinkti bili su za to da ga čujemo odmah, ali Esi me je pogledala. "Samo iz učtivosti, Robine", kazala je, i ja sam se složio.
     "Odlično", kazao je Albert. "Biće vam izuzetno zanimljiv, siguran sam. Kao što je i meni. Razume se ja sam se uvek zanimao za jedrenje, znate", nastavi on da čavrlja. "Kad sam napunio pedesetu, Berliner Handelsgesellschaft mi je poklonio tako divnu jedrilicu - izgubio sam je, na žalost, kad sam morao da napustim Nemačku zbog onih zlih nacista. Draga moja gđo Brodhed, ja vama toliko dugujem! Sad se tako fino sećam svega što ranije nisam mogao! Sećam se moje kućice u blizini Ostendea gde sam nekada šetao obalom sa Albertom - to", on namignu, "je bio kralj Albert, belgijski. Razgovarali smo o jedrenju, a onda uveče njegova žena bi me pratila na klaviru dok sam svirao na svojoj violini - i svega toga sad sam u stanju da se sećam, draga gđo Brodhed, samo zahvaljujući vama!"
     Tokom celog ovog govora Esi je nepomično sedela pored mene, i gledala u svoje delo sa licem potpuno ukočenim. Onda je počela da mrmlja nešto, pa je zatim prsnula u glasan smeh. "Oh, Alberte", uzviknula je, pružajući ruku da dohvati jedan jastuk. Naciljala je i bacila ga ravno kroz njega, tako da je bezazleno odskočio i odbio se od njenih kozmetičkih pomagala iza njega. "Sjajni šaljivi programe, nema na čemu! A sad, molim te, odlazi. Pošto si toliko kao pravi čovek, sa uspomenama i dosadnim anegdotama, ne mogu da dozvolim da me gledaš neobučenu!" I on ovaj put dozvoli sebi da prosto iščezne, a Esi i ja se zagrlismo i počesmo da se smejemo. "E, sad se obuci", naredi mi ona na kraju, "da bismo mogli da saznamo o tom jedrenjaku onako kako odgovara kompjuterskom programu. Smeh je najbolji lek, je l' tako? U tom slučaju ne bojim se više za tvoje zdravlje, dragi Robine. Telo koje toliko ume da uživa sigurno će trajati večito!"
     Idući u kupatilo i dalje smo se kikotali - ne znajući da je u mom slučaju "večito" u onom trenutku značilo još jedanaest dana, devet sati i dvadeset i jedan minut.
     Nikada na Vernoj Dragoj nismo ugradili pisaći sto za Alberta Ajnštajna, a naročito ne sto na kome je lulom obeležio mesto u jednoj knjizi, i na kome je držao bocu Skripa pored teglice sa duvanom, dok se iza njega nalazila školska tabla prekrivena jednačinama. Ali sto je bio tu, i Albert je bio tu, i zabavljao je naše goste pričajući im o sebi. "Kad sam bio u Prinstonu", pričao je, "iznajmili su bili jednog čoveka da me svuda prati sa jednim notesom i ako bih ja nešto napisao na tabli, on bi to prepisao. To nije bilo radi mene već radi njih - inače, znate, bojali su se da obrišu table!" On se veselo obraćao našim gostima i srdačno klimnuo Esi i meni, koji smo stajali na vratima glavnog salona držeći se za ruke. "Upravo sam objašnjavao, g. i gđo Brodhed, nešto o svom životu ovim ljudima, koji možda uopšte nisu za mene čuli mada sam ja, moram da priznam, bio vrlo slavan. Da li ste znali, na primer, da je pošto sam ja mrzeo kišu, uprava Univerziteta u Prinstonu dala da se izgradi jedan pokriven prolaz koji još može da se vidi, tako da sam mogao da idem u posetu prijateljima a nisam morao da izlazim napolje?"
     Nije se bar prerušio u generala niti imao oko vrata belu ešarpu, ali sam se ja ipak osećao malo nelagodno. Hteo sam gotovo da se izvinim Odiju i njegovim dvema ženama; umesto toga, rekao sam: "Esi? Ne čini li ti se da ove reminiscencije postaju malo preopširne?"
     "Može biti", odgovori ona, ozbiljnim tonom. "Želiš li da prestane?"
     "Ne da prestane, zapravo. On je sada mnogo zanimljiviji, ali kad bi prosto mogla da smanjiš bazu podataka lične prirode, ili da uvrneš potenciometar na nostalgičnim elektronskim kolima..."
     "Baš si glup, dragi Robine", reče ona, smešeći se u znak da mi prašta. Onda je izdala zapovest: "Alberte! Nemoj toliko da naklapaš. Robin to ne voli."
     "Razume se, draga moja Semja", reče on učtivo. "Nesumnjivo želite da čujete o onom jedrenjaku, u svakom slučaju." Stajao je sad iza svog pisaćeg stola, to jest, njegova holografska, ali u fizičkom smislu nepostojeća figura ustala je od isto tako nepostojećeg holografskog pisaćeg stola; stalno sam morao sebe na to da podsećam. Uzeo je sunđer i počeo da briše tablu, a onda se nečega setio. Pogledavši u Esi pokajnički, pruži ruku ka jednom prekidaču na stolu, Tabla nestade. Umesto nje pojavila se sivkasto-zelena šljunkasta površina dobro poznata sa monitora na Hiči-brodovima. Zatim je pritisnuo drugo dugme, i šljunkastosiva šara nestade, a umesto nje pojavi se jedna zvezdana karta. I ona je bila prava, takođe - da bi se na bilo kome monitoru na Kapijinom brodu dobila neka upotrebljiva slika bilo je potrebno samo pomeriti napon na integrisanim kolima (mada je hiljadu svemirskih isrtaživača umrlo ne otkrivši to). "Ovo što vidite", reče on ljubazno, "je mesto na kome je kapetan Volters locirao jedrenjak, a kao što vidite, tu nema ničega."
     Volters je ćuteći sedeo na jednom taburetu ispred lažnog kamina, što je moguće dalje kako od Doli tako i od Dženi - a i one su takođe sedele što je moguće dalje jedna od druge, i takođe su ćutale. Međutim, sad Volters progovori, sav uzrujan. "Nemoguće! Izveštaji su bili potpuno ispravni! Imate podatke!"
     "Razume se da su bili ispravni", umirivao ga je Albert, "ali, vidite, kad je izviđački brod tamo stigao, jedrenjaka više nije bilo."
     "Nije mogao da ode daleko ako mu jedina pogonska energija potiče od zvezdane svetlosti!"
     "Ne, nije. Ali nije ga bilo. Međutim", reče Albert, sa širokim osmehom na licu, "ja sam se postarao za takav nepredviđen slučaj. Ako se sećate, moja reputacija - u mom pređašnjem biću, hoću da kažem - počivala je na pretpostavci da je brzina svetlosti fundamentalna konstanta, podložna", dodao je on, i žmirkajući pogledao po sobi strpljivo, "izvesnim proširivanjima koja smo naučili od Hičija. Ali brzina, da, uvek je ista - gotovo trista hiljada kilometara u sekundi. Stoga sam ja dao naredbu teledirigovanoj letelici, u slučaju da ne nađe jedrenjak, da se premesti na daljinu od trista hiljada kilometara puta broj sekundi proteklih od momenta viđenja."
     "Veliki pametni uobraženi program", reče Esi s puno ljubavi. "To si ti angažovao nekog inteligentnog pilota za izviđački brod, je l' da?"
     Albert se nakašljao. "Takođe je i neobičan, taj brod", reče on, "jer ja sam predvideo da bi mogao imati specijalne potrebe. Bojim se da su troškovi bili prilično visoki. Međutim, kad je brod stigao na određenu daljinu, evo šta je video." Tu on mahnu rukom, i na ekranu se pojavila paučinasta konstrukcija sa mnogobrojnim krilima. Nije više bila besprekornog oblika, savijala se i grčila pred našim očima. Albert je ubrzao sliku, i tako smo gledali kako su se velika krila zamotala... i nestala.
     Eto. Ovo što smo mi sad videli, vi ste već ranije videli. Vaša prednost je bila u tome što ste vi znali šta ste videli. Sedeli smo onde Volters i njegov harem, Esi i ja. Napustili smo bili neugodni svet ljudi i dali se u lov na jednu neugodnu zagonetku, a evo gledamo kako tu stvar za kojom smo krenuli - jede neka druga stvar! Upravo tako se to učinilo našim nepripremljenim i zaprepašćenim očima. Sedeli smo tamo ukočeni, i ukočeno gledali u zgužvana krila i veliku blistavu plavičastu loptu koja je iskrsla niotkud i progutala ih.
     Začuo sam kako se neko lagano kikoće, i po drugi put se zaprepastio kad sam shvatio ko je to bio.
     To je bio Albert. Sedeo je na ivici svog pisaćeg stola i brisao suzu koja mu je curila od smeha. "Ja vas lepo molim da me izvinite", rekao je, "ali kad biste samo mogli da vidite svoja lica."
     "Prokleti veliki uobraženi program", zaškripa zubima Esi, ne više s ljubavlju, "smesta prestani da se zavitlavaš. Šta se ovde događa?"
     Albert je zurio u moju ženu. Nisam mogao dobro da odgonetnem njegov izraz lica: bio je prijateljski, i strpljiv, i izražavao čitav niz drugih stvari koje ja ne bih povezivao sa kompjuterski generisanim likom, čak ni Albertovim. Ali je takođe izražavao nelagodnost. "Draga gđo Brodhed", izjavio je, "ako niste želeli da imam smisla za humor, trebalo je tako da me programirate. Izvinjavam se ako sam vam bio na dosadi."
     "Sledi instrukcije!" zareža Esi, zbunjeno.
     "O, vrlo dobro. Ovo što ste videli", objašnjavao je on, upadljivo skrećući pogled sa Esi dok je držao predavanje grupi, "po mom mišljenju je prvi poznati slučaj prave operacije jedne Hiči-posade u realnom vremenskom intervalu. Naime, ovaj jedrenjak je bio otet. Pogledajte ovu manju letelicu." On namerno mahnu rukom, slika na ekranu se zavrte pa poče jednolično da se giba, prikazujući uveličanu ovu scenu. Uveličanje je bilo preveliko za kapacitet rezolucije izviđačkog broda, tako da je lopta na obodu bila nejasna i šljunkovita.
     Ali iza nje se nalazilo nešto.
     Nešto što se lagano kretalo zalazeći u senku lopte. U trenutku kad se spremalo da nestane, Albert zaustavi sliku, i pred nama se ukaza zamagljen objekat u obliku rupe, vrlo sićušan, jedva vidljiv. "Brod Hičija", reče Albert. "Bar ja nemam drugo objašnjenje."
     Dženi Ji-đing se zagrcnu. "Jeste li sigurni?"
     "Ne, razume se da nisam", odvrati Albert. "Zasad je to samo teorija. Za teoriju se nikada ne kaže 'da', gospođice Ji-đing, samo 'može biti', jer sigurno je da će se pojaviti neka bolja teorija a onoj koja je dotle izgledala najbolja reći će se 'ne'. Ali moja teorija je da su Hičiji rešili da kidnapuju jedrenjak."
     E sad, samo predstavite sebi. Hičiji! Pravi Hičiji, što potvrđuje najvispreniji kompjuterski informacioni sistem koji ste ikad sreli. Ja sam tragao za Hičijima, na ovaj ili onaj način, već dve trećine veka, strašno želeći da ih pronađem, i strašno strahujući da bi se to moglo dogoditi. A kad se dogodilo, moju pažnju nisu u prvom redu privukli Hičiji, već kompjuterski informacioni sistem. Rekao sam: "Alberte, zašto se tako smešno ponašaš?"
     On me učtivo pogleda, lupkajući čibukom po zubima. "U kom smislu smešno, Robine?" upitao je.
     "Do vraga, prestani s tim! Kako se to ponašaš! Zar ne", oklevao sam, pokušavajući da mu to učtivim tonom saopštim. "Zar ne znaš da si ti samo kompjuterski program?"
     On se tužno osmehnu. "Nije potrebno da me neko na to podseća, Robine. Ja nisam stvaran, realan, je li? Ipak, realnost u kojoj se ti nalaziš, mene mnogo ne zanima."
     "Alberte", povikao sam ja, ali on podiže ruku da bi me ućutkao.
     "Dozvoli mi da ovo kažem", rekao je. "Moja realnost, ja to znam, sastoji se od vrlo velikog broja prekidača na paralelno postavljenim procesorima koji obrađuju informacije putem heurističkih formacija. Ako je čovek analizira, ona prosto postaje neka vrsta varke kojom obmanjujemo posmatrača. A tvoja, Robine? Zar se realnost jedne organske inteligencije od ovog mnogo razlikuje? Ili se ona prosto sastoji od izvesnih hemijskih transakcija koje se dešavaju u jednom kilogramu masne materije koja nema ni oči, ni uši, ni seksualne organe? Sve što ona zna, zna 'po čuvenju' jer joj je nekakav sistem čula to saopštio. Svako osećanje koje ima dolazi do nje preko provodnika sa nekog nerva. Zar se u tome nas dvojica toliko razlikujemo, Robine?"
     "Alberte!"
     On zavrte glavom. "A", reče sa gorčinom, "znam ja dobro. Vas moja varka ne može da obmane zato što vam je poznat trik-majstor - ona je tu među nama. Ali zar vas vaš sopstveni trik-majstor ne obmanjuje? Zar ne pripada i meni isto toliko uvažavanja i tolerancije? Ja sam bio vrlo značajan čovek, Robine. Mene su jako cenili neki veoma fini ljudi! Kraljevi. Kraljice. Veliki naučnici, a kako su samo bili ljubazni. Povodom mog sedamdesetog rođendana priredili su prijem - Robertson i Vigner, Kurt Gebel, Rabi, Openhajmer..." On zapravo obrisa jednu pravu suzu... i otprilike dovde je Esi bila spremna da ga pusti da govori.
     Sad je ustala. "Prijatelji moji i mužu", kazala je, "ovde se očigledno radi o nekom ozbiljnom kvaru. Izvinjavam vam se. Moram da povadim blok-šeme radi kompletnog pregleda, pa ćete me molim vas, izviniti."
     "Nije to tvoja krivica, Esi", rekoh ja što sam mogao ljubaznije, ali ona to nije ljubazno primila. Pogledala me je onako kako me nije pogledala još od naših prvih sastanaka kada sam joj pričao sve one smešne šale koje sam izvodio sa svojim psihoanalitičkim programom, Sigfridom fon Šrinkom. "Robine", rekla je hladno, "suviše pričaš o krivici i osećanju krivice. O tome ćemo porazgovarati kasnije. Gosti, moram u ovoj mojoj radnoj sobi izvesno vreme da radim. Alberte! Smesta dođi da te doteram!" Jedna od kazni koju čovek mora da plati kad je bogat i slavan je ta što vas mnogobrojni ljudi pozivaju u goste i gotovo svi oni očekuju da i vi njih pozovete. Uloga domaćina meni uopšte ne leži. S druge strane, Esi to jako voli, pa smo tako tokom godina sredili kako ćemo s gostima. Vrlo jednostavno. Ja se zadržim oko njih onoliko koliko mi to prija - što može da bude nekoliko sati, ponekad pet minuta. Onda se ja nečujno povlačim u svoju radnu sobu a ulogu domaćice prepuštam Esi. Tako postupam naročito onda kad, iz bilo kog razloga, među gostima vlada napetost. I to je vrlo zgodno - za mene.
     Ali to ponekad ne funkcioniše, i tada nemam kud. Ovo je bila jedna takva prilika. Nisam mogao da ih prepustim Esi jer je Esi bila zauzeta. Nisam hteo da ih ostavim same, jer smo ih već pre toga poprilično dugo ostavili same. A napetosti je bilo na pretek. I tako sam se našao tu pokušavajući da se prisetim kako da budem ljubazan kad nema izgleda da se izvučem: "Hoćete nešto da popijete?" upitao sam veselo. "Hoćete nešto da pojedete? Ima i nekih dobrih programa za gledanje, ukoliko Esi nije isključila struju da bi mogla da radi na Albertu..."
     Dženi Ji-đing me prekide postavivši mi jedno pitanje. "Kuda idemo, g. Brodhed?"
     "Pa", odgovorih ja, smešeći se veselo; dobar domaćin; pokušaj da se gosti prijatno osećaju, čak i kad ti postave sasvim dobro pitanje na koje ti nisi smislio odgovor zato što si razmišljao o mnogo prešnijim stvarima. "Pretpostavljam da se postavlja pitanje kuda biste voleli da idete? Hoću da kažem, čini se da nema smisla da idemo u lov na onaj jedrenjak."
     "Nema", složila se Ji-đing.
     "Onda smatram da to zavisi od vas. Smatrao sam da niste želeli da ostanete u vojnom zatvoru..." podsetih ja njih da sam im svima učinio uslugu, na kraju krajeva.
     "Nismo", opet će Ji-đing.
     "Natrag na Zemlju, onda? Mi bismo vas mogli ostaviti na nekom od punktova vezanih za petlje. Ili na Kapiji, ako želite. Ili - čekajte da vidim, Odi, vi ste pre svega sa Venere, je l' tako? Želite li da se vratite tamo?"
     Sad je na Voltersa bio red da kaže: "Ne." To je bilo sve. Pomislio sam da je vrlo nepažljivo od mojih gostiju što mi daju samo negativne odgovore kad se ja trudim da prema njima budem gostoljubiv.
     Doli Volters mi je pritekla u pomoć. Ona podiže uvis desnu ruku na kojoj se nalazila jedna od onih njenih lutaka, i to ona koja je trebalo da bude nalik na Hičija. "Nezgoda je u tome, g. Brodhed", rekla je, ne mičući usne, nekim slatkim, maznim glasom, "što niko od nas nema baš kuda da ide."
     Pošto je to očevidno bilo tačno, izgledalo je da niko na to nema šta da kaže. Onda je ustao Odi. "Ja bih sada nešto popio, Brodhed", promumlao je. "Doli? Džejn?"
     Ovo je očigledno bila daleko najbolja ideja koja se dosad čula. Svi smo prihvatili, kao da smo gosti koji su suviše rano stigli na prijem pa smo sad našli šta da radimo kako ne bismo očito bili sasvim zaludni.
     A trebalo je uraditi neke stvari, naravno, a najkrupnija od njih koja mi je bila na pameti nije bila da budem usrdan domaćin. Ta najkrupnija stvar nije čak bila ni pokušaj da svarim činjenicu da smo (možda) videli pravu Hiči-letelicu u kojoj su se nalazili Hičiji. Bila su to opet moja creva. Lekari su rekli da mogu da vodim normalan život. Nisu ništa rekli o životu ovoliko nenormalnom kao što je bio ovaj, pa sam osećao svoju starost i krhkost. Jedva sam dočekao da uzmem džin sa vodom i da sednem pored lažnog kamina sa njegovim lažnim plamenom, i da sačekam da neko drugi preuzme igru.
     Što je učinio Odi Volters. "Brodhed, zahvalan sam vam što ste nas izvukli iz ćorke, a znam da imate svoga posla. Mislim da je za vas najbolje da nas sve troje iskrcate tamo gde vam je najzgodnije i da se vratite svome poslu."
     "Dobro, ali ima mnogo mesta, Odi. Zar ne dajete nekom mestu prvenstvo?"
     "Što se mene tiče, ja bih voleo", reče on, "svi mi bismo, verujem, voleli da dobijemo priliku da sami smislimo šta bismo hteli da uradimo. Valjda ste primetili da mi imamo neke lične porbleme koji se moraju razrešiti." Na ovakvu izjavu čovek obično ne daje potvrdan odgovor, a ja sigurno nisam mogao da je opovrgnem, pa sam se zato samo nasmešio. "Znači, nama je potrebno da negde budemo sami pa da o njima porazgovaramo."
     "A", rekoh ja klimajući glavom. "Pretpostavljam da vam nismo dali dovoljno vremena kad smo vas Esi i ja ostavili same?"
     "Vi ste nas ostavili same. Vaš prijatelj Albert nije."
     "Albert?" Nikada mi nije palo na pamet da će se on pojaviti pred gostima, pogotovu što nije bio pozvan.
     "Sve vreme, Brodhed", reče Volters s gorčinom u glasu. "Sedeo je baš tu gde vi sad sedite. Postavio Doli mali milion pitanja."
     Ja zavrteh glavom i pružih čašu da mi naspu još jednom. Što možda nije bila dobra ideja, ali ja nisam imao nijednu ideju koju sam smatrao dobrom. Kad sam bio mlad a majka mi je umrla - zato što nije mogla da obezbedi lečenje za nas oboje, pa je osećala krivicu, krivicu, krivicu, i onda je odlučila da je obezbedi za mene - došlo je vreme kad me nije prepoznavala, nije se sećala moga imena, pričala je sa mnom kao da sam njen gazda na poslu, ili njen gazda od kuće ili neki momak s kojim se sastajala pre nego što se udala za moga oca. Tužan prizor. Gotovo je bilo gore gledati je takvu nego znati da umire: čvrsta ličnost koja mi se pred očima raspala.
     Kao što se sada raspadao Albert.
     "Kakva je pitanja postavljao?" upitao sam gledajući u Doli.
     "O, o Vonu", odgovori ona, premećući po rukama svoje lutke ali govoreći svojim glasom - mada i dalje nije mnogo pokretala usne. "O tome kuda ide, šta radi. Naročito je želeo da mu pokažem sve objekte na kartama za koje je Von bio zainteresovan."
     "Pokažite mi", rekao sam.
     "Ne umem da rukujem ovom spravom", reče ona zlovoljno, ali Dženi Ji-đing ustade i nađe se za kontrolnim uređajem pre nego što je ona završila. Pritisla je dugme za sliku, namrštila se, otkucala jednu kombinaciju, namrgodila se, i onda se vratila natrag.
     "Mora biti da ga je gđa Brodhed blokirala kad je isključila vašeg pilota", kazala je.
     "U svakom slučaju", rekla je Doli, "sve su to bile crne rupe, ovakve ili onakve vrste."
     "Ja sam mislio da postoji samo jedna vrsta", rekao sam na to, a ona je slegla ramenima. Svi smo se bili skupili oko pilotskog sedišta, gledajući naviše u video-ploču na kojoj se nije videlo ništa osim zvezda. "Đavo neka ga nosi", rekao sam ja.
     A iza nas se začuo ledeni Albertov glas: "Žao mi je što sam ti napravio neprijatnost, Robine."
     Mi se svi okrenusmo, kao figure na nekom od onih starih nemačkih javnih satova. On je sedeo na ivici sedišta sa koga sam ja upravo ustao, i promatrao nas. Izgledao je drukčije. Bio je mlađi. Manje samopouzdan. Prevrtao je po prstima cigaru - cigaru, ne lulu - a izraz lica bio mu je mračan. "Mislio sam da Esi radi na tebi", rekao sam, sigurno ljutito.
     "Završila je, Robine. Evo i nje, u stvari. Mislim da je sasvim fer ako kažem da nije otkrila nikakav nedostatak - zar nije tako, gđo Brodhed?"
     Esi se pojavi na vratima i tamo zastade. Pesnicama se podbočila o bokove, a oči prikovala za Alberta. Mene nije čak ni pogledala.
     "Tako je, programe", izjavi ona neraspoloženo. "Nisam našla grešku u programiranju."
     "Milo mi je što to čujem, gđo Brodhed."
     "Nemoj da ti bude milo! Ostaje činjenica da si ti uvrnut program. Zato mi reci, inteligentni kompjuteru bez grešaka u programiranju, šta dalje da se radi?"
     Hologram stvarno liznu usne nervozno. "Pa", oklevajući reče Albert, "pretpostavljam da ćete proveriti hardver."
     "Baš tako", reče Esi i maši se da izvadi lepezu podataka iz utičnice. Mogu da se zakunem da sam video za trenutak paničan izraz na Albertovom licu, pogled čoveka koji počinje da prima anesteziju pred neku veliku operaciju. Pogled koji je zatim nestao zajedno sa ostalim delovima Alberta. "Nastavite da razgovarate", naredila nam je Esi preko ramena, i stavivši lupu u oko počela brižljivo da zagleda površinu lepeze.
     Ali o čemu smo mogli da razgovaramo? Gledali smo kako pažljivo zagleda svako rebro na lepezi. Krenuli smo za njom kad je, namrgođena, ponela lepezu u svoju radnu odaju, i ćuteći posmatrali kako prislanja uz lepezu merne kalibre i sonde, pa kako je isprobava u jednoj utičnici, kako pritiska dugmad, okreće nonijus, očitava rezultate sa skale. Ja sam stajao i trljao se po trbuhu koji je opet počeo da mi dosađuje, a Odi je prošaputao: "Šta ona traži?" Nisam znao. Neki zarez, ogrebotinu, koroziju, bilo šta, ali ma šta da je bilo nije ga pronašla.
     Ustala je i uzdahnula. "Nema tu ništa", kazala je.
     "Dobro je", kazao sam ja.
     "Dobro je", složila se ona, "jer da je ma šta ozbiljno ne bih mogla ovde da popravim. Ali takođe i nije dobro, Robine, da je ovaj dronjavi program skroz u kvaru. Naučilo me je da budem skromnija, ovo."
     Doli pokuša nešto da kaže: "Jeste li sigurni da je tropa, gđo Brodhed? Dok ste vi bili u drugoj sobi izgledao je prilično sabran. Malko čudan možda."
     "Čudan! E moja Doli, sve vreme dok ga pregledam znate li o čemu priča? Mahovoj hipotezi. Nedostajućoj masi. Crnim rupama crnjim od običnih crnih rupa. Morao bi da bude pravi Albert Ajnštajn da to razume - hej! Šta je to? Nešto vam je rekao?"
     I kad je čula da su i drugi to potvrdili ona stisnu usne i zamisli se. Malo kasnije ona se trgla. "Oh, do đavola", kazala je snuždeno, "ne vredi da pokušavam da pogodim šta je. Ima samo jedna osoba koja zna šta fali Albertu, a to je sam Albert."
     "A šta ako Albert ne bude hteo da ti kaže?" upitah je ja.
     "Pogrešno pitanje", odgovori ona, uključujući lepezu. "Ispravno pitanje je 'Šta ako Albert ne bude mogao'?"
     Izgledao je sasvim dobro - odnosno, skoro sasvim dobro. Sedeo je igrajući se svojom cigarom u svojoj najomilijoj fotelji - koja je takođe bila i moja najmilija fotelja, ali u tom trenutku nisam bio raspoložen da se s njim raspravljam. "E sad, Alberte", kazala je ona, ljubaznim ali odlučnim tonom, "ti znaš da si uvrnut, je l' tako?"
     "Malo devijantan, čini mi se, da", reče on izvinjavajući se.
     "Devijantan do sto đavola, meni se čini! Onda, evo šta ćemo da uradimo, Alberte. Prvo ćemo da ti postavljamo neka faktička, obična pitanja - ne nešto o motivacijama, niti o teškim teoretskim problemima, već samo pitanja koja se mogu razrešiti na osnovu objektivnih činjenica. Razumeš?"
     "Svakako da razumem, gđo Brodhed."
     "Dobro. Prvo. Čujem da si ćaskao sa gostima dok smo Robin i ja bili u kapetanovim odajama."
     "To je tačno, gđo Brodhed."
     Ona napući usne. "To ponašanje mi izgleda neobično, ne? Ti si ih ispitivao. Kaži nam, molim te, šta si ih pitao i šta su odgovarali."
     Albert se nelagodno vrpoljio. "Uglavnom sam se zanimao za objekte koje je Von istraživao, gđo Brodhed. Gđa Volters je bila tako dobra da mi ih pokaže na kartama." On pokaza rukom na monitore, i kad smo mi u njih pogledali, stvarno se videla serija karata, poređanih jedna do druge. "Ako ih pažljivo pogledate", rekao je Albert, pokazujući na njih svojom cigarom, "uočićete sasvim određen redosled. Njegove prve mete bile su proste crne rupe, koje su na mapama Hičija obeležene znacima nalik na udice. One u Hiči-kartografiji predstavljaju znake opasnosti."
     "Kako to znaš?" upita ga Esi, a zatim će: "Ne, obriši to pitanje. Pretpostavljam da imaš dobar razlog za takvu pretpostavku."
     "Imam, gđo Brodhed. U tom pogledu nisam vam još sve poverio."
     "Ha! Napredujemo! Sad nastavi."
     "Da, gđo Brodhed. Svaka prosta crna rupa bila je obeležena sa dve kvačice. Zatim je Von pretraživao jedan čist singularitet - nerotirajuću crnu rupu, zapravo baš onu s kojom je Robin pre mnogo godina doživeo one užasne trenutke. U njoj je pronašao Klaru Mojnlin." Ekran je zatreperio a onda se na njemu pojavila plavičasta avetinjska zvezda. Zatim se ponovo pojavila karta. "Ova je obeležena sa tri 'udice' što znači više nego opasno. I najzad", mahnuo je rukom, slika se promenila i sad je pokazivala drugi deo Hiči-mape, "evo one koju je gđa Volters identifikovala kao cilj ka kome Von sada putuje."
     "Ja to nisam kazala!" usprotivila se Doli.
     "Niste, gđo Volters", složio se Albert, "ali ste kazali da je često u nju gledao, da je o njoj razgovarao sa mrtvacima, i da je se užasno plašio. Ja verujem da on sada na nju cilja."
     "Izvrsno", tapšala je Esi. "Prvi test si prošao odlično, Alberte. Sad prelazimo na drugi deo, samo ovog puta bez učešća od strane publike", dodala je gledajući u Doli.
     "Stojim vam na usluzi, gđo Brodhed."
     "Nego šta. E sad. Praktična pitanja. Šta označava termin nedostajuća masa?"
     Albertu je bilo nelagodno, ali je dosta spremno odgovorio: "Takozvana nedostajuća masa je ona količina mase kojom bi se mogle objasniti različite galaktičke orbite, ali nije nikada opažena."
     "Odlično! E sad, šta je Mahova hipoteza?"
     On ovlaži usne. "Nije mi sasvim lako da izlažem spekulativne pretpostavke u vezi sa kvantnom mehanikom, gđo Brodhed. Ja teško mogu da poverujem da Bog sa vaseljenom igra kockice."
     "Ne pitam te u šta veruješ! Drži se instrukcija, Alberte. Pitam te samo da daš definiciju stručnog termina u širokoj upotrebi."
     On uzdahnu i promeni položaj. "Vrlo dobro, gđo Brodhed, ali dopustite mi da to izrazim u opipljivim terminima. Ima razloga da poverujemo da postoji neko petljanje ogromnih razmera u vezi sa cikličnim procesom skupljanja i širenja vaseljene. Proces širenja je preokrenut u suprotnom smeru. Forsira se, čini se, skupljanje, u jednu jedinu tačku, isto kao što je bilo pre velikog praska."
     "A šta to beše?" upitala je Esi.
     On se vrpoljio. "Stvarno postajem sve nervozniji, gđo Brodhed", požalio se on.
     "Ali možeš da odgovoriš na to pitanje - na osnovu vladajućeg verovanja."
     "Kadašnjeg, gđo Brodhed? Sadašnjeg verovanja? Ili verovanja, recimo, iz vremena pre Hokinga i ostalih koji su se bavili kvantnom teorijom? Postoji jedna izričita tvrdnja o prapočecima vaseljene, ali ona je religiozne prirode."
     "Alberte", upozorila ga je Esi.
     On se jedva osmehnu. "Samo sam hteo da citiram Sv. Avgustina iz Hipona", reče. "Kad su ga upitali šta je Bog radio pre nego što je stvorio vaseljenu, On je odgovorio da je On stvorio Pakao za ljude koji postavljaju to pitanje."
     "Alberte!"
     "Oh, dobro", reče on razdraženo. "Da. Smatra se da se teorijom relativnosti ne može objasniti fizika univerzuma koja prethodi nekom pradavnom trenutku - prethodi mu samo za jedan kroz 1043 sekunde - i da se mora napraviti nekakva 'kvantna korekcija'. Meni je već sasvim dosta ovog školskog kviza, gđo Brodhed."
     Nisam često imao prilike da vidim Esi kad je zaprepašćena. "Alberte!" povikala je ona ponovo, sasvim drukčijim tonom. Ne pretećim. Već zapanjenim i uznemirenim.
     "Da, ja sam", reče on besno, "onaj Albert koga ste vi stvorili i onaj koji jesam. Molim vas da ovo prekinemo. Budite tako dobri pa me saslušajte. Ja ne znam šta se dešava pre velikog praska! Ja samo znam da neko negde postoji ko smatra da zna i da može njime da upravlja. To me veoma mnogo plaši, gđo Brodhed."
     "Plaši?" prigušeno će Esi. "Ko te je programirao da se 'plašiš', Alberte?"
     "Vi, gđo Brodhed. Ja tako ne mogu da živim. I ne želim o tome više da raspravljam."
     I na to nestade.
     Nije morao to da učini. Mogao je da nas poštedi. Mogao je da se pretvara da izlazi kroz vrata, ili da nestane kad mi gledamo na neku drugu stranu. Nije uradio ni jedno ni drugo. Jednostavno je iščezao. Baš kao da je istinski pravo ljudsko biće koje se posvađalo i onda izletelo i ljutito zalupilo vrata. Bio je suviše ljut da bi pazio kako se ponaša.
     "Ne bi trebalo da može da se razljuti", rekla je Esi snuždeno.
     Ali on se razljutio, a zaprepašćenje koje smo zbog toga osetili nije ni izbliza bilo veliko kao zaprepašćenje koje smo osetili kad smo otkrili da video-ekrani ne reaguju na komande, baš kao ni tabla sa uređajima za pilotiranje.
     Albert je blokirao i jedno i drugo. Pri konstantnom ubrzanju, leteli smo u pravcu nečeg nepoznatog.









20.
     Telefon je zvonio u Vonovom brodu; dobro, u redu, ne pravi telefon, i svakako nije zvonio; ali začuo se signal koji je označavao da neko brodu šalje poruku preko FTL-radija. "Isključi ga!" prodrao se Von, budeći se sav besan iz sna. "Neću ni s kim da razgovaram!" A onda, malo više budan, ne samo da je bio besan, već i zbunjen. "Isključen je", reče, buljeći u FTL-radio, a izraz na licu pređe celu skalu i zaustavi se na strahu.
     Razlog zbog koga mi je Von nešto manje odvratan, čini mi se, bio je onaj strah koji ga je kao čir uvek izjedao. Samo nebo zna da je bio prava životinja. Bio je nabusit; bio je lopov; mario je samo za sebe i ni za koga više. Ali to samo znači da je bio onakav kakvi smo svi mi nekada bili, samo što smo se mi socijalizovali zahvaljujući roditeljima i drugarima s kojima smo se igrali u školi i policiji. Vona nikada niko nije socijalizovao, tako da je on još bio dete. "Neću ni s kim da razgovaram!" drao se on, i probudio Klaru.
     Vidim Klaru onakvu kakva je tada bila, pošto sad mogu da vidim mnoge stvari koje su mi tada bile skrivene. Bila je umorna, bila je razdražljiva, i još je morala da podnosi sve što Vonu padne na pamet. "Mogao bi baš i ti da odgovoriš", kazala je ona, a Von je pogledao kao da je poludela.
     "Da odgovorim? Razume se da neću da odgovorim! To samo može da bude neki nadobudni birokrata koji hoće da iznosi pritužbe da se nisam tačno pridržavao propisane procedure..."
     "Da iznese pritužbu da si ukrao brod", ispravila ga je ona blago, i otišla do FTL-radija. "Kako se ovim rukuje?" upitala je.
     "Ne budi luda!" urlao je on. "Čekaj" Stani! Šta to radiš?"
     "Je l' ova poluga", upitala je ona, a njegov urlik bio je dovoljan odgovor. On preko malene kabine skoči do nje, ali ona je bila krupnija i snažnija od njega. Odgurnula ga je. Cvrčanje signala je prestalo; zlatna svetlost se ugasila; Von se glasno nasmejao, opustivši se najedanput.
     "Ho, kolika si ti budala! Ovde nema nikoga", vikao je on.
     Ali nije bio u pravu. Začulo se za trenutak neko šištanje, zatim prepoznatljive reči - to jest, skoro prepoznatljive. Jedan piskav glas sa čudnim naglaskom reče:
     "Vi nece naneto slo."
     Klari je trebalo dosta premišljanja da bi shvatila šta je rekao, ali kad je shvatila, očekivani efekat je izostao. Je li to neki stranac sa užasnom govornom manom prošištao, želeći da kaže: "Vama neću naneti zlo?" I zašto bi to rekao? Kad vas neko uverava da niste u opasnosti u trenutku kad nemate razloga da smatrate da jeste - to je onespokojavajuće.
     Von se stuštio. "Šta je to?" viknuo je strogo, počevši da se znoji. "Ko je to tamo? Šta hoćete?"
     Odgovora nije bilo. Razlog što nije bilo odgovora ležao je u tome što je Zapovednik istrošio ceo svoj rečnik i sada se trudio da uvežba svoj sledeći govor; međutim za Vona i Klaru, ćutanje je imalo jasnije značenje od reči. "Ekran!" povikao je Von. "Glupa ženo, upotrebi ekran, vidi o čemu se radi!"
     Klari je trebalo vremena da se snađe sa kontrolnim uređajima; veštinu korišćenja video-ekrana Hičija počela je da savlađuje tek na ovom putovanju, jer u njeno vreme niko nije znao kako se njime rukuje. Slika se izbistrila pokazujući jedan kosmički brod, veliki brod. Najveći koji je Klara ikada videla, daleko veći od bilo koje "petice" koje su u njeno vreme korišćene na Kapiji. "Šta... Šta... Šta..." cmizdrio je Von, i tek pri četvrtom pokušaju uspeo je da dovrši pitanje: "Šta je to?"
     Klara nije pokušala da odgovori. Nije znala odgovor. Doduše, plašila se. Plašila se da je to što vidi ono za čim je svaki Kapijin istraživač čeznuo i čega se užasavao, a kad je Zapovednik završivši uvežbavanje, izgovorio svoje sledeće reči, ona je bila sigurna:
     "Ja... dulasiti... na-brud... kod vi."
     Dolazi na brod! Da jedan brod pristane uz drugi pri nesmanjenoj brzini to nije bilo nemoguće, i Klara je to znala; to se događalo. Ali nijedan pilot sa Zemlje nikada nije imao prilike da to često izvodi.
     "Nemoj da ga pustiš unutra!" kričao je Von. "Beži! Sakrij se! Učini nešto!" Gledao je u Klaru u paničnom strahu, a onda krenuo ka komandnim uređajima.
     "Ne budi lud!" vikala je ona, skočivši da mu prepreči put. Klara je bila snažna žena, ali ovog puta nije mogla da mu se suprotstavi. Ludački strah dao mu je snagu. On je raspalio svom snagom i ona se zateturala, a on se, plačući od straha, bacio za komandne uređaje.
     Uprkos osećanju užasa zbog ovog neočekivanog kontakta, Klara je bila u stanju da oseti još jedan dodatni strah. Na osnovu svega što je naučila o Hiči-brodovima znala je da nikada, nikada ne treba pokušavati promeniti jednom određen kurs leta. Kasnija saznanja omogućila su da se i to čini, znala je ona; ali je takođe znala da to ne treba učiniti olako, već samo posle pažljivog proračunavanja i planiranja, a Von nije bio u stanju da učini ni jedno ni drugo.
     Uprkos promeni kursa - bilo je svejedno. Veliki kosmoplan u obliku ajkule približavao im se.
     Htela-ne htela Klara je sa divljenjem posmatrala kako se pilot onog drugog broda bez teškoća prilagođavao promeni kursa i povećanju ubrzanja. Sa tehničke strane, bio je to fascinirajući postupak. Von se za komandama sav ukočio, posmatrajući ga, otvorenih usta, zabalavivši. A onda, kad se drugi brod toliko približio da je nestao ispod vidokruga skenera, i kad se začulo kako je nešto zaribalo prilikom otvaranja poklopca lendera, on zaurla od straha i stušti se u toalet. Klara je bila sama kad je ugledala kako se poklopac lendera otvara i pada sa strane; i tako je Džil-Klara Mojnlin bila prvo ljudsko biće koje je stajalo pred jednim Hičijem.
     On je izašao kroz otvor, uspravio se i našao pred njom. Bio je manji rastom od nje. Zaudarao je na nešto poput amonijaka. Oči su mu bile okrugle, jer je to najpogodniji oblik za organ koji mora da se okreće u svim pravcima, ali to nisu bile ljudske oči. Nije na njima bilo koncentričnog obojenog prstena oko zenice u sredini. Nije bilo zenice, već samo tamna mrlja u obliku krstića usred jednog ružičastog klikera koji je nepomično u nju gledao. Karlica mu je bila široka. Ispod karlice, između bedara kako bismo mi rekli da su mu noge bile uzglobljene kao kod ljudskih bića, visila je neka futrola od svetlo plavog metala. Najviše od svega Hiči je izgledao kako beba u pelenama nesigurnog hoda, koja je napunila tur.
     Ta pomisao probila se u Klarinoj svesti kroz osećaj užasa i ublažila ga malkice - na kratko - nedovoljno. Kad je stvorenje krenulo ka njoj, ona je odskočila unazad.
     Kako se Klara kretala, tako se takođe kretao i Hiči. On se trgao kad se poklopac otvora ponovo pokrenuo i još jedan od njegovih izišao kroz njega. Po napetosti i neodlučnosti njegovih pokreta Klari se učinilo da je on gotovo isto toliko uplašen kao i ona, i tako je ona izgovorila, ne očekujući da će je on razumeti već prosto što nije mogla a da ništa ne kaže:
     "O, halo."
     Stvorenje je pažljivo promatralo. Račvastim jezikom liznu glatke crne bore na licu. Onda pusti neki čudan zvuk, kao da prede dok je razmišljalo. Zatim, na gotovo prepoznatljivom engleskom jeziku, reče: "Ja Hici. Vi nece naneti slo."
     Zurio je u Klaru kao opčinjen a sa gnušanjem, a onda je žustro procvrčao nešto onom drugome, koji poče da pretražuje brod. Vona su našli bez muke, i bez muke su i Klaru i Vona poveli kroz otvor, pa preko spojenih lendera, u Hiči-brod. Klara je čula kako se poklopac uz škripu zatvorio, a zatim trenutak kasnije osetila i trzaj što je značilo da su otkačili Vonov brod.
     Bila je zarobljenica Hičija, u jednom Hiči-brodu. Nisu je ozledili. Ako nameravaju da to učine, bar im se u tom pogledu ne žuri. Bilo ih je ukupno petoro, i bili su veoma zauzeti.
     Čime su bili zauzeti to Klara nije mogla da pogodi, onaj sa ograničenim engleskim rečnikom bio je očigledno suviše zauzet da bi imao vremena da se muči i da joj objašnjava. Ono što su u tom trenutku tražili od Klare bilo je da im ne smeta. To im nije bilo teško da joj objasne. Bez preterane učtivosti uhvatili su je za ruku, tako da je od žilavog stiska osetila bol, i odgurali je tamo gde su hteli.
     Sa Vonom uopšte nisu imali problema. On je ležao sklupčan u jednom uglu čvrsto žmureći. Kad je otkrio da je Klara u blizini, gvirnuo je u njenom pravcu jednim okom, gurnuo je u kičmu da svrati njenu pažnju, i prošaputao: "Da li je stvarno mislio da neće da nam nanesu zlo, šta misliš?"
     Ona sleže ramenima. On je gotovo nečujno zacvilio, pa se ponovo sklupčao kao da je u majčinoj utrobi. Ona se zgadila kad je videla kako mu pljuvačka curi iz jednog kraja usta. Samo što nije sasvim obamro.
     Ako neko treba da joj pomogne, onda to nije bio Von. Moraće sama da se odupre Hičijima - bez obzira šta nameravaju da urade.
     Međutim, ono što se događalo bilo je opčinjavajuće. Toliko za Klaru novih stvari! Ona je decenije brzog nagomilavanja znanja o Hiči-tehnologiji provela vrteći se skoro brzinom svetlosti oko jezgra crne rupe. Njeno poznavanje letelica Hičija ograničavalo se na starinske modele kojima su ona i drugi svemirski istraživači sa Kapije upravljali.
     Ovo je bilo nešto drugo. Bilo je mnogo veće od "petice". Daleko je prevazilazilo Vonovu privatnu jahtu po svojim uređajima. Nije imalo jednu kontrolnu konzolu; imalo je tri - razume se, Klara nije znala da dve od njih služe drugim namenama a ne za pilotiranje samog broda. One su imale instrumente i vršile očitavanja kakva ona nikada dotle nije videla. Ne samo da je zapremina bila osam do deset puta veća od zapremine "petice" nego je oprema zapremala relativno manje prostora. Po njemu se moglo kretati sasvim slobodno! Neke stvari u njemu bile su standardne - ona zavojita naprava koja je sijala tokom FTL brzine letenja, sedišta u obliku slova V, i tako dalje. Ali bilo je tu takođe kutija svetlucavo plave boje koje su zavijale i signalizirale i na kojima su treperila svetla, kao i jedan drukčiji, zavojitog oblika kristal koji je, kako joj je užasnuti Von rekao, služio za zarivanje u crne rupe.

     Decenijama su "molitvene lepeze" Hičija predstavljale misteriju. Mi nismo znali da su one u stvari za njih bile ono što su za nas knjige i banke podataka, zato što najveći umovi toga doba (uključujući i moj) nisu mogli da nađu način da ih pročitaju, čak nisu otkirli ni nagoveštaje da one sadrže nešto za čitanje. Razlog je ležao u tome što se njihova projekcija mogla dosta jednostavno dobiti ali je bila moguća samo u prisustvu mikrotalasne radijacije. Za Hičije to nije predstavljalo nikakav problem, zato što su njihove kupaste vreće stalno proizvodile određenu radijaciju pošto su oni neprekidno bili u nekakvom kontaktu sa lepezama podataka u kojima su se nalazile uskladištene memorije njihovih predaka - a koje su bile u njihovim kupastim vrećama. Ljudskim bićima se moglo oprostiti što se nisu dosetili da Hičiji nose podatke između nogu, zato što ljudska anatomija tako nešto ne omogućuje. (Meni se to ne bi moglo baš tako lako oprostiti.)

     A iznad svega bili su tu Hičiji.
     Hičiji! Polumitski, zagonetni, gotovo božanski Hičiji! Nijedno ljudsko biće nije nikad videlo nijednog Hičija, čak ni njegovu fotografiju. A evo ovde Džil-Klare Mojnlin, a oko nje čak petoro Hičija - koji su režali i šištali i ćurlikali, i sasvim neobično mirisali.
     Neobično su i izgledali. Bili su niži rastom od ljudskih bića, a zbog vrlo širokih karlica hod im je bio nalik na hod skeleta. Koža im je bila glatka kao plastika i većinom tamne boje, mada su se tu i tamo videle površine ili zavojite linije svetlozlatne i tamnocrvene boje nalik na ratne boje Indijanaca. Po konstrukciji bili su ne samo mršavi. Već ispijeni. Nije bilo mnogo mesa na ovim hitrim, snažnim udovima i prstima. Mada su im lica bila kao da su isklesana od sjajne plastike ipak su bila dovoljno gipka da omoguće različite izraze... mada Klara nije bila sigurna šta ti izrazi označavaju.
     A između donjih udova svakog od njih, bio muško ili žensko, visio je veliki predmet u obliku kupe.
     Isprva je Klara mislila da im je to deo tela, ali kad je jedan od njih zamakao u, kako je pretpostavljala, nekakav toalet, za tenutak se nešto užurbao i skinuo kupu. Da li je to bilo nešto kao ruksak? Novčanik? Aktn-tašna za hartije, olovke, i kesu sa ručkom? Ma šta da je bilo, moglo se skinuti kad su hteli. A kada je bilo na njima, pružalo je objašnjenje za jednu od velikih zagonetki u vezi sa anatomijom Hičija, naime kako su uspevali da sede na onim neverovatno, do bola neudobnim sedištima u obliku slova V. Te njihove viseće kupe popunjavale su prostor između račvi slova V, dok su sami Hičiji udobno sedeli na tim kupama. Klara zavrte glavom pitajući se (kakve su samo bezvezne šale i nagađanja kružili na tu temu na Kapiji!) zašto niko nikada na to nije pomislio?
     Osetila je Vonov dah na vratu. "Šta to rade?" pitao je on.
     Ona je gotovo bila zaboravila da je on ovde. Gotovo je bila zaboravila da se plaši, toliko je bila opčinjena onim što je videla. Što nije bilo razborito. Ko bi mogao da kaže šta će ova čudovišta učiniti sa svojim ljudskim zarobljenicima?
     Kad smo već kod toga, ko bi mogao da pogodi šta oni sada rade? Svi su nešto užurbano zujali i cvrčali; četvoro većih sjatilo se oko petog manjeg, koji je, ne, definitivno, koja je imala plave i žute šare na nadlaktici. Niko od njih petoro nije u ovom času obraćao pažnju na ljudska bića. Bili su usredsređeni na jedan od monitora na kome se videla jedna zvezdana karta koja se Klari učinila nekako maglovito poznata. Grupa zvezda, a oko njih gomila kvačica - zar nije Von prikazao na svom ekranu takav jedan znak?
     "Ja sam gladan", zareža joj on zlovoljno na uvo.
     "Gladan!" Klara se naglo otrže od njega, koliko od zapanjenosti toliko od gnušanja. Gladan! Ona je gotovo osećala muku u stomaku usled straha i brige - i, shvatila je, usled čudnog zadaha, pola amonijak pola natruli panj, koji je čini se poticao od samih Hičija. Osim toga, morala bi da pođe u kupatilo... a ovo drugo čudovište ne može da misli ni na šta drugo nego na to da je gladan! "Molim te zaveži", rekla mu je preko ramena, i tako raspalila Vonov bes koji mu je uvek bio pri ruci.
     "Šta? Ja da zavežem?" upitao je. "Ne, nego ti zaveži, glupa ženo!" On je gotovo hteo da ustane da bi se nadneo nad nju, ali stigao je tek toliko da čučne a onda je brzo pao ničice na pod, jer je jedan od Hičija podigao pogled i onda mu prišao.
     Stajao je iznad njih za trenutak, mrdajući svojim širokim ustima sa uzanim usnama dok je uvežbavao šta će da im kaže.
     "Budite pristojni", izgovorio je on razgovetno, i mahnuo mršavom rukom u pravcu video-ekrana.
     Klara nervozno uguši smeh koji joj je navirao na usta. Da budemo pristojni! Prema kome? Zašto?
     "Budite pristojni", reče on ponovo, "jer oovo su Mu-cke ubi-ubi-ice."
     I tako tu je bila Klara, moja najveća ljubav što postoji. Za samo nekoliko nedelja preturila je preko glave užase crne rupe, šok zbog gubitka nekoliko decenija svog života u svetu, nevolje sa Vonom, nepodnošljivu traumu kad su je ugrabili Hičiji. A za to vreme...
     A za to vreme, ja sam imao sopstvene probleme. Još nisam bio uvećan i nisam znao gde se ona nalazi; nisam čuo upozorenje da se čuvam Mučkih ubica; tada još nisam znao da Mučke ubice postoje. Nisam mogao da stignem do nje i pružim joj utehu u njenom strahu - ne samo zato što za njega nisam znao, nego zato što sam bio prepun sopstvenih strahova. Najgori od njih nije imao veze s Klarom ili sa Hičijima, čak ni sa mojim devijantnim programom, Albertom Ajnštajnom; već sa mojim sopstvenim trbuhom.









21.
     Ništa nije imalo dejstva. Sve smo isprobali. Esi je izvadila lepezu s Albertom iz utične kutije, ali on je bio blokirao komandne uređaje tako da čak i bez njega ništa nismo mogli da promenimo. Esi je sastavila drugi program za pilotiranje i pokušala da ga ubaci; nije mogao da uđe. Glasno smo ga pozivali po imenu i grdili i preklinjali da se pojavi. Nije hteo.
     Danima koji su bili dugi kao nedelje, leteli smo vođeni nepostojećim rukama mog nedelujućeg kompjuterskog informacionog sistema, Alberta Ajnštajna. A za to vreme ono udareno derište, Von, i ona tamnoputa dama mojih snova nalazili su se u kosmoplanu Zapovednika-Hičija i njegove posade, dok su iza nas ostali svetovi koji su tutnjali i ključali idući u susret silovitom sukobu, prevelikom da bi se mogao izgladiti. Samo oni nisu zaokupljali naše misli. Naše brige ticale su se nečeg što je bilo tu, oko nas. Hrane, vode, vazduha. Mi smo opremili Vernu Dragu zalihama za duga kružna putovanja, mnogo duža od ovoga.
     Ali ne za pet osoba.
     Nismo ni sedeli skrštenih ruku. Radili smo sve što god bi nam palo na pamet. Volters i Ji-đing sklepali su neke svoje pilotske programe - isprobali ih - ali nisu mogli da deblokiraju ono što je Albert zakočio. Esi je radila više od svih nas, jer Albert je bio njeno delo, a ona nije htela, nije mogla, da prizna da je poražena; proveravala je i ponovo proveravala; pisala je pokusne programe i gledala kako ekran ostaje prazan; jedva da je spavala. Prepisala je kompletan Albertov program na jednu rezervnu lepezu i onda je isprobala - i dalje se nadajući, znate, da je kvar na nekom mestu bio mehaničke prirode. Ali ako je bilo tako, on se preneo i na nov program. Doli Volters nas je sve bez roptanja hranila, sklanjala se da nam ne smeta kad bi nam se učinilo da smo napravili neki pomak (mada uopšte nismo) i puštala nas da se izjadamo kad bi nam sve dojadilo (što se često dešavalo). Ja sam imao najteži posao od svih. Albert je moj program, izjavila je Esi, i ako ikome hoće da se odazove onda sam to ja. I tako sam ja sedeo i pričao mu. Obraćao sam se zapravo vazduhu, jer nisam uopšte imao dokaza da me on sluša dok sam ja razglabao stvari, čavrljao nešto, pozivao ga po imenu, drao se na njega, preklinjao ga.
     Odgovora nije bilo, čak se nije videlo ni da nešto zatreperi u vazduhu.
     Kad smo napravili pauzu da nešto pojedemo, Esi mi priđe s leđa i poče da mi masira ramena. Mene je, u stvari, izdavalo grlo, ali sam joj ipak bio zahvalan za njenu pažnju. "Moram bar", kazala je nesigurnim glasom više u vazduh nego obraćajući se meni, "da znam šta radi, čini mi se. Mora da shvati da su nam zalihe ograničene. Mora da se postara da nas vrati u civilizaciju, jer Albert ne bi mogao namerno da nas ostavi da umremo?" Rečenica je bila izrečena. Intonacija nije bila.
     "Siguran sam u to", rekao sam ja, ali se nisam okrenuo kako bi mi mogla videti lice.
     "I ja", reče ona snuždeno, dok sam ja odgurnuo svoj tanjir; na to Doli, da bi promenila temu, reče materinskim tonom:
     "Zar vam se ne dopada kako kuvam?"
     Esini prsti prestadoše da mi masiraju ramena i zariše se u meso. "Robine! Ti ne jedeš!"
     Svi su pogledali u mene. Bilo je zapravo smešno. Nalazili smo se usred potpuno praznog prostora bez nekog izgleda da se dočepamo kuće, a četiri osobe su buljile u mene zato što neću da jedem svoju večeru. To je zbog Esi, naravno, koja se toliko oko mene trudila tokom prvih etapa putovanja, pre nego što je Albert zanemeo; iznenada su shvatili da ja možda nisam dobro.
     U samoj stvari i nisam bio. Brzo sam se zamarao. U rukama sam osećao žmarce kao da su mi utrnule. Nisam imao apetita - već danima nisam bogzna šta jeo, a provukao sam se neopaženo samo zato što smo halapljivo i na brzinu jeli kad bismo ugrabili vreme. "Tako će nam duže potrajati zalihe", rekoh ja smešeći se, ali niko mi ne uzvrati smešak.
     "Glupavi Robine", prošištala je Esi, a prsti joj sa mojih ramena pređoše na čelo da bi videla da li imam temperaturu. Ali tu stvari nisu loše stajale jer sam ja gutao aspirine kad me niko ne bi gledao. Lice mi je poprimilo izraz strpljivosti.
     "Odlično sam, Esi", rekao sam. Što zapravo nije bila laž - malo samozavaravanja, može biti, ali nisam pouzdano znao da sam bolestan. "Pretpostavljam da bi trebalo kompletno da se pregledam, ali s obzirom da na Alberta ne može da se računa..."
     "Za ovo? Albert? Kome treba?" ja iskrenuh glavu zbunjeno da bih pogledao u Esi. "Za ovo treba samo medicinski potprogram", reče ona odlučno.
     "Potprogram?"
     Ona je gnječila hranu u tanjiru. "Medicinski program, pravni program, sekretarski program - svi su pod kontrolom Albertovog programa, ali imaju i zasebne ulaze. Sada smesta pozovi lekarski program!"
     Ja sam je gledao zapanjeno. Za trenutak nisam mogao da govorim, a u glavi mi se vrtelo. "Uradi što sam kazala!" povikala je ona, i ja na kraju nekako progovorih.
     "Ne medicinski program!" povikao sam. "Ima nešto bolje od toga!" Onda se okrenuh i zaurlah u vazduh:
     "Sigfride fon Šrink! U pomoć! Strašno si mi potreban!"
     U nekim trenucima tokom one godine kad sam se pdvrgavao psihoanalizi sedeo sam kao na iglama dok sam čekao da se pojavi Sigfrid. Ponekad bih se dobro načekao, jer u ono vreme Sigfrid je bio program skrpljen od Hiči-kola i softvera ljudske izrade, a softver nije sastavljala moja žena Esi. Esi je znala svoj posao dobro. Vreme reagovanja od milisekundi pretvorilo se u nano, piko, femtosekunde, tako da je Albert mogao da reaguje u realnom vremenskom intervalu, kao čovek - o, do đavola, ne! Bolje od ma kog ljudskog bića!
     I tako kad se Sigfrid nije pojavio smesta, bilo je to kao kad okrenete prekidač a ne upali se svetlo pošto je pregorelo. U tom slučaju ne traćite vreme okrećući prekidač tamo-vamo. Znate u čemu je stvar. "Ne traći vreme", reče Esi naginjući se preko mog ramena. Ako glas može da pobledi, njen je pobledeo.
     Ja se okrenuh i nesigurno se nasmeših. "Čini mi se da stvari stoje gore nego što smo mislili", rekoh joj. Lice joj je bilo bledo, kako to već može. Poklopih joj šake rukom. "Ovo me vraća unazad", rekoh tek da nešto pričam tako da ne moramo baš u ovom času da razmišljamo koliko gore stvari stoje. "Kad me je analizirao Sigfrid, najgore od svega bilo je dok sam čekao da se pojavi. Uvek bih osećao napetost, i..." I tako, pričao sam bez veze. Mogao sam tako da nastavim unedogled da iz Esinih očiju nisam pročitao da nije potrebno.
     Okrenuo sam se i u istom času začuo njegov glas: "Žao mi je što čujem da ti je bilo toliko teško, Robine", reče Sigfrid fon Šrink.
     Čak i za holografsku projekciju Sigfrid je dosta jadno izgledao. Ruke su mu bile prekrštene u krilu, a neudobno je sedeo - ni na čemu. Program se nije potrudio da mu obezbedi stolicu ili notes. Ništa. Samo Sigfrid je bio tu, sa vrlo usiljenim izrazom na licu, kakvog sam ga, koliko se sećam, video samo nekoliko puta. Pogledao nas je sve petoro redom, nas koji smo buljili u njega, i uzdahnuo pre nego što se opet obratio meni. "Pa, Robine", kazao je, "da li bi mi rekao šta te muči?"
     Čuo sam kako je Odi Volters zaustio da mu nešto odgovori, ali je Dženi coknula jezikom i dala mu znak da ćuti, zato što je Esi vrtela glavom. Ja nisam u njih gledao. Kazao sam: "Sigfride, stari limeni čarobnjače, imam jedan problem koji je tačno iz tvog domena."
     On me pogleda ispod obrva. "Da, Robine?"
     "Reč je o jednom slučaju fuge."
     "Teškom?"
     "Krajnje", odgovorio sam ja.
     On klimnu kao da je tako nešto i očekivao da čuje. "Ipak bih više voleo da ne upotrebljavaš stručne termine, Robine." Uzdahnuo je, a prsti u krilu su mu se uplitali i rasplitali. "Reci mi, da li me pozivaš u pomoć zbog sebe?"
     "Zapravo ne, Sigfride", priznadoh ja. Čitava igra mogla je da propadne već u tom trenutku. Čini mi se da se to gotovo dogodilo. On je ćutao neko vreme, ali nikako nije sedeo s mirom - neprestano je vijugao prstima sastavljajući i rastavljajući ih, a kad se pokretao oko celog tela svetlucale su plavičaste iskre u vazduhu. "To je jedan moj prijatelj, Sigfide, možda najbliži prijatelj koga imam na svetu, i on je u velikoj nevolji."
     "Razumem", reče on, klimajući glavom kao da razume - što je pretpostavljam bilo sasvim tačno. "Pretpostavljam da znaš", napomenu on, "da se tvom prijatelju ne može pomoći ukoliko nije lično prisutan."
     "Prisutan je, Sigfride", rekoh ja tihim glasom.
     "Da", odvrati on, "tako nešto sam i mislio." Prsti mu se sada smiriše i on se zavali kao da je imao stolicu u koju bi se zavalio. "Kako bi bilo da mi o tome ispričaš... " i uz smešak, koji mi se učinio kao nešto najprijatnije što sam u životu video, "ovog puta, Robine, možeš da upotrebiš stručne termine ako želiš."
     Čuo sam kako Esi iza mojih leđa polako izdiše vazduh, shvativši da smo oboje pokušavali da zadržimo dah. Pružih se i uhvatih je za ruku.
     "Sigfride", rekao sam počinjući da gubim nadu, "koliko ja shvatam, termin fuga odnosi se na bežanje od realnosti. Ako se neka osoba nađe u situaciji da je frustrirana - izvini, hoću da kažem u položaju da joj vrlo snažni nagoni bivaju osujećeni jedan za drugim, tako da sa tim konfliktom više ne može da živi - ona mu okreće leđa. Beži od njega. Pretvara se da ne postoji. Znam da mešam ovde nekoliko različitih psihoterapeutskih škola, Sigfride, ali da li sam u opštim crtama dobro predstavio stvar?"
     "Prilično dobro, Robine. Ja bar razumem o čemu govoriš."
     "Jedan takav slučaj mogao bi biti", oklevao sam, "možda kad neko ko je vrlo jako zaljubljen u svoju ženu otkrije da ona održava vezu sa njegovim najboljim prijateljem." Osetio sam kako se Esini prsti čvršće stežu oko mojih. Nisam povredio njena osećanja; to me je ona ohrabrivala.
     "Ti brkaš nagone i emocije, Robine, ali ne mari. Šta želiš ovim da pokažeš?"
     Nisam dozvolio da me požuruje. "Ili drugi jedan slučaj", kazao sam, "u vezi sa religioznim osećanjem. Neko ko najiskrenije veruje, otkriva da nema Boga. Pratiš me, Sigfride? Za njega je to bilo nešto neprikosnoveno mada zna da postoje mnogobrojni inteligentni ljudi koji se s tim ne slažu - i onda, malo-pomalo, on otkriva sve više i više stvari koje potkrepljuju ono što oni veruju, i napokon one prevagnu..."
     On učtivo zaklima, ali prsti opet počeše da mu se izvijaju.
     "Tako da napokon mora da prihvati kvantnu mehaniku", rekoh ja.
     Ovo je bio drugi po redu trenutak kada je sve moglo da propadne. Čini mi se da se to skoro dogodilo. Hologram je zatreperio snažno za časak, a izraz na Sigfridovom licu se promenio. Ne bih mogao da kažem u šta se pretvorio. Nije bio nalik na bilo kakav prepoznatljiv izraz; kao da se zamaglio i smekšao.
     Međutim, kad je progovorio glas mu je bio čvrst. "Kad govoriš o nagonima i fugama, Robine", reče on, "ti govoriš o ljudskim bićima. Zamisli da bolesnik za koga si ti zainteresovan nije ljudsko biće." Zastao je, a onda nastavio. "Ne sasvim." Ja ispustih neki zvuk da ga podstaknem da nastavi, jer stvarno nisam znao kako bih dalje. "To će reći, pretpostavimo da on ima te nagone i emocije, oh, programirane u sebi, recimo, ali samo onako kao što čovek može da bude programiran da na primer govori strani jezik kad je već potpuno odrastao. Znanje je tu, ali nije savršeno usvojeno. Postoji akcenat." On zastade. "Mi nismo ljudi", reče.
     Esina ruka čvrsto steže moju. Znak upozorenja. "Albert je programiran da ima karakter ljudskog bića", rekao sam.
     "Da. Koliko god je to moguće. U najvećoj mogućoj meri", složio se Sigfrid, ali mu je izraz lica bio ozbiljan. "Albert ipak nije ljudsko biće, jer to nije nijedan kompjuterski program. Da pomenem samo da nijedan od nas ne može da doživi, na primer, dodir TPP-a. Kad ljudska rasa usled nečijeg ludila i sama poludi, mi ne osećamo ništa."
     Sada je teren bio vrlo osetljiv, tanka ledena pokorica preko mulja, i ako zgazim suviše nezgrapno u šta bismo svi mi mogli da upadnemo? Esi me je čvrsto držala za ruku; ostali su jedva disali. Ja rekoh: "Sigfride, i ljudska bića su sva različita. Ali ti si mi nekada govorio da to nije mnogo važno. Ti si govorio da su problemi duše u duši samoj, a da u njoj leži i lek za te probleme. Ti si samo pomagao svojim pacijentima da ih iznesu na površinu, gde s njima mogu da iziđu na kraj umesto da ih drže zakopane unutra gde mogu da prouzrokuju opsesije i neuroze... i fugu."
     "Istina je da sam ja to govorio, da, Robine."
     "Prosto bi prodrmao staru mašinu, Sigfride, je l' tako? Da se otkači s onog mesta na kome se zaglavila?"
     On razvuče usne u osmeh na bledom licu, no ipak u osmeh. "Približno tako, čini mi se."
     "Dobro. Onda dozvoli da na tebi isprobam jednu teoriju. Dozvoli da predočim da je taj moj prijatelj", nisam smeo u ovom trenutku ponovo da ga imenujem, "taj moj prijatelj nalazi se u jednoj konfliktnoj situaciji s kojom ne može da se ponese. On je veoma inteligentan i izvanredno dobro obavešten. On ima pristup u najbolja i najnovija saznanja posebno u oblasti nauke - razne oblasti nauke - fizike i astrofizike i kosmologije i svega ostalog. Kako ta nauka počiva na kvantnoj mehanici, on prihvata kvantnu mehaniku kao valjanu - ne bi mogao da obavlja posao za koji je programiran bez toga. To je bitno u njegovom - programu." Zamalo da kažem "karakteru".
     Širok osmeh više je ličio na usne razvučene od bola a ne od veselja, ali je još slušao šta govorim.
     "U isto vreme, Sigfride, kod njega postoji još jedan sloj u programu. Naučen je da misli kao i da se ponaša kao - da bude, koliko god može da bude - vrlo inteligentna i mudra osoba koja je umrla bog te pita koliko odavno a koja je slučajno čvrsto verovala da je kvantna mehanika potpuno pogrešna stvar. Ne znam da li bi to bilo dovoljno konfliktna situacija da ozledi ljudsko biće", rekao sam, "ali je u stanju da nanese veliku štetu - ovaj - kompjuterskom programu."
     Sada su se na Sigfridovom licu pojavile prve graške znoja. Klimao je ćuteći, a meni pred očima iskrsnu jasna, mučna slika iz prošlosti - ovako kako Sigfrid sad gleda u mene, tako sam ja gledao u Sigfrida u onim davnim danima kad me je psihoanalizirao. "Je li to moguće?" upitao sam.
     "To je teška dihotomija, da", prošaputao je on.
     I ovde se ja zaglibih.
     Tanak led se provalio. Ja sam upao do članaka u mulj. Još se nisam davio, ali sam bio zaglibljen. Nisam znao kuda dalje da krenem.
     To mi je preseklo koncentraciju. Gledao sam bespomoćno u Esi i u ostale, osećajući kako sam vrlo star i vrlo umoran - i mnogo bolestan, takođe. Toliko sam bio zaokupljen tehničkim problemom oko analiziranja moga analitičara da sam zaboravio na bol u stomaku i na utrnulost u rukama; ali sad se oboje povratilo. Ništa nije vredelo. Nisam bio dovoljno vešt. Bio sam apsolutno siguran da sam otkrio suštinski problem koji je Alberta naterao u bekstvo - a od toga ništa nije ispalo!
     Ne znam koliko bih dugo tamo sedeo kao neka budala da mi nisu pritekli u pomoć. I to dve osobe odjednom. "Samo napred", šapnu mi Esi na uvo, a u tom istom času Dženi Ji-đing se prenula i natuknula:
     "Mora biti da je nešto ubrzalo taj događaj, zar nije tako?"
     Sigfridovo lice poblede. Pun pogodak. Opipljiv pogodak.
     "Šta je bilo, Sigfride?" upitao sam ga ja. Nema odgovora. "Hajde, Sigfride, stara Šrink-mašino, ispljuni to. Šta je to bilo što je Alberta nateralo da se zablokira?"
     On me je gledao pravo u oči, a ja ipak nisam mogao da mu pročitam ništa s lica, zato što mu se lice nije jasno videlo od snega. Gotovo kao da je slika na PV aparatu, pa je došlo do kvara u integrisanim kolima pa se slika zamagljuje.
     Zamagljuje? Ili beži? "Sigfride", povikao sam, molim te! Reci nam šta je toliko prestrašilo Alberta da je pobegao!"
     Još više snega. Nisam čak više razaznavao da li gleda u mene. "Reci mi!" zapovedio sam mu, a od te nejasne holografske slike dopre odgovor:
     "Kugelblic."
     "Šta? Šta je kugelblic?" Gledao sam ukočeno unaokolo, frustriran. "Do vraga, dovedi ga ovamo da nam on sam kaže."
     "Tu je, Robine", šapnu mi Esi na uvo.
     I slika se ponovo izoštrila, samo to više nije bio Sigfrid. Skladne Frojdove crte razmekšale su se i proširile u blago, mlohavo lice nemačkog kapelnika, a kruna belih vlasi natkriljavala je tužne oči moga najboljeg i najprisnijeg prijatelja.
     "Ovde sam, Robine", reče Albert žalosnim glasom. "Hvala tebi na pomoći. Samo ne znam da li ćeš ti zahvaliti meni."
     Tu je Albert bio u pravu. Nisam mu zahvalio.
     Tu Albert takođe nije bio u pravu, odnosno bio je u pravu iz pogrešnog razloga, jer razlog zbog koga mu nisam zahvalio nije bio samo što je ono što je rekao bilo tako jezivo neprijatno, tako stravično nerazumljivo, već takođe što to nisam bio u stanju da učinim kad je završio.
     Moje stanje nije bilo mnogo bolje ni kad je on počeo, jer napetost koja je počela da popušta kad se on vratio nastavila je i dalje da popušta, skroz do kraja. Bio sam isceđen. Iscrpen. Pouzdano se moglo očekivati da budem iscrpen, rekoh ja sebi, jer sam Bog zna da je ovo bilo najnapetije naprezanje koje sam preživeo, ali bilo je gore od proste iscrpenosti. Osećao sam da je ovo kraj. Nije to bio samo moj stomak ili moje ruke ili moja glava; izgledalo je kao da se sve moje baterije prazne najedanput, i bilo je potrebno da se saberem koliko god mogu da bih se usredsredio na ono što je on govorio.
     "Nisam zapravo otišao u fugu, kako vi to kažete", rekao je on, premećući po prstima svoju nezapaljenu lulu. Nije se trudio da izgleda šaljivo. Bio je obučen u trenerku i komotne pantalone, ali je na nogama imao cipele i na njima zavezane pertle. "Istina je da je postojala dihotomija, i da sam usled toga bio ranjiv - vi ćete razumeti, gđo Brodhed, tu kontradikciju u mome programu; kola su počela da mi se zapetljavaju. Pošto ste me vi načinili homeostatičnim, pojavio se još jedan imperativ: otkloniti kvar."
     Esi sa žaljenjem klimnu. "Homeostaza, da. Ali da sebe opraviš potrebno je da samom sebi postaviš dijagnozu. Trebalo je da me konsultuješ radi pregleda!"
     "Smatrao sam da nije, gđo Brodhed", reče on. "Uz sve uvažavanje, teškoće su se nalazile u sferi u kojoj sam ja bolje potkovan od vas."
     "U kosmologiji, ha!"
     Ja se napregnuh da nešto kažem - što nije bilo lako zato što je letargija bila snažna. "Hoćeš, molim te, samo da mi kažeš šta si uradio, Alberte?"
     On polako reče: "Uradio sam nešto što je lako, Robine. Odlučio sam da razrešim te konflikte. Znam da oni meni izgledaju važniji nego vama; vi ste u stanju da budete sasvim srećni i ako ne razrešite kosmološke probleme, ali ja ne mogu. Posvećivao sam sve više i više svog kapaciteta proučavanju. Možda i ne znate da sam ja uključio veliki broj Hiči-lepeza u kompjuterske memorije ovog broda, od kojih neke nisu dosad analizirane kako valja. Bio je to vrlo težak posao, a u isto vreme sam vršio i sopstvena promatranja."
     "Šta si uradio, Alberte!"
     "Pa eto to sam uradio. U bankama podataka Hičija, pronašao sam da se na mnogo mesta pominje ono što smo mi nazivali nedostajuća masa. Sećaš se, Robine. Ona masa koja bi trebalo da postoji u vaseljeni i kojom bi se objasnilo njeno gravitaciono ponašanje, ali koju nijedan astronom nije bio u stanju da otkrije ..."
     "Sećam se!"
     "Da. E pa, možda sam je ja otkrio." Sedeo je zadubljen u misli za časak. "Doduše, bojim se da to nije rešilo moj problem. Pogoršalo ga je. Da niste uspeli da doprete do mene uz pomoć vašeg veštog malog trika, tj. obraćajući mi se kroz Sigfrida, moj potprogram, možda bi se u meni još zapetljavala integrisana kola..."
     "Otkrio šta?" povikao sam ja. Narasli nivo adrenalina mi je gotovo, ali ne sasvim, otklonio pažnju sa alarmnih signala koje mi je upućivalo moje telo.
     On mahnu rukom i ja videh da se na video-ekranu nešto razaznaje.
     Taj prvi pogled, bačen na brzinu, nije pomogao da shvatim šta se razaznaje. Ali kad sam bacio drugi, i to pažljiviji pogled, sav sam se ohladio i pogled mi se ukočio.
     Na ekranu se uglavnom uopšte ništa nije videlo. Uz jednu njegovu ivicu - okrajak nekog kovitlaca svetlosti - neka galaksija, razume se; pomislio sam da veoma liči na M-31 u sazvežđu Andromeda, ali ja nisam stručnjak za galaksije. Pogotovu kad oko njih ne vidim zvezde poprskane unaokolo, a ovde takvih poprskanih zvezda nije bilo.
     Bilo je nečega nalik na zvezde. Male svetle tačke, tu i tamo. Ali to nisu bile zvezde, jer su žmirkale i treperile kao svetiljke na božićnom drvcetu. Zamislite dvadesetak svitaca koji lete po hladnoj noći pa se njihovi mali strasni repići ne pale vrlo često, a dovoljno su daleko da ne mogu lako da se vide. Tako su izgledale. Najupadljiviji objekat među njima, mada ne suviše uočljiv, bilo je nešto pomalo nalik na nerotirajuću crnu rupu u kojoj sam jednom izgubio Klaru, ali ne toliko veliko i tako pretećeg izgleda. Mada je sve ovo bilo čudno, nisam zbog toga zaprepašćeno zadahtao. Čuo sam kako su i drugi puštali neke šumove, takođe. "Ovo je brod!" prošaputala je Doli, nesigurnim glasom. I tako je i bilo.
     Tako je i Albert rekao. On se svečano okrenuo ka nama. "Ovo je brod, da gđo Brodhed", rekao je. "Ovo je, u stvari onaj Hiči-brod koji smo već videli, u to sam gotovo siguran. Pitam se već izvesno vreme da li bih mogao sa njim da uspostavim komunikaciju."
     "Komunikaciju! Sa Hičijima! Alberte", povikao sam ja, "ja znam da si ti lud, ali zar ne shvataš koliko je to opasno?"
     "Što se tiče opasnosti", reče on natušteno, "ja se mnogo više bojim kugelblica."
     "Kugelblica?" tu se ja potpuno razbesneh. "Alberte, magarčino jedna, ja ne znam šta je kugelblic i baš me mnogo briga. Ono što me briga jeste da si nas ti gotovo sve usmrtio, i ..."
     Zaustavio sam se ovde, jer me je Esina ruka na mojim ustima zaustavila: "Ućuti, Robine!" prosiktala je ona. "Hoćeš opet da ga oteraš u fugu? A sada, Alberte", reče ona, sasvim mirno, "da, molim te reci nam šta je kugelblic. Ovo ovde meni liči na crnu rupu, zapravo."

     Ja sam Robinu nekoliko puta rekao šta je kugelblic - crna rupa prouzrokovana kolapsom velike količine energije, a ne velike količine materije - ali kako nju nikada niko nije video on me zapravo nije ni slušao. Ja sam mu takođe govorio o opštem stanju koje vlada u međugalaktičkom prostranstvu - vrlo mala količina slobodne materije ili energije, izuzimajući oskudni dotok fotona iz udaljenih galaksija, i, razume se, univerzalnu 3, 7K radijaciju - zbog čega je ono predstavljalo vrlo pogodno mesto za postavljanje kugelblica, pošto se želelo da ništa drugo u njega ne upadne.

     On pređe rukom preko čela. "Ovaj središnji objekat mislite. Da, to jeste neka vrsta crne rupe. Ali tu se ne nalazi jedna crna rupa; ima ih više. Nisam uspeo da ih izbrojim pošto se one ne mogu detektovati sem kad upad nekih čestica materije proizvede radijaciju, a ovde u međugalaktičkom prostoru nema mnogo materije ..."
     "U međugalaktičkom prostoru?" povika Volters ali se onda zaustavi videći kako ga Esi posmatra.
     "Da, Alberte, molim te nastavi", ohrabrila ga je ona.
     "Ja ne znam koliko tu ima crnih rupa. Više od deset. Verovatno više od deset na kvadrat, sve ukupno." On me molećivo pogleda. "Robine, možeš li da zamisliš koliko je to čudno? Kako čovek može to da objasni?"
     "Ja ne samo da to ne mogu da objasnim; ja čak ne znam šta je to kugelblic."
     "Oh, za boga miloga, Robine", reče on nestrpljivo, "o tome smo već diskutovali. Crna rupa nastaje kao rezultat kolapsa materije koja postiže izvanrednu gustinu. Džon Viler je bio prvi koji je prorekao postojanje još jednog oblika crnih rupa, koje se ne sastoje od materije već od energije - tolike količine energije, toliko gusto zbijene, da njena sopstvena masa privuče oko sebe kosmički prostor. To se zove kugelblic!"
     On uzdahnu, a zatim reče: "Ja imam dve teorije. Prema prvoj, čitav ovaj konstrukt je artefakt. Kugelblic je okružen crnim rupama; smatram zato da bi privukao svu slobodnu materiju - koje na ovom mestu, pre svega nema mnogo - da ne upadne u sam kugelblic. Prema drugoj teoriji, mi možda sada gledamo u nedostajuću masu."
     Ja skočih na noge. "Alberte", kriknuh, "znaš li ti šta govoriš? Hoćeš da kažeš da je neko ovu stvar napravio? Hoćeš da kažeš..." Skočio sam i nisam dovršio rečenicu.
     Nisam je dovršio, zato što nisam bio u stanju. Razlog je delom ležao u tome što mi se po glavi vrzmalo tako mnogo stravičnih misli; jer ako je neko napravio kugelblic, i ako je kugelblic deo te "nedostajuće mase", onda se kao očigledan nameće zaključak da se neko petlja u zakone same vaseljene, pokušavajući da preokrene proces njenog širenja, iz razloga koje (u tom trenutku) nisam mogao da pogodim.
     Drugi razlog je bio taj što sam se prevrnuo. Prevrnuo sam se zato što me iz nekog razloga noge više nisu držale. Osećao sam strahovit bol u jednoj polovini glave, negde oko uveta. Pred očima mi je sve posivelo i zamaglilo se.
     Čuo sam kako je Albert uzviknuo: "O, Robine! Nisam obratio pažnju na tvoje telesno stanje!"
     "Moje šta?" upitao sam ja. To jest, pokušao sam da upitam. Moje usne, činilo se, nisu htele valjano da artikulišu reči, i osetio sam iznenada da sam jako pospan. Onaj prvi nalet lokalizovanog bola došao je i prošao, ali je u meni postojala svest o bolu, o da, ogromnom bolu, koji nije bio daleko i koji se naglo približavao.
     Kažu da postoji selektivna amnezija za bol. Onog izlaska tvoje sopstvene srži kroz kanal sećaš se samo kao nekog šaljivo gadnog doživljaja, i to gotovo s nežnošću; kad ne bi tako bilo, kažu, nijedna žena ne bi rodila više od jednog deteta. To važi za većinu od vas, pretpostavljam. Siguran sam da je za mene važilo čitav niz godina, ali sada ne.
     Sada se zaista vrlo jasno sećam, da, gotovo sa šaljivom nežnošću. Događaj u mojoj glavi imao je dejstvo anestezije, i ono što sam doživeo ostalo je nejasno. Ali ja se te nejasnoće sećam veoma jasno. Sećam se onog uspaničenog razgovora, i toga kako su me odvukli na kauč; sećam se dugih dijaloga i malih uboda iglama kojima mi je Albert ubrizgavao lekove i uzimao uzorke sa mene. I sećam se kako je Esi jecala.
     Ljuljuškala mi je glavu držeći je na svom krilu. Mada se preko mene obraćala Albertu, i to uglavnom na ruskom, čuo sam svoje ime više puta i znao sam da govori o meni. Pokušao sam da pružim ruku i potapšem je po obrazu. "Ja umirem", rekao sam - odnosno pokušao sam da kažem.
     Ona me je razumela. Nagla se nada mnom tako da mi je njena duga kosa doticala lice. "Vrlo dragi Robine", tiho je pevušila, "istina je, da, ti umireš. Odnosno tvoje telo. Ali to za tebe ne označava kraj."
     E sad, mi smo razgovarali o religiji s vremena na vreme tokom ovih decenija otkako smo zajedno. Ja sam znao u šta ona veruje. Čak sam znao i u šta ja verujem. Esi, hteo sam da joj kažem, ti me nikad dosad nisi lagala, ne moraš to da činiš sada da bi mi nekako olakšala umiranje. Sve je u redu. Ali sve što sam uspeo da kažem bilo je:
     "Označava!"
     Suze su mi kapale po licu dok me je njihala u naručju tiho pevušeći. "Ne. Stvarno ne, najdraži moj Robine. Postoji jedna šansa, jedna vrlo dobra šansa..."
     Ja načinih ogroman napor. "Ne... postoji... drugi život", rekoh, odlučno, izgovarajući reč po reč što sam mogao jasnije. Možda nije bilo jasno, ali me je ona razumela. Sagla se i poljubila me u čelo. Osetio sam kako joj se usne na mojoj koži pomeraju dok je šaputala:
     "Da. Sad postoji drugi život."
     Odnosno možda je rekla Drugi Život.









22.
     A zvezde su nastavila da kruže. Nisu marile za ono što se događalo sa jednim dvonožnim inteligentnim - dobro, poluinteligentnim - živim sisarom, samo zato što sam to slučajno bio ja. Ja sam oduvek bio pristalica egocentričnog viđenja kosmologije. Ja se nalazim u središtu a sve drugo je s jedne ili druge moje strane; "normalno" to sam ja; "važno" je ono što se nalazi u mojoj blizini; "značajno" je ono što je po mom mišljenju važno. Ja sam bio pristalica tog pogleda, ali ne i vaseljena. Ona je nastavila svojim putem kao da ja uopšte nisam važan.
     U samoj stvari, ja u tom trenutku nisam čak ni samom sebi bio važan, jer sam bio izvan toga. Mnogo hiljada svetlosnih godina iza nas, dole na Zemlji gneral Mancbergen gonio je drugu grupu terorista koji su kidnapovali jedan šatl, a komesar je uhvatio čoveka koji je pucao na mene; ja nisam to znao, a i da sam znao ne bi mi bilo važno. Znatno bliže, ali i dalje udaljena od nas kao Anares od Zemlje, Džil-Klara Mojnlin pokušavala je da shvati šta joj govore Hičiji; ja ni to tada nisam znao. Zaista sasvim blizu mene, moja žena, Esi, pokušavala je da uradi nešto što nikada dotle nije uradila, mada je sama taj proces smislila, uz pomoć Alberta, koji je čitav proces imao uskladišten u svojoj memoriji ali nije imao ruke kojima bi ga obavio. To bi mi bilo u mnogo većoj meri važno da sam znao šta njih dvoje rade.
     Ali nisam mogao znati, razume se, pošto sam bio mrtav.
     Međutim, nisam takav i ostao.
     Kad sam bio mali, majka mi je čitala priče. Među njima je bila jedna o čoveku čija su čula bila nekako ispremetana posle operacije mozga. Ne sećam se ko je napisao, Vern, Vels, jedan od onih velikana Zlatne ere - neko od njih. Ono čega se sećam jeste poenta priče. Čovek posle operacije zvuke vidi, dodir čuje, i na kraju pita: "Šta miriše tamnocrveno?"
     Tu priču sam čuo kad sam bio mali. Sad sam bio veliki. To više nije bila priča.
     To je bila mora.
     Čulni utisci su me bombardovali, ali ja nisam mogao da ih razaznam! Ne mogu, što se toga tiče, ni sada da ih opišem kao što ne mogu da opišem... smerglič. Znate li šta je smerglič? Ne. Ne znam ni ja, jer sam tu reč upravo izmislio. To je samo reč. Koja nema značenje dok joj ga neko ne prišije baš kao ni boje, zvuci, pritisci, jeze, vučenja, trzaji, izvijanja, pečenja, žudnje - milijarde pojedinačnih utisaka koji su navaljivali na mene nagog, nejakog. Nisam znao šta oni znače. Niti šta su. Niti čime mi prete. Ne znam čak sa čime bih ovo uporedio. Može biti da rađanje izgleda ovako. Sumnjam. Ne verujem da bi iko od nas preživeo kad bi tako bilo.
     Ali ja sam preživeo.
     Preživeo sam iz jednog jedinog razloga. Bilo je nemoguće da ne preživim. To je najstarije zapisano pravilo: Trudnu ženu ne možeš obremeniti, i ne možeš ubiti nekoga ko je već mrtav. "Preživao" sam zato što je sve ono što je u meni moglo biti ubijeno - bilo ubijeno.
     Možete li to sebi da predstavite?
     Pokušajte. Odran. Silovan. A iznad svega, svestan da sam mrtav.
     Među pričama koje mi je majka čitala bio je i Danteov Pakao, i ponekad se pitam da nije Dante odnekuda predviđao kako će meni biti u ovom položaju. Jer ako nije, odakle mu onda ideja za opis Pakla?
     Koliko je dugo trajalo to ja ne znam, ali činilo se kao večnost.
     A onda je sve uminulo. Prodorna svetlost se udaljila. Stravični zvuci postali su tiši, svrabovi i stiskanje i uskomešanost su oslabili.
     Vrlo dugo nije postojalo uopšte ništa, kao u Karlsbadskim špiljama u onom jezovitom trenutku kad ugase svetlo da bi vam pokazali šta je stvarni mrak. Nikakvog svetla nije bilo. Nije bilo ničega osim zbrkanog mrmorenja iz daljine koje je moglo poticati od opticanja krvi oko uzengije i nakovnja u mojim ušima.
     Da sam imao uši.
     A onda je mrmor počeo da liči izdaleka na glas, i na reči; i iz velike daljine, začuo se glas Alberta Ajnštajna:
     "Robine?"
     Pokušao sam da se prisetim kako da govorim.
     "Robine? Robine, prijatelju moj, čuješ li me?"
     "Da", povikao sam ja, a ne znam kako. "Evo me ovde!" kao da znam gde je to "ovde".
     Duga pauza. Onda opet Albertov glas, još slab ali bliži. "Robine", rekao je, izgovarajući reč po reč kao da se obraća sasvim malom detetu. "Robine. Slušaj. Bezbedan si."
     "Bezbedan?"
     "Bezbedan si", ponovio je on. "Ja ću uliti u tebe sve što je potrebno."
     Nisam ništa odgovorio. Nisam ni imao šta.
     "Ja ću te sad učiti, Robine", reče on, "sve malo-pomalo. Budi strpljiv, Robine. Uskoro ćeš biti u stanju da vidiš i čuješ i da razumeš."
     Strpljiv? Drugo ništa nisam ni mogao da budem. Drugih opcija nisam imao do da strpljivo trpim dok me on podučava. Imao sam poverenja u starog Alberta, čak i tada. Poverovao sam mu na reč da može da nauči gluvog da čuje i slepog da vidi.
     Ali ima li načina naučiti mrtvoga da živi?
     Nemam naročitu želju da ponovo proživljavam tu kratkotrajnu večnost. Po Albertovom merenju vremena i po satovima od cezijuma koje je dogovorno udesio ljudski deo Galaksije, to je trajalo - on kaže - osamdeset četiri sata i još malkice. Po njegovom vremenu. Ne po mome. Po mome trajalo je beskrajno dugo.
     Mada je moje pamćenje vrlo dobro, nekih stvari sećam se samo nejasno. Ne zbog nesposobnosti. Zbog sopstvene želje, a takođe i zbog faktičke brzine. Dozvolite da objasnim. Hitna razmena među bitovima i bajtovima usred banke podataka obavlja se mnogo brže nego u organskom životu koji sam ja iza sebe ostavio. Ona zamagljuje prošlost slojevima novih podataka. A to je, znate, vrlo dobro, jer što je dalje onaj grozomorni prelaz od moje "sadašnjosti", to mi se više dopada.
     Ako i nisam spreman da vam dajem podatke o nekim od tih najranijih trenutaka, spreman sam ipak da se osvrnem na nešto krupno. Koliko krupno? Krupno.
     Albert kaže da se ja antropomorfizujem. Možda je i tako. Šta je u tome loše? Ja sam, na kraju krajeva, najveći deo svog života proveo u morfološkom smislu kao antropos, a starih navika se teško oslobađamo. I stoga kad me je Albert doveo u stanje stabilnosti i kad sam - čini mi se da se jedino može reći 'ugolemljen' - ja sam sebe zamišljao kao ljudsko antropomorfno biće. Polazeći od toga, razume se, da je to ljudsko biće ogromnije od galaksija, vajkadašnjije od zvezda, i da ima mudrost koju su milijarde nas dotada stekle. Lokalnu grupu - našu Galaksiju i njene najbliže susede - ja vidim kao malenu grudvu u moru energije i mase koje se zgrušava. Mogao sam da je vidim celu-celcatu. Međutim, ja sam gledao u pravcu svoje postojbine, majke Galaksije i M-31 pored nje, sa Magelanovim oblacima umiljato pribijenim uz nju i sa svim ostalim oblačićima i globulicama i kiticama i paperjastim pramenčićima gasa i zvezdanog sjaja. I ja - moj antropomorfni deo - se ispružih da ih dotaknem i uhvatim ih u šaku i da ih provučem kroz prste, kao da sam Bog.
     Nisam istinski bio Bog, čak ni dovoljno nalik na Boga, da bih istinski mogao da dotaknem bilo koju galaksiju. Uopšte ništa nisam mogao da dotaknem. Nisam imao čime da dotaknem. Sve je to bila iluzija i optika, kao kad Albert pali svoju lulu. Tamo ničega nije bilo. Ni Alberta ni lule.
     Ni mene. Zaista ne. U operativnom smislu nisam bio nalik na Boga, zato što nisam postojao kao nešto opipljivo. Nisam mogao da stvorim nebesa i zemlju, niti da ih uništim. Nisam čak uopšte mogao da utičem ni na njihov najmanji delić u nekakvom fizičkom smislu.
     Ali sam mogao prekrasno sve da ih vidim. Spolja i iznutra. Mogao sam, stojeći usred svog računarskog sistema koji je sada bio moje prebivalište, da vidim, izvirujući pored Masei 1 i 2, da vidim milione i zilione drugih grupa i galaksija koje su se prostirale u daleki istačkani beskraj, sve do optičkih granica vaseljene tamo gde zvezdane skupine umiču brže nego što se svetlost reflektuje da bi se mogla videti... a i još dalje iza toga, takođe, mada ono što sam mogao da "vidim" iza optičke granice nije zapravo bilo mnogo drukčije - i nije zapravo bilo, kaže mi Albert, ništa drugo do jedna hipoteza uskladištena u Hiči-memorije iz kojih sam se ja napajao.
     Jer razume se, ovako je to bilo. Stari Robin nije se najedanput ogromno proširio. Ovo su bili samo bedni ostaci Robineta Brodheda, koji u tom trenutku nije bio ništa drugo do gomila zbrkanih jedinica informacija koje su plivale po moru podataka uskladištenih u programskoj biblioteci na Vernoj Dragoj.
     Jedan glas se probio u moj beskrajni i večiti san: Albertov glas. "Robine, jesi li dobro?"
     Nisam hteo da ga lažem. "Nisam. Ni najmanje nisam dobro."
     "Biće bolje, Robine."
     "Nadam se da hoće", rekao sam ja. "...Alberte?"
     "Molim ?"
     "Ne zameram ti što si se bio izbezumio", rekao sam mu, "ako si prošao kroz ovako nešto."
     Za trenutak je vladala tišina, a onda se začulo nešto nalik na prigušeni smeh. "Robine", rekao je on, "još nisi video ono zbog čega sam se bio izbezumio."
     Ne mogu da kažem koliko je sve ovo trajalo. Ne znam da li je pojam "vremena" imao bilo kakvo značenje, jer na elektronskom novou, na kome sam ja sada obitavao, vreme se ne može odmeriti dobro u odnosu na bilo šta što je "stvarno". Mnogo vremena se protraći. Uskladištena elektronska inteligencija ne funkcioniše tako efikasno kao mehanizmi s kojima se mi rađamo; algoritam nije najbolja zamena za sinaptičku vezu koja postoji među nervnim ćelijama. S druge strane, stvari se kreću mnogo brže ovde dole na nivou subčestica, gde je femtosekunda jedinica vremena koja se može osetiti. Ako biste pomnožili pluseve i ufaktorisali minuse, morali biste izjaviti da sam ja sad živeo negde između deset i deset hiljada puta brže nego što sam bio navikao da živim.
     Razume se, postoje objektivni načini za merenje realnog vremena - pod čim podrazumevam vreme na Vernoj Dragoj. Esi je brižljivo vodila računa o minutima. Da bi se preparirao jedan leš za tugaljivo poluskladištenje za njen lanac, preduzeća Drugi život bilo je potrebno mnogo sati. Da bi se preparirao ovaj mrca koji sam slučajno bio ja za nešto bolje uskladištenje koje je moglo da se smesti u lepezu, tačno onakva kakva je bila Albertova, bilo je potrebno mnogo više vremena. Kad je završila svoj deo posla, sela je i čekala, držeći u ruci piće koje nije pila dok su Odi, Dženi i Doli činili napore da vode s njom razgovore koje ona nije čula, mada bi pokatkad nešto odgovorila što opet oni nisu čuli. Ovo društvo na Vernoj Dragoj nije bilo veselo dok je iščekivalo da vidi da li će se uopšte išta očuvati od pokojnog Robineta Brodheda, za šta je sve u svemu bilo potrebno više od tri i po dana.
     Za mene je to, u onom svetu brzog obrtanja i čarolija i boja i zabranjenih kružnih putanja u koji sam sada bio prenet - pa, za mene je to bilo ravno večnosti. Tako je izgledalo.
     "Ono što moraš da naučiš", naredio mi je Albert, "to je kako ćeš da koristiš svoje ulaze i izlaze."
     "O, sjajno", povikao sam ja zadovoljno, "je l' to sve? Boga mu! Pa to uopšte ne zvuči teško!"
     Uzdah. "Radujem se što si sačuvao svoj smisao za humor", odgovorio mi je on, a ja sam to čuo: biće ti vraški potreban. "Sad moraš na posao, bojim se. Za mene nije lako da te i dalje ovako hermetizujem..."
     "Her - šta?"
     "Da te štitim, Robine", reče on nestrpljivo. "Da ograničavam tvoj pristup informacijama kako ne bi patio zbog preteranog osećanja zbrkanosti i dezorijentacije."
     "Alberte", rekao sam ja, "jesi li ti sišao s uma? Ja sam video čitavu vaseljenu!"
     "Ti si video samo onoliko koliko sam ja u bankama podataka pretražio, Robine. Što nije dobro. Ja ne mogu da kontrolišem tvoje pretraživanje večito. Ti moraš da naučiš da to sam radiš. Zato ću malo da smanjim svoj nadzor nad tobom, kad budeš spreman za to."
     Ja skupih snagu. "Ja sam spreman."
     Ali nisam bio skupio dovoljno snage.
     Ne biste verovali koliko je to mučno. Cvrkutavi, cvrčavi, uporni, nametljivi glasovi svih ulaza zajedno navališe na mene - ovaj, navališe na one tačke u neprostornoj geometriji koje sam ja i dalje uporno smatrao za svoje uši. Bila je to prava tortura. Da li je bilo isto onako strašno kad sam najednom bio nag i izložen svemu? Ne. Bilo je gore. U onom prvom užasnom naletu raznih senzacija bar jedna stvar mi je išla na ruku. Tada još nisam bio naučio da raspoznajem buku kao zvuk, niti bol kao bol. Sada sam to znao. Znao sam kad osećam bol. "Molim te, Alberte", zavapio sam. "Šta je to?"
     "To su samo banke podataka koje su ti dostupne, Robine", reče on umirujući me. "Samo lepeze koje se nalaze na Vernoj Dragoj, plus telemetrijski podaci, plus neki imputi sa senzora upućeni brodu i samoj posadi."
     "Naredi da se zaustave."
     "Ne mogu." U glasu mu se osećalo istinsko saosećanje, mada glas zapravo nije postojao. "Moraš to da uradiš, Robine. Moraš da odabereš koje memorije želiš da pretražiš. Odaberi samo jednu od njih a blokiraj ostale."
     "Da uradim šta?" preklinjao sam ga ja, smeten više nego ikada.
     "Izaberi prosto jednu, Robine", reče on strpljivo. "Neke su naše sopstvne banke podataka, neke su Hiči-lepeze, neke su neke druge stvari. Moraš da naučiš kako da se na njih priključiš preko interfejsa."
     "Interfejsa?"
     "Da ih konsultuješ, Robine. Kao da su to priručnici u kakvoj biblioteci. Kao da su knjige na policama."
     "Knjige se na čoveka ne deru! A ovi se svi deru!"
     "Dabome. Na taj način ti skreću pažnju na sebe - baš kao što knjige privlače tvoj pogled. Ali ti treba da gledaš samo u onu koja ti je potrebna. Postoji jedna određena koja će ti, čini mi se, olakšati posao. Vidi da li možeš da je pronađeš."
     "Da je pronađem? Kako ću da je potražim?"
     Začuo se neki šum nalik na uzdah. "Pa evo", reče on, "postoji jedno lukavstvo koje se može isprobati, Robine. Ne mogu da ti kažem da tražiš gore, dole ili sa strane, zato što pretpostavljam da još nemaš referentni sistem..."
     "Vraški tačno!"
     "Međutim, postoji jedan stari trik koji koriste dreseri životinja, i koji se koristi da bi se životinja privolela da izvodi komplikovane veštine koje ne razume. Postojao je jedan mađioničar koji bi puštao jednog psa među publiku, da tamo odabere jednu osobu, da od nje uzme izvestan predmet..."
     "Alberte", zavapih ja, "ovo nije trenutak da mi sada pričaš takve dugačke, rasplinute anegdote!"
     "Ne, ovo nije anegdota. Ovo je psihološki eksperiment. Daje dobre rezultate kod pasa. Nije mi poznato da je ikad isproban na nekom odraslom ljudskom biću, ali hajde da vidimo. Evo šta treba da radiš. Počni da se krećeš u jednom smeru. Ako je dobar smer ja ću ti reći da nastaviš. Kad prestanem da ti govorim, ti prestani da radiš tu dotičnu stvar. Domišljaj se. Isprobavaj različite stvari. Kad je ta nova stvar koju radiš, ili smer kojim ideš, koristan, ja ću ti reći da tako nastaviš. Možeš li tako da radiš?"
     Zapitao sam ga: "Hoćeš li mi udeliti parče hleba kad budem završio, Alberte?"
     Prigušen kikot. "Odnosno bar elektronski analog, Robine. A sad, počni da eksperimentišeš."
     Počni da eksperimentišeš! Kako? Ali nije vredelo postavljati to pitanje, jer da je Albert bio u stanju da mi to "kako" objasni rečima ne bismo morali da okušavamo trik dresera pasa. I tako ja počeh - da radim stvari.
     Ne umem da vam kažem koje sam stvari radio, precizno. Mogu možda da upotrebim jednu analogiju. Kad sam ja bio đak, na času biologije su nam pokazali jedan EKG-skener i pokazali nam kako naš mozak generiše alfa talase. Moguće je, govorili su nam, ubrzati rad talasa i uvećati talase - povećavanjem frekvencije ili amplitude - ali nije niko mogao da nam objasni kako da to postignemo. Mi smo svi probali, sva deca redom, i svako od nas je u stvari uspeo da ubrza sinusoidu na ekranu, ali ni dva deteta nisu opisala na isti način šta su uradila. Jedan je kazao da je zadržao dah, drugi da je nekako zategao mišiće; jedan je mislio na jelo, a jedan je kao pokušavao da zeva i da pri tom ne otvara usta. Nijedan nije bio stvaran način. Svi su bili delotvorni; ni ono što sam ja radio nije takođe bilo stvarno jer nisam imao ništa stvarno čime bih to radio.
     Ali sam se pokretao. Nekako sam se pokretao. Za sve to vreme Albertov glas je ponavljao: "Ne. Ne. Ne. Ne, ne radi se tako. Ne. Ne..."
     A zatim: "Da! Da, Robine, samo tako nastavi!"
     "Pa nastavljam!"
     "Ne pričaj, Robine. Samo nastavi da radiš. Samo radi. Samotakosamotakosamotakosamo - ne. Stop"
     Ne.
     Ne.
     Ne.
     Ne - da! Samotakosamotakosamotakosamotako - ne - da! Samo nastavi - stop! To je ta, Robine. Sveska koju moraš da otvoriš."
     "Ovde? Ovu stvar ovde? Ovaj glas koji zvuči kao..."
     Zaustavio sam se. Nisam mogao da nastavim. Vidite, bio sam se pomirio sa činjenicom da sam mrtav, da se sastojim samo od uskladištenih elektrona u jednoj lepezi podataka, kadar, da opštim u to vreme samo sa kompjuterskom memorijom ili drugom neživom osobom kao što je Albert.
     "Otvori tu svesku!" naredio mi je. "Pusti je da ti se obrati!"
     Njoj nije bila potrebna dozvola. "Zdravo, Robine, ljubavi", rekao je neživi glas moje drage žene, Esi - čudan, zategnut, ali uopšte nije bilo sumnje da je bio njen. "Na finom se mestu sad nalaziš, je l' da?"
     Čini mi se da ništa, čak ni saznanje o sopstvenoj smrti, nije za mene bio takav užasan udarac kao kad sam otkrio da je Esi među mrtvima. "Esi", vrisnuo sam, "šta ti se dogodilo?"
     No Albert se odmah tu našao, pa će hitro, brižno: "Ona je sasvim dobro, Robine. Ona nije mrtva."
     "Ali mora da jeste! Ona je ovde."
     "Ne, dragi moj dečko, zapravo ne ovde", rekao je Albert. "Tu je njena knjiga, zato što se ona delimično uskladištila u okviru eksperimenta za projekat Drugi Život. A takođe i u okviru opita koji su doveli do mene, ovakvog kakav sam sada."
     "Ti, kopile jedno, puštaš me da pomislim da je mrtva!"
     On blagim tonom reče: "Robine, moraš da prevaziđeš tu zaokupljenost biologijom iz vremena kad si bio od krvi i mesa. Da li je zaista važno da li njen metabolizam funkcioniše još na organskom nivou, pored one njene verzije koja je ovde pohranjena?" Onaj čidni Esin glas ponovo odjeknu:
     "Budi strpljiv, dragi Robine. Budi miran. Sve će biti u redu."
     "Jako sumnjam", rekoh ja sa gorčinom u glasu.
     "Imaj poverenja u mene, Robine", šaputala je ona. "Slušaj Alberta. On će ti reći šta da radiš."
     "Ono najgore je prošlo", umirivao me je Albert. "Izvinjavam se zbog trauma koje si morao da pretrpiš, ali one su bile neophodne."
     "Po tvom mišljenju."
     "Da, samo po mišljenju, Robine, jer ovo još nikada nije bilo rađeno pa dobrim delom pipamo po mraku. Znam da je za tebe bio šok što si se sreo na ovaj način sa pohranjenim zvučnim faksimilom gđe Brodhed, ali to će ti pomoći da se pripremiš da se sretneš sa njom uživo."
     Da sam imao telo kojim bih to mogao da učinim, došao bih u iskušenje da ga zviznem - da je Albet imao nešto što može da se zvizne. "Ti si luđi od mene", vikao sam.
     Prigušen kikot. "Ne luđi, Robine. Samo isto toliko lud. Bićeš u stanju da razgovaraš s njom i da je vidiš, baš onako kao što sam ja s tobom razgovarao dok si ti još bio - živ. Dajem ti reč, Robine. Uspećeš - verujem."
     "Ne mogu!"
     Pauza. "To nije lako", priznao je on. "Ali evo razmisli. Ja to mogu. Zar ne misliš onda da i ti to možeš isto tako dobro kao jedan kompjuterski program kakav sam ja?"
     "Nemoj da mi se podsmevaš, Alberte! Shvatam ja šta ti govoriš. Ti smatraš da mogu da se prikažem kao hologram i da razgovaram u realnom vremenu sa živim ljudima; ali ja ne znam kako!"
     "Ne, još ne znaš, Robine, jer ti potprogrami još ne postoje u tvom programu. Ali ja mogu da te naučim. Pojavićeš se ti na displeju. Možda nećeš imati svu onu prirodnu dostojanstvenost i okretnost koju imaju moje reprodukcije", hvastao se on, "ali bar ćeš biti prepoznatljiv. Jesi li spreman da učiš?"
     Na to Esin glas, odnosno onaj glas koji je bio loša imitacija Esinog, prošaputa: "Molim te počni, dragi Robne, jer ja te čekam s nestrpljenjem."
     Kako je tegobno dolaziti na svet! Tegobno za novorođenče, a još tegobnije za onoga koji sluša, koji to ne doživljava već samo osluškuje beskonačno duge porođajne muke.
     A beskonačno duge su bile, dok su moje babice neprekidno zanovetale i podstrekavale me. "Ti si to kadar", uveravala me je Esina kopija s jedne moje strane (pravimo se za trenutak da ja imam neku "stranu"), pa zatim: "To je lakše nego što se čini", tvrdio je Albertov glas s druge. Nije bilo dve osobe u celoj vaseljeni čijoj bih reči spremnije poverovao. Ali bio sam potrošio sve svoje poverenje; nije mi preostalo nimalo, i bio sam prestravljen. Lako? Bilo je sasvim uvrnuto.
     Jer ja sam kabinu video onako kako ju je Albert oduvek video. Nisam imao perspektivu pred sobom koju vide dva oka i par ušiju postavljenih u određenim tačkama u prostoru. Video sam i čuo sam sve odjedanput. Nekada davno, onaj stari slikar, Pikaso, slikao je takve slike, sa raznim delovima razastrtim nasumice. Svi su delovi bili tu, ali tako razbacani i nasumice nabacani da nije bilo dominantnog oblika koji bi se mogao raspoznati, već samo mozaik zbrkanih delića. Obilazio sam sa Esi Tejt galeriju i Met i gledao takve slike, čak su mi se neke i dopadale. Bile su čak zabavne. Ali gledati stvarni svet razastrt na taj način, kao da se delovi nalaze na montažnoj traci - to uopšte nije bilo zabavno.
     "Daj da ti pomognem", šaputao je Esin faksimil. "Vidiš li me ovde, Robine? Kako spavam u velikom krevetu? Mnogo sam dana provela na nogama, Robine, presipajući tvoju ostarelu organsku materiju u divnu novu bocu-lepezu, i sad sam iscrpena, ali, pogledaj, upravo sam pomerila ruku da bih se počešala po nosu. Vidiš li ruku? Vidiš li nos? Prepoznaješ li?" Onda prigušen kikot. "Naravno da prepoznaješ, Robine, jer to sam ja, skroz-naskroz."









23.
     Preostala je još Klara o kojoj je trebalo razmisliti, da sam tada znao dovoljno da o njoj mogu da razmišljam - i ne samo Klara već i Von (jedva zavređuje, stvarno, da se o njemu razmišlja) i takođe Zapovednik i njegovi Hičiji, koji su zavređivali da se o njima misli iz sve snage. Ali ja to u tom trenutku takođe nisam znao. Bio sam proširen, to je tačno, ali ne još ovoliko vispren.
     I, naravno, pažnju su mi odvlačili moji sopstveni problemi, mada, da smo se Zapovednik i ja poznavali i bili u mogućnosti da ih uporedimo, bilo bi zanimljivo videti čiji su problemi bili gori. U stvari, rezultat je bio nerešen. Obojica smo imali probleme koji se prosto nisu mogli izmeriti, kojih je bilo toliko da se nisu mogli savladati.
     Fizička blizina njegovo dvoje ljudskih zarobljenika predstavljala je jedan od Zapovednikovih problema. U svojim koštunjavim nozdrvama osećao je njihov smrad. Fizički su bili odurni. Rastresito, gipko, jedro salo i mlohavo meso kvarili su jasne obrise njihove telesne građe - jedini Hičiji koji su bili ovoliko debeli predstavljali su malobrojnu grupicu koja se raspadala od najgoreg degenerativnog oboljenja za koje su znali. Pa čak ni oni nisu ovako gadno zaudarali. Užegli zadah iz njihovih usta zaudarao je na bajatu hranu. Ljudski glasovi su strugali poput električnih testera. Zapovednika je zabolelo grlo dok je pokušavao da izgovori one zvrčave, mumlave slogove njihovog malog, gadnog jezika.
     Po mišljenju Zapovednika, zarobljenici su skroz-naskroz bili gadni, već i zato što su jednostavno odbijali da shvate gotovo sve što je on govorio. Kad je pokušao da im kaže u kakvu strašnu opasnost su sebe doveli - da i ne govorimo o Hičijima skrivenim u njihovom skrovištu - njihovo prvo pitanje je bilo: "Jeste li vi Hičiji?"
     I pored svih svojih briga, Zapovednik je našao dovoljno mesta da se na ovo razbesni. (U stvari isto se tako razbesneo bio narod iz svemirskog jedrenjaka kad su čuli da ih Hičiji zovu žiteljima mulja. Ovo je Zapovedniku bilo poznato, ali nije hteo o tome da razmišlja.) "Hičiji!", promumlao je on, a zatim je slegao ramenima mrdajući trbuhom. "Da. To nije važno. Budite mirni. Skrasite se."
     "Fuj", promrmljao je Bela-Buka, misleći pri tom ne samo na njihov smrad. Zapovednik se namršti i okrete se Probodu.
     "Jesi li se rešio njihove letelice?" upitao ga je.
     "Razume se", odgovorio je Probod. "Ona se nalazi na putu za jednu prihvatilišnu luku, ali šta ćemo sa kugelblicom?" (On, razume se, nije upotrebio reč kugelblic.)
     Zapovednik mrdnu trbuhom mrzovoljno. Bio je umoran. Svi su oni bili umorni. Oni su se naprezali već danima do krajnjih granica svoje moći, i sada su se pokazivale posledice. Zapovednik pokuša da se sabere. Svemirski jedrenjak je bio sklonjen van dogleda. Ova zalutala ljudska bića bila su uklonjena iz neposredne blizine one najužasnije opasnosti, kugelblica, a njihov brod, pomoću automatskog pilota, bio je sakriven. Do sada je uradio, znao je to, onoliko koliko se od njega moglo očekivati. Uz plaćanje određene cene, pomislio je, tugujući za Duplo; bilo je teško poverovati da bi u normalnim okolnostima on još i sad uživao u njenoj ljubavi koja se zbiva jednom godišnje.
     Ali ni to nije bilo dovoljno.
     Bilo je sasvim mogućno, razmišljao je Zapovednik, da u ovom trenutku više ne postoji nešto kao "dovoljno"; možda je suviše kasno za bilo šta što bi on, ili čitava Hiči-rasa mogli da učine. Međutim, to nije bio u stanju da prizna. Sve dok ima neke šanse, on mora da deluje. "Prikaži karte sa njihovog broda", naredio je i zatim se okrenuo ka onim neuglađenim, sirovim gomilama 'kitovog' sala koje je zarobio. Obratio im se jednostavnim rečima kao kad se govori detetu: "Pogledajte u ovu kartu."

     Kako je Robin, sasvim prirodno, bio prezauzet drugim stvarima, nisam bio u stanju da sa njim porazgovaram o kugelblicu onako detaljno kao što sam želeo. Njegovi statistički podaci su zanimljivi. Izračunato je da njegova temperatura iznosi oko tri miliona Kelvina, ali to nije bilo zabrinjavajuće. Ono što je mene zabrinjavalo bio je stepen gustine energije. Gustina energije koja potiče od radijacije crnog tela raste po kubnoj progresiji u odnosu na temperaturu - to je stari Stefan-Bolcmanov zakon - ali i broj fotona povećava se linearno u odnosu na porast temperature, što znači efektivno povećanje na četvrti stepen unutar kugelblica. Pri jednom Kelvinu to iznosi 4,72 elektronvolti na litar. Pri tri miliona, to je tri miliona na četvrti puta to - oh, recimo, oko 382.320,000,000,000,000,000,000,000, ev/lit. A u toj stvarčici ima veći broj litara. Zašto je ovo važno? Zato što je sva ta energija predstavljala organizovanu inteligenciju. Mučke ubice. Čitav jedan univerzum Mučkih ubica, smeštenih u jednom kugelblicu koji čekaju da njihov plan dozri pa da vaseljena bude preudešena tako da njima odgovara.

     Zapovednika je u ovoj situaciji dosta jedilo to što je onaj mršaviji, pa stoga fizički manje oduran zarobljenik, bio istovremeno i gadniji. "Ti budi miran", naredio je, pokazujući svojom pesnicom u pravcu Vona; njegova mahnitanja su bila još nerazumnija nego one žene. "Vi! Da li znate šta je ovo?"
     Ova žena je bar imala dovoljno pameti da govori polako. Trebalo je samo nekoliko puta da ponovi da bi razumeo Klarin odgovor: "To je crna rupa koju smo hteli da posetimo."
     Zapovednik pretrnu. "Da", reče nastojeći da podražava nepoznate mu suglasnike. "Tačno." Probod je prevodio ostalima i opazio je kako im se grče tetive na udovima od užasnog straha. Zapovednik je pažljivo birao reči, praveći pauze da bi sa umovima predaka proverio da li je odabrao prave:
     "Slušajte pažljivo", kazao je. "Ovo je veoma opasno. Davno, veoma davno, mi smo otkrili da je rasa Mučkih ubica poubijala sve tehnološki razvijene civilizacije u vasioni - bar u našoj sopstvenoj Galaksiji, i u nekim obližnjim..."
     Da, nije ovo išlo ovako brzo. Zapovednik je morao da ponavlja i opet da ponavlja, po desetak puta jednu jedinu reč ponekad, pre nego što bi se učinilo da su ona gojazna stvorenja ukapirala šta im govori. Mnogo pre nego što je završio, grlo mu je bilo odrano dok su ostali članovi njegove posade, mada su isto tako znali kakva je opasnost posredi, načisto zadremali. Ali on se nije zaustavio. Ona karta na ekranu, sa čitavom skupinom kolektora energije i petostrukim znakom upozorenja, nije mu dopuštala da se opusti.
     Mučke ubice su svoj pokolj obavile više milenijuma pre nego što su se Hičiji pojavili na pozornici. Isprva su Hičiji smatrali da su oni prosto čudovišta iz praiskonske prošlosti, kojih Hičiji treba da se plaše koliko i mi tiranosaurusa.
     A onda su otkrili kugelblic.
     Zapovednik ovde zastade neodlučno, i pogleda članove svoje posade. Ono što sledi bilo je teško izreći, zato što je vodilo ka jednom očiglednom zaključku. Dok su mu se tetive grčile i uvijale, on hrabro izreče:
     "To su bile Mučke ubice", kazao je. "Oni su se povukli u jednu crnu rupu - ali u jednu određenu vrstu crne rupe koja se sastoji od energije, a ne od materije, jer oni sami nisu bili načinjeni od materije. Već od čiste energije. Unutra u svojoj crnoj rupi oni postoje samo kao neka vrsta stajećeg talasa u moru energije."
     Pošto je to ponovio nekoliko puta, na nekoliko načina, primetio je da se nameću izvesna pitanja; ali među njima nije bilo logičkog zaključka koga se on pribojavao. Pitanje je postavila ona žena, i ono je samo glasilo:
     "Kako može da preživi biće sastavljeno samo od energije?"
     Odgovor na ovo pitanje bilo je lako dati. Glasio je: "Ne znam". Postojale su, to je Zapovednik znao, teorije - i po tim teorijama Mučke ubice su nekada bile stvorenja sa telesnom strukturom ali su je nekako odbacile. Da li te teorije imaju bilo kakve veze sa činjenicama to čak ni najstariji montirani umovi nisu bili u stanju da kažu.
     Međutim, upravo zato što je za bića sastavljena od čiste energije bilo teško da se održe, objašnjavao je Zapovednik, desila se poslednja i najgora stvar u vezi sa Mučkim ubicama. Vaseljena za njih nije bila gostoljubivo mesto. Zato su odlučili da izmene vaseljenu. Nešto su uradili i tako stvorili priličnu količinu dodatne mase u vaseljeni. Izazvali su proces suprotan širenju svemira. Uvukli se u svoj kugelblic... i čekaju.
     "Ja sam često slušao o nedostajućoj masi", reče zarobljeni muškarac živahno. "Mrtvaci su o njoj pričali kad sam bio dete - ali oni su, znate, bili ludi."
     Žena ga je prekinula. "Zašto?" upitala je. "Zašto bi oni to činili?"
     Zapovednik je ćutao, strašno umoran usled mučnog zlopaćenja oko vođenja razgovora sa ovim opasnim primitivcima. Opet je najbolji odgovor bio "Ne znam", ali postoje hipoteze. "Montirani umovi smatraju", reče on lagano, "da su fizički zakoni vaseljene bili određeni slučajnim kolebanjima u raspodeli materije i energije u prvom trenutku posle velikog praska. Mogućno je da Mučke ubice nameravaju da ometu taj proces. Kad jednom budu kolapsirali vaseljenu i ona se vrati u pređašnje stanje, oni će moći da promene ove osnovne zakone - odnos masa elektrona i protona, broj koji povezuje silu teže sa elektromagnetnom silom - sve njih - i tako postignu da vaseljena bude mesto u kome će oni udobnije moći da žive... ali vi i ja nećemo."
     Muškarac je sve manje bio u stanju da se suzdržava. Sad je počeo da ispušta neke kreštave zvuke, koji su se tek postepeno pretvarali u razumljive reči. "Ho-ho", povikao je Von, brišući jednu suzu. "Kakve ste vi kukavice! Bojite se nekih stvorova koji su se sakrili u jednoj crnoj rupi, da bi uradili nešto što se neće dogoditi još nekoliko milijardi godina! Šta se sve to nas tiče?"
     Ali žena je shvatila šta je Zapovednik hteo da kaže. "Zaveži, Vone", kazala je, dok su joj se mišići na licu zatezali gotovo kao kod Hičija. "Vi hoćete da naglasite da te Mučke ubice neće ništa da rizikuju. Jednom prilikom su se već pojavili da bi zbrisali sve one koji bi, činilo se, mogli da postanu dovoljno civilizovani i da se ispreče njihovom planu. Mogli bi to ponovo da učine!"
     "Upravo tako", povika Zapovednik zadovoljno. "Tačno ste to kazali! A postoji opasnost da biste ih vi varvari - vi ljudi", ispravi se on, "mogli ponovo dovesti natrag. Koristeći radio! Zavirujući u crne rupe! Leteći svud unaokolo po vaseljeni, čak sve do samih kugelbliceva! Oni su bez sumnje ostavili svoje nadzorne sisteme da ih upozore ukoliko se pojave neke nove tehnološki razvijene civilizacije - vi ćete ih sigurno sasvim uskoro uzbuniti ukoliko to već niste učinili!"
     I kada su zarobljenici konačno shvatili i Von počeo da cvili od straha, a Klara sva bleda da se trese; i kad su im dali pakete s hranom i kazali im da se odmore; i kada se posada skupila oko Zapovednika da bi doznala zašto mu se žile u donjoj vilici izvijaju kao guje, on je bio u stanju samo da kaže: "To je potpuno neverovatno." On je jedva uspeo da ovi gojazni razumeju šta im govori, ali on njih da razume, to je bilo nemoguće. Rekao je: "Oni kažu da ne mogu da zaustave svu svoju sabraću."
     "Ali moraju", povikao je Bela-Buka, preneraženo. "Oni su inteligentni, je li tako?"
     "Oni su inteligentni", složio se Zapovednik, "jer inače ne bi mogli s takvom lakoćom da koriste naše brodove. Ali ja takođe smatram da su oni ludi. Kod njih ne vlada zakon."
     "Oni moraju imati zakone", reče Probod s nevericom. "Njihovo društvo ne može da opstane bez zakona!"
     "Njihov zakon sastoji se od prinude", reče Zapovednik sumornim glasom. "Ako se neko od njih nađe izvan domašaja onih koji izvršavaju zakone, on može da postupa kako mu je volja."
     "Pa onda neka ih takvi prinude! Neka otkriju svaki brod i neka ga zaustave!"
     "Ti glupavi Bela-Buko", reče Zapovednik, vrteći glavom, "razmisli malo o tome šta si rekao. Da počnu da ih gone. Da ih izazovu u boj. Da zametnu s njima borbu u kosmosu. Možeš li da zamisliš neku uskomešanost koja bi bila glasnija od toga - i zar misliš da Mučke ubice neće to da čuju?"
     "A šta onda?" prošaputa Probod.
     "Onda", odgovori Zapovednik, "ćemo mi morati da se otkrijemo." On podiže ruku da bi utišao raspravu, i izdade naređenja.
     Bila su to naređenja za koja je posada smatrala da ih nikada neće čuti, ali su opazili da je Zapovednik u pravu. Poruke su letele na sve strane. Na desetak mesta u Galaksiji odavno zamukli brodovi primiše naredbu preko uređaja sa daljinskim upravljanjem i oživeše. Jedan dugačak izveštaj otposlat je nadzornim instalacijama u blizini one središnje crne rupe u kojoj su živeli Hičiji; trebalo bi da se dosad prvo upozorenje probilo kroz Švaršildovu barijeru i pojačanje bi moglo već da krene napolje. Ovo je bio džinovski zadatak za ovako malu posadu, tako da su još više žalili što Duplo nije više sa njima. Ali najzad je obavljen i Zapovednikov brod se uputi novim pravcem na jedan sastanak.
     Uvlačeći se u vreću za spavanje, Zapovednik otkri kako se smeši. Nije to bio veseo smešak. Već keženje pri pomisli na paradoksalnu situaciju, suviše bolnu da bi se ikako drukčije na nju reagovalo. Bojao se tokom celog razgovora sa zarobljenicima, da će oni doći do nepoželjnog zaključka: Kad jednom doznaju da su se Mučke ubice sakrile u jednoj crnoj rupi, to lako može da ih navede na pomisao da su Hičiji uradili to isto, i tako bi glavna tajna Hiči-rase mogla biti dovedena u pitanje.
     Dovedena u pitanje! On je učinio mnogo više od toga! Ovlastivši sam sebe, pošto nije bilo viših vlasti koje bi mu to odobrile ili zabranile, Zapovednik je probudio zaspale flote i pozvao pojačanje koje se nalazilo unutar obzorja događanja. Tajna više nije bila tajna. Posle pola miliona godina, Hičiji su se ponovo pojavili.









24.
     Gde sam ja to, zapravo? Trebalo mi je mnogo vremena da sam sebi odgovrim na to pitanje, između ostalog i zato što ga je moj mudri savetnik, Albert, odbacio kao glupo. "Pitanje 'gde' se šta nalazi je glupava preokupacija ljudske rase, Robine", gunđao je on. "Koncentriši se! Nauči kako da radiš i kako da osećaš! Ostavi filozofiju i metafiziku za one duge dokone večeri uz lulu i kriglu dobrog piva."
     "Piva, Alberte?"
     On uzdahnu. "Elektronski analog piva", uzvrati on ljutito "je sasvim dovoljno 'stvaran' za elektronski analog jednog čoveka. A sad obrati, molim te, pažnju na ulazne informacije koje ti sad dajem, a koje prenosi video-skener iz unutrašnjosti kontrolne kabine Verne Drage.
     Postupio sam kako je rekao, razume se. I ja sam isto toliko jedva čekao kao i Albert da se ova moja obuka završi pa da mogu da pređem da radim - ono što već budem mogao da radim u ovom novom, jezovitom stanju. Ali tokom onih preostalih femtosekundi nisam mogao a da to pitanje ne preturam po glavi, i napokon sam pronašao odgovor. Gde sam ja to, zapravo?
     Ja sam na nebu.
     Razmislite i sami. Većina specifikacija je zadovoljena, znate. Moj stomak više nije boleo - ja stomak nisam imao. Osuđenost na telesnu smrtnost bila je završena, jer ako sam nešto dugovao smrti to sam joj isplatio, tako da sam za sutrašnji dan bio slobodan. Ako me nije čakala baš večnost, onda je bilo nešto vrlo slično tome. Već smo znali da je uskladištenje podataka u Hiči-lepezama moglo da traje najmanje pola miliona godina bez većeg oštećenja - zato što smo posedovali autentične Hiči-lepeze koje su još funkcionisale - što predstavlja veliku količinu femtosekundi. Nema više zemaljskih briga; uopšte nikakvih briga, osim onih koje sam sebi natovarim.
     Da. Nebo.
     Vi u to verovatno ne verujete, zato što nećete da prihvatite da postojanje u obliku ispreturane gomile jedinica informacije rastavljenih od tela uskladištenih u lepezu može sadržavati istinski bilo šta "nebesko". Ja to znam zato što sam i sam imao problema da to prihvatim. Pa ipak "stvarnost" je... "stvarno"... subjektivna stvar. Mi stvorenja od krvi i mesa "stvarno" smo opažali stvarnost iz druge ili treće ruke, kao faksimil odslikan pomoću sistema naših čula na sinaptičkim vezama u našim mozgovima. To je Albert uvek govorio. To je bilo tačno - odnosno gotovo tačno - ne, to je bilo više nego tačno, u izvesnom smislu, zato što mi imamo veći izbor realnosti nego vi.
     Ali ako mi i dalje ne verujete, neću moći da se žalim. Bez obzira koliko puta sam to rekao samom sebi, ni meni se nije činilo da je vrlo 'nebeski'. Nikada mi ranije nije padalo na pamet koliko je nezgodno - finansijski, pravno i u mnogom drugom pogledu, uključujući naravno i bračno stanje - biti mrtav.
     Dakle, vratimo se na pitanje gde sam ja to zapravo? Pa, zapravo, ja sam kod kuće. Odmah pošto sam ja - ovaj - umro, Albert je pun griže savesti okrenuo brod unazad. Bilo je potrebno prilično vremena da stignemo kući ali ja nisam radio ništa posebno. Samo sam učio kako da se pretvaram da sam živ kad u stvari nisam to bio.
     Čitav povratak potrošen je na prve korake samo, jer bilo je mnogo teže doći na svet u obliku računske memorije u lepezi nego doći na svet na onaj stari biološki način - ja sam morao aktivno da učestvujem u svom rođenju, znate. Oko mene sve je bilo ogromno prošireno. S jedne strane bio sam ograničen na dimenzije jedne lepeze podataka urađene prema Hiči-modelu sa zapreminom samo nešto malo preko hiljadu kubnih centimetara i u tom smislu bio sam izvađen iz svoje utične kutije, prošao kroz carinu i donet sam u našu vilu na Tapanskom moru isto onoliko bezbolno kao kad biste preneli jedan par cipela koji imate kao višak. U drugom smislu ja sam bio veći od čitavih galaksija, jer su u meni bile uskladištene sve lepeze sveta. Brže od srebrnog metka, brzo kao živa, hitro kao bljesak munje - tako sam mogao da idem tamo gde je bilo koja uskladištena banka podataka, Hiči ili ljudska, ikada bila, što znači na svako mesto za koje sam ikad čuo. Slušao sam ede žitelja mulja sa svemirskog jedrenjaka i išao u poteru sa prvom grupom Hiči-istraživača koji su uhvatili australopitekuse; ćaskao sam sa mrtvacima sa Hiči-neba (jadni neartikulisani nesrećnici, tako loše uskladišteni na brzinu i tako nestručno, koji su se ipak sećali šta znači biti živ). No, dobro. Nije važno kuda sam sve išao; vi nemate vremena da slušate. A sve je to bilo lako.
     Ljudske poslove bilo je teže obaviti...
     Pre nego što smo se vratili na obalu Tapanskog mora, Esi je uspela da se odmori a ja sam imao vremena da uvežbam da raspoznajem ono što vidim, tako da smo se oboje donekle oporavili od traume prouzrokovane mojom smrću. Ne kažem da smo se sasvim oporavili, ali bar smo mogli da razgovaramo.
     U početku smo samo razgovarali zato što sam se ja snebivao da pokušam da se prikažem svojoj dragoj ženi kao hologram. Onda mi je Esi naredila: "Ti, Robine! To se više ne može izdržati, ovo razgovaranje s tobom kad ti čujem samo glas. Dođi gde mogu da te vidim!"
     "Da, dolazi!" naredila mi je ona druga Esi, uskladištena zajedno sa mnom, a Albert joj upade u reč:
     "Jednostavno se opusti i pusti da se to dogodi, Robine. Potprogrami su svi na svom mestu." I pored svih njih, bila mi je potrebna sva hrabrost koju sam imao da im se prikažem, a kad sam to učinio moja draga žena me je osmotrila od glave do pete i kazala:
     "Oh, Robine. Kako ti očajno izgledaš!"
     E sad, ovo možda ne zvuči baš mnogo ljubazno, ali ja sam shvatio šta Esi hoće da kaže. Ona me nije kritikovala; ona je saosećala sa mnom, pokušavajući da zadrži suze. "Kasnije ću biti bolji, dušo", rekao sam, želeći da mogu da je dodirnem.
     "Zaista će biti, gđo Brodhed", reče Albert ozbiljnim tonom, i tako sam shvatio da on sedi pored mene. "Zasad mu ja pomažem, a teško je postići projekciju dva lika odjedanput. Bojim se da su obe lošijeg kvaliteta."
     "Onda se ti izgubi!" predložila je ona, ali je on na to zavrteo glavom.
     "Robinu je takođe potrebno da uvežbava - a, čini mi se, i vi sami biste možda želeli da napravite neke ispravke u programu. Ja ne mogu Robinu da dam fon a da ga u isto vreme ne delim sa njim. Potrebna su takođe doterivanja u pogledu pune animacije, reagovanja u realnom vremenskom intervalu, slaganje u kadriranju ..."
     "Da, da", prostenjala je Esi, i latila se posla u svojoj laboratoriji.
     Svi smo se latili posla. A bilo je mnogo posla, naročito za mene.
     Mene su zabrinjavale mnoge stvari u moje vreme, i to gotovo uvek pogrešne stvari. Zabrinjavala me je pomisao na smrt i ona se vrzmala negde na okrajcima moje svesti gotovo tokom celog mog fizičkog bitisanja - kao što se vrzma i u vama. Ono čega sam se bojao bilo je potpuno zatiranje. Potpuno zatiranje nije me snašlo. Snašao me je čitav niz novih problema.
     Mrtav čovek, znate, nema više nikakva prava. On ne može da poseduje imovinu. On ne može da raspolaže imovinom. Ne može da glasa - ne samo da ne može da glasa na izborima za nekog vladinog službenika; on ne može da glasa čak ni kao najveći akcionar u sto raznih korporacija koje je sam osnovao. Kad negde ima mali broj akcija - čak i kad je vrlo uticajan, kao što sam bio ja, na primer, u projektu prevoženja novih kolonista na planetu Pegi - neće uopšte ni da ga slušaju. Štono rekli, kao da je mrtav.
     Nisam bio voljan da budem toliko mrtav.
     To nije bila gramzivost. Budući da sam bio uskladištena inteligencija, ja sam imao vrlo malo potreba; nije bilo opasnosti da me isključe zato što ne mogu da platim račune za komunalne usluge. Postojao je jedan mnogo urgentniji posao od toga. Teroristi nisu iščezli zato što se Pentagon dočepao njihovog kosmičkog broda. Svakodnevno je bilo bombardovanja i kidnapovanja i pucnjave. Još dve lansirne petlje su napadnute i jedna od njih je bila oštećena; jedan tanker natovaren pesticidima namerno je torpedovan u blizini obale Kvinslenda zbog čega je sto kilometara Velikog Barijernog Grebena bilo na izdisaju. Prve bitke vođene su u Africi i Centalnoj Americi i na Bliskom Istoku; bure baruta samo što nije eksplodiralo. Bilo nam je potrebno još hiljadu transportnih letelica poput S. Ja., a ko će ih sagraditi ako ja budem ćutao?
     I tako smo lagali.
     U svet je krenula priča da je Robin Brodhed pretrpeo cerebrovaskularni poremećaj, što je bilo tačno, ali laž koja je na ovo nadovezana govorila je da pokazujem znake stalnog poboljšanja. Pa, to je bilo tačno. Ne u onom doslovnom smislu, razume se. Ali gotovo odmah po povratku kući bio sam u stanju da razgovaram, bez slike, sa generalom Mancbergenom i nekim ljudima u Roterdamu; posle nedelju dana pokazivao sam se, s vremena na vreme - umotan u krzneni prekrivač zahvaljujući Albertovoj bogatoj mašti; posle mesec dana dopuštao sam da PV-ekipa snimi jedan film o meni, kako preplanuo i u dobroj kondiciji, mada smršao, jedrim u našoj maloj jedrilici po moru. Razume se, ta PV ekipa pripadala je meni lično a inserti koji su se pojavili u emisiji vesti bili su više režirana predstava nego reportaža, ali predstava je bila vrlo dobra. Lične susrete nisam mogao da imam. Ali to mi nije bilo potrebno.
     I tako sve u svemu, znate, nije mi baš bilo loše. Obavljao sam svoje poslove. Planirao i sprovodio planove za ublažavanje previranja koja su podbadala teroriste - što nije bilo dovoljno da se uzroci problema izleče, ali je zadržavalo bure da još izvesno vreme ne eksplodira. Imao sam vremena da slušam o tome kako je Albert zabrinut zbog čudnih objekata koje je on nazivao kugelblicom, a to što u to vreme nismo znali šta oni predstavljaju verovatno je bilo dobro. Meni je nedostajalo isključivo telo, no kad sam se zbog toga požalio Esi ona je energično izjavila: "Bože dragi, Robine, pa to nije za tebe kraj sveta! Koliki drugi su imali taj isti problem!"
     "Da ih svedu na banku podataka? Ne baš mnogi, pretpostavljam."
     "Ali u svakom slučaju isti problem", insistirala je ona. "Evo uzmi ovo! Zdrav, mlad muškarac skače na skakaonici, padne i polomi kičmu. Paraplegičar, a, oduzet od struka naniže? Ima telo koje mu je samo na teretu, drugi moraju da ga hrane, drugi da ga presvlače, drugi da ga kupaju - ti si toga pošteđen, Robine. Ali onaj važan deo tebe, taj je i dalje ovde!"
     "Dabome", kazao sam ja. Nisam dodao ono što je Esi bolje od svih drugih znala, da su po mojoj definiciji "važni" delovi obuhvatali izvesne organe kojima sam ja uvek pridavao posebnu važnost. Ali čak i u tom pogledu izvesne prednosti odnosile su prevagu nad nezgodama izazvanim njihovim gubitkom. Ako više nemam, na primer, seksualne organe, onda svakako ne postoji više problem mojih iznenadno iskomplikovanih seksualnih odnosa.
     Ništa od toga nije bilo potrebno da se kaže. Umesto toga, Esi je kazala: "Glavu gore, stari. Vodi računa da si ti zasad samo prva aproksimacija finalnog produkta."
     "Šta to znači?" upitao sam.
     "Bilo je mnogo problema, Robine! Uskladištenje za Drugi život bilo je, priznajem, sasvim nesavršeno. Naučila sam mnogo radeći na razvoju tvog novog Alberta. Nikad ranije nisam pokušala kompletno uskladištenje celikupne, i vrlo dragocene osobe, na žalost mrtve. Tehnički problemi..."
     "Shvatam da je bilo tehničkih problema", prekinuh je ja, nisam zaista želeo da čujem, još ne, detalje tog riskantnog, neisprobanog, izvanredno složenog posla o presipanju "mene" iz istrulele kofe, tj. moje glave, u spremljeni lavor, tj. matricu memorijskog elementa.
     "Nego šta. No, sada imam više slobodnog vremena. Sad mogu da pređem na fino podešavanje. Veruj mi, stari moj, još veća poboljšanja su moguća."
     "Kod mene?"
     "Kod tebe, sigurno! Takođe", reče ona, namigujući, kod vrlo neprimereno uskladištene kopije mene same. Imam razloga da verujem da može da se napravi tako da ti budem mnogo interesantnija."
     "O", rekoh ja. "Oho." I poželeh više nego ikada da dobijem privremeno na pozajmicu neke delove tela, jer ono što sam u tom času želeo više od svega bilo je da uzmem u naručje svoju vrlo dragu ženu.
     A za to vreme, a za to vreme svetovi su nastavljali svoj život. Čak i vrlo mali svet moga prijatelja Odija Voltersa s njegovim komplikovanim ljubavnim problemima.
     Kad na njih gledate iznutra, svi životi su iste veličine. Odijev se njemu samom nije činio mali. Ja sam se pobrinuo vrlo brzo za jedan od njihovih problema: svakome od njih preneo sam po deset hiljada akcija kao učešće u kapitalu vezanom za prevoz transporterom S. Ja. na planetu Pegi i poslove u vezi s tim. Dženi Ji-đing nije više morala da brine da li će je otpustiti s posla; mogla je, ako je htela, sama sebe ponovo da zaposli kao pilota, ili da leti na S. Ja. kao putnik ako joj se dopada. Isto to je mogao da učini i Odi; ili je mogao da se vrati na Pegi i da bude gazda svojim bivšim gazdama na naftnim poljima; ili ni jedno ni drugo, već da do kraja života lenčari okružen luksuzom; baš kao i Doli. No, razume se, to nipošto nije rešilo njihove probleme. Njih troje su tumarali unaokolo po gostinskim apartmanima izvesno vreme sve dok Esi nije predložila da im pozajmimo Vernu Dragu za jedno kružno putovanje u nedođiju dok im se u glavi ne razbistri, pa smo tako i učinili.
     Niko od njih nije uopšte bio lud - kao i mi ostali, i oni su se tu i tamo tako ponašali, može biti. Shvatili su dobro da se radi o podmićivanju. Znali su da ja zapravo želim da oni nikome ne kažu ni reč o mom sadašnjem neprijatnom netelesnom stanju. Ali su isto tako znali šta je prijateljski poklon, a ta komponenta bila je prisutna u onom prenosu kapitala.
     I šta su radili njih troje na Vernoj Dragoj?
     O tome neću da pričam. To se uglavnom ticalo samo njih i nikoga više. Evo razmislite. Ima trenutaka u svačijem životu - uključujući sigurno i vaš, a moj život pogotovu - kad ono što činite i govorite nije ni važno ni lepo. Kad vas zavija u crevima, kad vam kroz glavu projuri neka užasna pomisao, kad pustite vetar, kad slažete. Nijedna od ovih stvari nije mnogo važna ali ne želite da se unaokolo trubi o tim stvarima koje se događaju u svačijem životu a u kojima izgledate smešno ili ružno ili kao podlac. O njima se obično ne rastrubi unaokolo zato što ih niko ne vidi - ali sada kad sam ja ogromno uvećan neko ih uvek vidi, a to sam ja. Možda ne istog časa. Ali ranije ili kasnije, kako se baza podataka dopunjava sećanjima svih ljudi, više uopšte ne postoje privatne tajne.
     Evo šta ću vam ispričati o privatnim stvarima Odija Voltersa. Ono što je motivisalo njegove postupke i potpirivalo njegove glavobolje bila je ona divna i poželjna stvar, ljubav. Ono što je osujećivalo njegovu ljubav bila je takođe ljubav. On je voleo svoju ženu Doli zato što se pripremao da je voli sve vreme dok budu u braku - takvo je bilo njegovo shvatanje braka. S druge strane, Doli ga je ostavila zbog drugog čoveka (ovaj termin koristim nešto slobodnije kad je u pitanju Von), a pojavila se Dženi Ji-đing da ga teši. One su obadve bile vrlo privlačne. Ali bilo ih je više nego što treba. Odi je bio monogamist, baš kao i ja. Kad bi pomislio da se izmiri sa Doli, isprečila bi se Dženi - koja je bila tako dobra; njoj je dugovao izvestan obzir - nazovimo to ljubavlju. Međutim, između njega i Dženi nalazila se Doli: njih dvoje su napravili plan da provedu život zajedno i on nije imao nameru da to ikada izmeni, pa biste i to mogli nazvati ljubavlju, isto tako. Iskomplikovanu nekakvim osećanjem da on Doli duguje nekakvu kaznu zato što ga je napustila, a Dženi nekakvu zamerku što mu stoji na putu - sećate se, rekao sam vam da u životu postoje ružne i smešne stvari. A sve to iskomplikovano još više zbog isto tako složenih osećanja Doli i Dženi...
     Mora biti da im je svima došlo kao olakšanje kad je - dok su dokono kružili po ogromnoj elipsi, kometastoj elipsi koja ih je potiskivala u pravcu asteroida zaklapajući ugao sa ekliptikom - diskusija koju su u tom trenutku vodili bila prekinuta Dolinim krkljanjem i Dženinim prigušenim vriskom, na šta se Odi Volters okrenuo i na ekranu ugledao veliku skupinu kosmičkih letelica, ogromnu, sastavljenu od većeg broja mnogo, mnogo većih brodova nego što je ijedno ljudsko biće u Zemljinom solarnom sistemu dotada videlo.
     Oni su bili izbezumljeni od straha, nema sumnje.
     Ali ne više od nas ostalih. Po celoj Zemlji, i svuda u svemirskom prostranstvu gde je bilo ljudskih bića i komunikacionih uređaja da tu vest prenesu, nastali su šok i panika. Bio je to najstrašniji košmar koji su ljudska bića doživela otprilike za poslednjih sto godina.
     Hičiji su se vraćali.
     Nisu se skrivali. Evo ih - a koliko ih samo ima! Optički senzori u orbitalnim stanicama registrovali su više od pedeset brodova - i to kakvih brodova! Dvanaest do četrnaest velikih kao S. Ja. Pa onda dvanaest još većih u obliku lopte, kao onaj koji je progutao jedrenjak. Bilo je "trojki" i "petica" i nekih osrednje velikih za koje je Svemirski Pentagon podozrevao da bi mogli biti krstarice, a svi su se spuštali tačno na nas iz pravca Vage. Mogao bih da kažem da su Zemljini odbrambeni sistemi zatečeni nespremni, ali to bi bila laskava laž. Istina je bila da Zemlja nije imala odbrambene snage vredne pomena. Bilo je patrolnih bodova, naravno; ali njih su sagradili Zemljani za borbe sa drugim Zemljanima. Nikome nije padalo ni na pamet da u njima zametne borbu sa polumitskim Hičijima.
     A onda su nam se oni obratili.
     Poruka je bila na engleskom jeziku, i bila je kratka. Glasila je: "Hičiji ne mogu više da dozvole putovanja i komuniciranje u međuzvezdanim prostranstvima izuzev pod određenim uslovima koje će oni odrediti i čije će izvršenje nadgledati. Sve ostalo mora ovog časa biti obustavljeno. Oni su došli da to obaveste." To je bilo sve što je rečeno pre nego što je spiker, vrteći bespomoćno glavom, iščezao sa ekrana.
     Zvučalo je vrlo mnogo kao objava rata.
     Tako je, takođe, bilo i shvaćeno. U Svemirskom Pentagonu, u orbitalnim utvrđenjima ostalih nacija, u ministarskim savetima širom sveta, održani su hitni sastanci i konferencije i sednice; brodovi su opozvani radi snabdevanja novim oružjem, dok su drugi bili preusmereni u pravcu Hiči-flote; oružje u kosmosu koje je mirovalo nekoliko decenija prekontrolisano je i postrojeno - korisno možda koliko srednjovekovne strele, ali ako samo njega imamo za borbu, onda ćemo se njime boriti. Zabuna, šok, i priprema za otpor, zavladaše svetom.
     Nigde nije bilo veće zbunjenosti i zapanjenosti nego među ljudima koji su sačinjavali moje sopstveno srećno domaćinstvo; jer osobu koja je saopštila ultimatum Hičija, Albert je prepoznao smesta, a Esi samo trenutak kasnije, a ja čak pre nego što sam joj video lice. Bila je to Džil-Klara Mojnlin.









25.
     Džil-Klara Mojnlin, moja ljubav. Moja izgubljena ljubav. Eno je tamo, gleda me netremice sa PV ekrana a ne izgleda ništa starija nego kad sam je poslednji put video, pre više godina, decenija - a ne izgleda ništa ni bolje jer oba puta je bila otprilike u najgorem stanju u kome se čovek uopšte može naći. Da ne pominjem da je bila i izubijana, i to jednom od moje ruke.
     Ali ma koliko da je preživela i ma koliko se to na njoj videlo, ta moja Klara imala je još dosta rezerve. Okrenula se leđima pošto je saopštila poruku ljudskoj rasi i klimnula Zapovedniku. "Vi zte zaopstili?" upitao je on zabrinuto. "Zaopstili zte poruku tacno kako zam naredio?"
     "Tačno tako", odgovorila je Klara, i dodala, "Vaš engleski je sad mnogo bolji. Mogli ste i lično da se obratite da ste hteli."
     "Zuvise je vazno da re-z-kiramo", odgovori on zlovoljno i okrete se od nje. Sada mu se polovina tetiva na telu nabrala i grčila, a u tome nije bio usamljen. Njegova odana posada bila je isto toliko uzrujana kao on, a na ekranima komunikacionih uređaja koji su njegov brod povezali sa drugim brodovima grandiozne flote mogao je da vidi lica ostalih zapovednika brodova. Bila je to veličanstvena flota, razmišljao je Zapovednik, pažljivo gledajući na monitorima kako nastupaju u dostojanstvenom poretku, ali otkud je ovo njegova flota? Nije morao da postavi ovo pitanje. Znao je odgovor na njega. Pojačanja koja su stigla iz središta galaksije brojala su preko stotinu Hičija od kojih je bar pola tuceta imalo pravo da se nazove njegovim pretpostavljenim ako su to hteli. Oni su lako mogli da preuzmu komandovanje flotom. Ali nisu. Pustili su da ovo bude njegova flota jer je na taj način to i njegova odgovornost... i njegov dragi bitak koji će se pridružiti montiranim umovima ako stvar omane "Kako su oni nerazboriti", promrmljao je on, sa čime se njegov vezista složio jednim trzajem.
     "Poslaću im instrukcije da drže bolji poredak", reče on. "Jeste li na to mislili?"
     "Razume se, Potkovice." Zapovednik uzdahnu gledajući neraspoloženo kako vezista mehanički izgovara instrukcije i šalje ih ostalim zapovednicima i kontrolorima. Armada se polagano prestrojila u oblik ogromnog teretnog broda, koji je bio kadar da 'odgrize' 'okrugli komad bilo čega sa prečnikom od hiljadu metara i da ga prenese bilo kuda, zaostajući za transporterima i manjim brodovima. "Ljudska ženo Klaro", obratio joj se on. "Zašto oni ne odgovaraju?"
     Ona prkosno sleže ramenima. "Verovatno sada diskutuju", odgovorila je ona.
     "Diskutuju!"
     "Ja sam pokušala da vam to kažem", reče ona ljutito. "Postoji destak raznih velikih sila koje moraju da se sastanu, ne uzimajući u obzir još stotinu malih zemalja."
     "Stotinu zemalja." Zapovedik zastenja, pokušavajući da tako nešto zamisli. Nije uspeo...
     E dobro. Ovo se dogodilo jako, jako odavno, naročito ako vreme merite femtosekundama. Tako mnogo stvari se otada dogodilo! Tako mnogo da, iako sam ovako golem, teško mi je da ih sve svarim. Još teže je pamtiti (bilo mojom sopstvenom memorijom ili nekom od onih pozajmljenih) svaki detalj svakog događaja iz tog vremena, mada sam ja, kao što ste videli, kadar da se prisetim mnogo čega kad hoću. Ali ova slika mi se urezala. Tu je Klara, crne obrve su joj natuštene dok posmatra kako su se Hičiji unervozili i snuždili; tu je Von, samo što se nije onesvestio, zaboravljen leži u uglu kabine. Pa onda tu je posada Hičija, koji se trzaju i šište jedni na druge; i tu je Zapovednik, koji zuri, pun ponosa i straha, u reaktiviranu armadu koja je krenula u misiju po njegovom naređenju. On je stavio najveći mogući ulog na kocku. Nije znao šta će se sledeće dogoditi - očekivao je bilo šta - bojao se gotovo svega - ne može ga, smatrao je, ništa iznenaditi što bi se moglo dogoditi... sve dok se nešto nije dogodilo što ga je jako iznenadilo.
     "Zapovediče!" uzviknula je Meleskinja, integrator slike. "Evo drugih brodova!"
     Zapovednik se razvedri "Ah!" zatapša on. "Najzad reaguju!" Bilo je neobično što ljudska bića to čine lično a ne posredstvom radio-veze, ali oni su ionako čudni. "Da li nam brodovi šalju poruke, Potkovice?" upitao je, a vezista je zanekao trzajući mišiće na obrazu. Zapovedik je uzdahnuo. "Onda moramo biti strpljivi", rekao je, pažljivo gledajući u sliku na ekranu. Brodovi sa ljudskom posadom se sigurno nisu približavali u bilo kakvom razumnom poretku. Činilo se, u stvari, kao da su bili opozvani sa svojih svakojakih zadataka i pridodati ostalima na brzinu da krenu u susret Hiči-floti, nepromišljeno - gotovo histerično. Jedan je bio sasvim na dometu brodskih komunikacionih uređaja; dva druga su bila dalje, a jedan od onih koji su se borili sa postojećim momentom brzine krenuo je u pogrešnom pravcu.
     Onda je Zapovednik zašištao iznenađeno. "Ljudska ženo!" zapovedio je Klari. "Dođite ovamo i rzite im da paze! Vidite zta se dezava!" Iz najbližeg broda lansiran je jedan omanji predmet, primitivna naprava na hemijski pogon, suviše sićušna da bi u nju stala i jedna jedina osoba. Ona je ubrzavala let i direktno se uputila u samo središte Hiči-flote, pa Zapovednik klimnu Beloj-Buci, a ovaj smesta naredi da se prelaskom u FTL brzinu lagano odgurnu najbliži teretni brodovi izvan opasne zone. "Ne zmeju biti tako nebrizljivi!" povika on strogo. "Zudar je mogao da se dezi!"
     "Ne slučajan", reče Klara smrknuto.
     "Zta? Ja ne razume!"
     "Ovo su projektili", rekla je ona, "i oni imaju nuklearne bojeve glave. To vam je njihov odgovor. Oni ne čekaju da ih vi napadnete. Oni prvi pucaju!"
     Imate li sada predstavu kako je to bilo? Vidite li Zapovednika kako tamo stoji dok su mu tetive od straha ukočene a brada opuštena i tako bulji u Klaru? On gricka svoju žilavu tanku donju usnu i baca pogled povremeno na ekran. Eto njegove flote, džinovskog karavana sastavljenog od teretnih brodova uskrsnulih posle pola miliona godina skrivanja kako bi on mogao - uz ozbiljne sumnje; uz veliki rizik po samoga sebe - da ponudi ljudskoj vrsti besplatan prevoz u grupama od po par miliona i bezbedno utočište od Mučkih ubica, u središtu Galaksije gde su i sami Hičiji bili skiveni. "Pucaju?" ponovio je on ukočeno. "Da nam nanesu štetu? Možda da ubiju?"
     "Baš tako", planu na to Klara. "Šta ste vi očekivali? Ako hoćete rat, onda evo ga."
     Zapovednik zatvori oči, i kao da nije čuo užasnuto šištanje i žamorenje koje je prostrujalo posadom kad su čuli Bela-Bukin prevod. "Rat", mrmljao je on, s nevericom, i prvi put otkako zna za sebe pomislio je bez straha, gotovo sa žudnjom, na svoj odlazak među montirane umove; ma koliko to bilo strašno, zar bi moglo biti gore od ovoga?
     A za to vreme...
     Za to vreme, otišlo se gotovo predaleko - no, srećom po sve, ne sasvim. Projektil sa brazilskog izviđačkog broda bio je i suviše spor da bi pogodio Hičije koji su naglo menjali kurs leta. U trenutku kad su bili u položaju da ponovo ispale hitac - mnogo pre nego što je bilo koji drugi ljudski brod mogao da se približi - Zapovednik je uspeo da objasni Klari šta hoće, i Klara se ponovo javila na komunikacionoj liniji, i vest je krenula u svet. Ovo nije invaziona flota. Nije čak ni napad komandosa. Već spasilačka misija - i upozorenje o tome šta je Hičije nateralo da pobegnu i da se sakriju, pa je sada na nas došao red da se zabrinemo.









26.
     Uvećan ovako kako jesam mogu da se smeškam na one bedne nekadašnje strepnje i strahove. U ono vreme nisam mogao, možda. Ali sada, ah, da. Sve razmere su veće, i znatno uzbudjivije. Postoji deset hiljada uskladištenih umrlih Hičija i to samo izvan središta Galaksije, i ja sam kadar sve da ih iščitam. Iščitao sam ih, već, gotovo sve. Nastavljam da ih očitavam kad to zaželim, kad god ima nešto što želim dublje da proučim. Knjige na polici biblioteke.
     One su više od toga. Ja njih zapravo i ne "iščitavam". To što radim mnogo više liči na memorisanje. Kad "otvorim" jednu od njih, kao da sam je celu otvorio; 'iskapim' je celu kao da je deo mene. U početku to nije bilo lako, jer gotovo ništa što sam naučio otkako sam ogromno uvećan, nisam lako postigao. Ali uz Albertovu pomoć i uz vežbe na jednostavnim tekstovima, naučio sam. Prve banke podataka koje sam pretražio bile su samo to - prosto podaci; kao da konsultujete logaritamske tablice. Onda su na red došli stari mrtvaci koje su uskladištili Hičiji kao i neki od Esinih prvih slučajeva 'obrađenih' za njena ovlašćena preduzeća Drugi život, koji zaista nisu bili vrlo dobro urađeni. Ja sam uvek tačno znao šta je od onoga što mislim moje mišljenje.
     Ali kad smo izgladili nesporazum sa Zapovednikom a ja dobio na uvid njihove zapise, onda je postalo jezivo. Bila je tu Zapovednikova pokojna ljubav, Hiči-žena po imenu Duplo. "Pretraživati" nju bilo je kao da ste se probudili po mraku i obukli na sebe raznu odeću koju niste mogli da vidite - i koja vam ionako nije odgovarala. Ne samo zato što je ona bila žensko, mada je i to već bila strašna nepodudarnost. Ne čak ni samo što je ona bila Hiči a ja čovek. Nego zato što je ona znala, oduvek znala, ono što ni ja niti bilo koje drugo ljudsko biće nismo ni pretpostavljali. Možda Albert jeste - možda ga je upravo to nateralo da poludi. Ali čak ni u Albertovim nagađanjima nije bilo rase Mučkih ubica koji su jezdili među zvezdama i koji su se smestili u jedan kegelblic u očekivanju rađanja jedne nove - i za njih bolje - vaseljene.
     Ali kad je prvi šok prošao, sprijateljio sam se sa Duplo. Ona je zaista prijatna osoba, kad prevaziđete osećaj nečeg sablasnog u njoj, a mi imamo mnogo zajedničkih interesa. U Hiči-biblioteci pohranjenih inteligencija, ne nalaze se samo Hičiji, niti pak ljudi. U njoj se čuju tupi mrzovoljni stari glasovi koji su nekada pripadali krilatim stvorenjima sa Antaresa, kao i primitivnih ljuskara iz jedne globularne skupine. I, razume se, tu su žitelji mulja. Duplo i ja smo proveli mnogo vremena proučavajući njih i njihove ede. Vreme je, znate, ono čega imam na pretek, zahvaljujući mojim sinaptičkim vezama koje funkcionišu u femtosekundama.
     Vremena imam dovoljno, skoro dovoljno, pa bih želeo da posetim samo središte Galaksije, i možda ću jednog dana to i učiniti. Doduše, još dosta dugo neću. Za to vreme i za to vreme, Odi i Dženi Ji-đing su otišli tamo, kao piloti u jednoj misiji koja će tamo boraviti šest do sedam meseci - odnosno, prema našem ovdašnjem računanju vremena, nekoliko stoleća; kad se budu vratili, Dolino prisustvo više neće predstavljati problem, dok je sama Doli sasvim zadovoljna svojom karijerom na PV. A Esi se toliko dolično drži da nije preterano srećna, otkako joj nedostaje moje drago fizičko prisustvo, no ipak se čini da se dosta dobro prilagodila. Ono što najviše voli (posle mene) jeste njen posao, a ona ga ima mnogo - usavršava Drugi život; koristeći procese za izradu UVKA-hrane nastoji da načini važnije organske spojeve... i to dosta skoro kako se nada, kao na primer, rezervne delove za ljude kojima su potrebni tako da niko nikada više ne mora da krade tuđe organe... I tako, sve u svemu, ljudi su većinom srećni. Sada kad smo pozajmili Hiči-flotu i možemo da prebacujemo po milion ljudi mesečno sa svom njihovom pokretnom imovinom do jedne od pedeset divnih planeta koje čekaju da budu iskorišćene, sad ponovo prolazimo kroz vreme prvih doseljenika i njihovih kola s arnjevima, i svakoga čeka blistava karijera...
     Naročito mene. A onda, tu je i Klara.
     Napokon smo se sreli, razume se. Ja bih na tome insistirao, a uostalom dugoročno gledano nismo je mogli držati po strani. Esi se otisnula s jedne lansirne petlje da bi je dočekala u orbiti i dopratila je lično, u našem sopstvenom avionu, dole u vilu pored Tapanskog mora. Nije bilo baš sasvim po bon-tonu, svakako. Ali Klaru bi inače zagušili ljudi iz sredstava javnog informisanja pokušavajući da doznaju kako izgleda biti "zarobljenik" Hičija ili "kidnapovan od strane poludivljeg Vona" ili neke od onih fraza koje su izbacivali... i, čini mi se zapravo, da su se ona i Esi prilično dobro složile. Sad nisu mogle da se bore međusobno oko mene. Ja nisam postojao da bi se oko mene borile, ne u onom smislu.
     Stoga sam uvežbao svoj najbolji holografski osmeh i uredio svoj holografski "životni" prostor što sam najbolje umeo i čekao sam da se ona pojavi. Ona je ušla sama u veliki ulazni hol gde sam je ja čekao - Esi je mora biti imala toliko takta da je uvede i da se izgubi. Kad je Klara ušla, bilo mi je jasno po načinu na koji je zastala, i zaustavila dah, da je očekivala da ću izgledati mnogo mrtviji.
     "Zdravo, Klaro", rekao sam ja. Nije to bio bogzna kakav govor, ali šta je to što bi u ovakim okolnostima trebalo reći? A ona je rekla:
     "Zdravo Robine." Ni ona nije mogla da smisli ništa što bi ovome mogla da doda. Stajala je gledajući u mene sve dok ja nisam smislio da je ponudim da sedne. I, razume se, mnogo sam gledao, u nju, na onaj multifazni način na koji to umemo mi elektronskim putem uskladištene inteligencije; ali iz koje god faze da sam je gledao ona je izgledala vraški zgodno. Umorna, to da. Preživela je tolike nevolje. A druga Klara nije bila neka klasična lepota sa onim crnim, debelim obrvama i onim snažnim, mišićavim telom - ali, jeste, izgledala je divno. Pretpostavljam da ju je ovo buljenje dovelo u stanje nervne napetosti, jer ona se nakašlja i reče: "Čujem da namervaš da me učiniš bogatom."
     "Ne ja, Klaro. Hoću samo da ti vratim tvoj udeo od onoga što smo zajedno zaradili."
     "Izgleda da se to jako uvećalo." Razvukla je usne u osmeh. "Tvoja, uh, - tvoja žena kaže da mogu da dobijem pedeset miliona dolara u gotovu."
     "Možeš da dobiješ i više."
     "Ne, ne. Uostalom, i ima više izgleda da dobijem akcije u mnogobrojnim kompanijama takođe. Hvala, Robine."
     "Nema na čemu."
     Ponovo je zavladalo ćutanje, a onda - da li ćete verovati? - sledeće što se čulo iz mojih usta bilo je: "Klaro, moram da znam! Da li si me sve ovo vreme mrzela?"
     Na kraju krajeva, bilo je to pitanje koje sam nosio u glavi trideset godina.
     Čak i sada, učinilo mi se nesuvislo. Kako se učinilo Klari to ne znam, ali ona je tamo sedela otvorenih usta za časak, a zatim je progutala pljuvačku i zavrtela glavom.
     A onda je počela da se smeje. Smejala se glasno i tako da joj se treslo celo telo, a kad je prestala da se smeje ona nadlanicom dodirnu kraj oka, i, i dalje se smejuljeći, reče: "Hvala Bogu, Robine! Bar nešto se nije izmenilo. Ti si umro. Ostavio za sobom ožalošćenu udovicu. Svet se nalazi na pragu najvećih promena od svog postojanja. Neka jeziva stvorenja će kako izgleda da zafrknu baš sve živo, a... a... a ti si mrtav. A ono što tebe muči to je tvoj prokleti kompleks krivice!"
     I ja sam se zasmejao, takođe.
     Po prvi put u, o Bože moj, u pola mog života, poslednji maleni ostatak osećanja krivice je iščezao. Bilo je teško tačno definisati kako to izgleda; odavno nisam imao takav osećaj oslobađanja. Rekao sam, smejući se i dalje: "Znam da zvuči glupo, Klaro. Ali za mene je to vreme bilo vrlo dugačko, a znao sam da si ti tamo gore u onoj crnoj rupi sa usporenim vremenom - a nisam znao šta si ti zamišljala. Mislio sam da me, ne znam - da me okrivljuješ što sam te ostavio..."
     "Ali kako sam mogla, Robine? Ja nisam znala šta se s tobom dogodilo. Hoćeš da znaš šta sam stvarno osećala? Osećala sam se užasno uplašena i umrtvljena, zato što sam znala da si ti nestao, i mislila sam da si mrtav."
     "I", ja se iscerih, "napokon se vraćaš ovamo i nalaziš da jesam!" Primetio sam da je osetljivija na ovakve šale nego što sam ja. "U redu, u redu", rekao sam. "Stvarno je u redu. Meni je baš fino, kao uostalom i celom svetu!"
     Stvarno mi je bilo fino. Poželeo sam da je dotaknem, razume se, ali je to počelo da izgleda kao nešto što pripada detinjstvu i dalekoj prošlosti; ono što je pripadalo sadašnjosti nalazilo se ovde, na sigurnom, a vaseljena se pred nama raskrilila. I kad sam joj to rekao, brada joj se ponovo olabavila: "Takav si ti vraški optimista!" prekorela me je.
     Bio sam istinski iznenađen. "Zašto ne bih bio?"
     "Mučke ubice! Oni će se jednog dana pojaviti, i šta ćemo onda da radimo? Ako su oni u stanju da prestrave Hičije, ja se onda njih đavolski bojim."
     "Ah, Klaro", rekoh ja, shvativši napokon o čemu je reč. "Shvatam na šta misliš. Hoćeš da kažeš da je to isto onako kao kad smo znali da se Hičiji negde nahode i da će se možda ponovo pojaviti, a znali smo da su kadri da rade stvari koje mi ni iz daleka nismo bili kadri da radimo..."
     "Baš tako! Mi ne možemo da se merimo sa Mučkim ubicama!"
     "Ne", rekoh ja, "ne možemo. Nismo mogli da se merimo ni sa Hičijima isto tako, u ono vreme. Ali onda kad su se oni stvarno pojavili - mogli smo. Ako budemo imali iole sreće proći će dovoljno vremena pre nego što budemo morali da se suočimo sa Mučkim ubicama."
     "Pa šta? Oni će nam i tada biti neprijatelji."
     Ja zavrteh glavom. "Ne neprijatelji, Klaro", rekao sam. "Prosto još jedan izazov."




