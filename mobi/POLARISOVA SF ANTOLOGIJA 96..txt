


Eliot Fintušel: ILEM
     Mame iz Menhetna, to je bila ulična banda nekih Portorikanaca koji su pobegli iz Njujorka grada i postali hiposi u Santa Feu. Običaj je njihov bio da sede u 'El Centru', jednom ćumez-kafiću-ludiću gde je gazda bio neki ekscentrični katolički sveštenik, i da gledaju kako Sunce zalazi za planine Sangre De Kristo. Dok je nebo dobijalo boju i tamnelo, oni su bubnjali po svemu što je podesno da muškarac ili žena po tome bubnjaju. Posle su širili svoje armijske vreće za spavanje i krnjosali do sutra.
     Noći jedne bio sam na proputovanju i spavao na jednoj sofi koja je bila u zaista pacovskom stanju. Sa mnom je spavala ženska jednog od glavnih tipova u toj bandi. Desetak drugih Mama hrkalo je na podu. Da smo se skotrljali sa sofe, pali bismo na dvojicu, trojicu. I, eto, ja nju natežem, čepim, navlačim, kokam, i nikako da svršim, a Devojka Sunca, dremljiva, naprosto me pušta. I, šta, niko se ne buni. A za sve to vreme, dok smo se ona i ja kresali, gramofonska ploča, valjda izgrebana, ponavljala je iste reči:

     Da li se taj dečko i sad penje planinom?
     Da li se spotakao, da li je pao ŠKRRRRRR
     Da li se taj

     A ja močim kod nje, ne prestajem. Evo do danas imam infekciju mokraćnih puteva, zarađenu te noći. Pojavi se s vremena na vreme; nekakva venerična boljkica rezistentna na penicilin. Dobio sam je, posredno, od vođe Mama sa Menhetna!
     Takođe te noći, imadoh prvu od onih mojih glavobolja koje vode ka otkrićima. Bio sam uglavljen u pukotinu užu od moje lobanje. Gvožđe se topilo i slivalo potocima crveno užarenim u moje oči, uši, usta i nos. Lavina je tutnjala oko mene, nebo se rojilo od zmija, otrovnih cvetova i pržećeg svetla.
     Druga glavobolja spopala me 1966. godine, dok sam šetao pored reke Saskvehane i razmišljao kako bi lepo bilo ležati na dnu, mrtav. Kad se onaj veliki nestanak struje dogodio u Njujorku, ja mislio to ja. Tek posle je stigla vest da im se pokvarila centrala na Nijagari.
     Glavobolja je bila, brate, kao obrušavanje jama u rudniku. Nebo iznad Brum Kauntija razbuktalo se od kojekakvih fantazmi i ognjenih lopti. Opet sam bio i zaglunut kao od lavine, i nikako se nisam mogao osloboditi mirisa kamene prašine - i krečnjaka i sumpora.
     Sada, dvadeset sedam godina kasnije, znam...

     1) Nestanak struje: nije bio ni zbog kakvih kvarova na centralama.
     2) Pesma: nije bila sa preskačuće gramofonske ploče.
     3) Moji 'simptomi': bili su opažanje stvarnosti.
     Znam sada, jer maločas me spopade ta glavobolja opet, kao zemljotres koji ruši neke kamene zidine, i zidine padoše, i ja istinu videh.
     Povod za treću glavobolju bila je poseta jednog cimer-kolege iz studentskih dana. Tip se zove Sigi. Sa njim sam u vremenima onim stanovao u sobici u 'A' zgradici u brdima iznad Saskvehane. Poslovi ga navedoše da prođe kroz Sonomu, gde sada stanujem. U koledžu smo on i ja ponekad razgovarali na onaj način kako neki ljudi plešu, izvodili neverovatne figure u umu, ostajali do kasno u noć planirajući velika dela, sve do onog dana kad su došla bolnička kola po njega. Odvedoše ga u bolnicu državnu, gde je nastavio da blebeće i vrišti, a nekoliko dana kasnije nastupi veliki nestanak struje. Posle nekog vremena počeli su mu davati elektrošokove, a onda su ga njegovi roditelji, imigranti, inače preživeli logoraši iz koncentracionog, odveli kući na Long Ajlend da se oporavlja. Zato je njima bilo sve gore i gore.
     Svojevrsno takmičenje bilo je između nas, ko će se prvi srušiti, on u svoju maniju ili ja u moju depresiju. Sigi pobedio.
     Sada je izgledao manje-više o-kej, mada nešto sasušen. Imao je pivski trbuh, porodicu i zlatni 'Bulova' sat u koji je često gledao. U buđelaru slike ženice i dečice, slike koje su mogle biti izrezane iz oglasa neke osiguravajuće kompanije. Pušio je, međutim, lančano i žderao sve redom iz mog frižidera, a da nije osetio ukus nijednog zalogaja. U svakom džepu njegove sportske smeđe jakne bio je po jedan paketić 'lakija', osim u onom jednom džepu koji je sadržavao kesu duvana 'Bil Daram' i papiriće za namotavanje - za krizne situacije.
     Negde oko dva ujutro, pripalio je pikavac koji je izvukao iz jedne od svojih pepeljara, i rekao: "Dakle, kaži mi, Eliote, od kada si sa nama?"
     Nasmejao sam se, a on je uzvratio smehom.
     "Ne, stvarno pitam", reče on. "Od kada?" Zgnječio je pikavac između čukljeva prstiju, protegao se i zevnuo, i dopustio sebi da načini groteskno, pospano lice, dok je čekao moj odgovor.
     "Šta ti to znači?" rekoh. U glavi mi poče pulsirati. Pogledah kroz prozor, uzbunjen: koji to komšija počinje da kosi travu u bašti u dva ujutro? Onda mi svanu da to nije kosilica.
     "Tokom svih ovih godina, nijednom mi nisi dao povoda da posumnjam u tvoju lojalnost", reče Sigi. Viđao sam ja, i ranije, te sakoe koji se mogu prevrnuti, ali sad se prvi put desilo da se sako prevrne preda mnom. Postao je crven i zlatan. Ali se i svetlo menjalo - možda je u tome bio razlog. "Tvoji nadzornici mi kažu da se uvek mogu osloniti na tebe, Eli, čak i kad svi ostali zezaju krizu."
     "Nadzornici?" rekoh ja. "Šta je ovo, ej? Scena iz nekog filma? Ne znam šta bi trebalo da kažem."
     "Pa, samo kaži hvala, dečko moj. Šaljem te na vrlo značajnu misiju." Kako je pretvorio taj pikavac u novu-novcatu cigaru? Bio sam čvrsto uveren da je to jedna od Sigijevih varki uma i brinuo sam se da ne pretera, da se opet ne otkači kao 1966. "Bićeš velika faca kad se vratiš, Eli."
     Rekoh: "Dopada se meni i ovaj sadašnji posao." Odakle mi, zaboga, te reči? Naprosto se dogodilo da ih izgovorim. "Sve mi se dopada, gospodine Duba, ali zar ne biste mogli poslati nekog drugog?" Glava me je toliko bolela, da sam morao žmirkati da me ne bi svetlost ubadala.
     "Duba?" reče Sigi. "Ko je Duba?" Cigara se opet preokrenula u opušak. I jakna mu se opet prevrnula. "Ima li ovde još nešto za jelo?"
     Dva sata ujutro, a napolju se već razdanilo. Pogledao sam kroz prozor, video nebo plavo, blistavo, i na njemu mnoštvo cepelina; na boku jednoga raspoznao sam naslikanu figuru bika. Pogledam opet u sobu, a tamo Duba sedi i gleda me kroz gusti oblak dima cigare. "Ma, hajde", reče on, "nemoj me zamajavati. Da ne pokušavaš, možda, da iscediš malo više para iz mene? Daću ti para, veruj mi. Neko kao što si ti morao bi imati i malo ambicije. Nisi ti rođen da budeš prašinar prezenta."
     "Nemam ja ambicija nimalo", rekoh.
     "A Topsi? Mogao bi i nju da povedeš, znaš. Štaviše, ja želim da ti nju povedeš. Zna put, Eli."
     U vazduhu - cveće, i zmije, pa eksplozije svetlosti, i grmljavina, i bol tako oštar da sam ga video, imao je izgled rasprslina koje se šire u kostima moga lica. "Topsi?" rekoh. "Zamolio bih te da ne pričaš o Topsi."
     "Tvoja mala tajna, a? Vidi. Aj' se pogledamo pošteno. Ona neće ostati s tobom, Eli. Nikad ženske ne ostanu." Topsi bejaše hrono-anomalija. Naprosto je iskrsnula u mom stanu jednog dana, kad sam se vratio s posla. Bilo je to otprilike u isto vreme kad se proporcija helijuma promenila i kad su se počeli pojavljivati dirižabli - retroaktivno.
     Dobro, jasno mi je - da nije bilo Topsi, ne bih ja nikad imao nijednu žensku. Ali bar sam dobar šahista. Neki ljudi misle da sam veliki šahista, ali ja ne volim da pobeđujem svakoga uvek, zato što mi je žao kad vidim kako se osećaju kad gube.
     "S druge strane, Eli", reče mi gospodin Duba, "ako je povedeš na ovu misiju, vidiš, ona će to voleti. Voleće tebe, momče, jer ti ideš, znaš gde? Znaš gde te šaljem?"
     "Ne znam, gospon Duba. Gde?" Auuu, sveca mu, baš me je bolela glava. Bio sam spreman da iziđem odatle i vratim se u one podrumske kancelarije i dovršim sređivanje alata za ovog tipa. Šta ja znam o misijama i tako tome? Ako mene pitate, to su prazne pričancije, osim ako bih na taj način mogao trajno zadržati Topsi.
     "U ilem, Eli. Da se vratiš u sam ilem! A to je i mesto odakle je Topsi došla, znaš. Ilem je njen dom, dečko. Ako je odvedeš tamo, veruj mi, voleće te do besvesti."
     "Znam ja to", rekoh mu. "Dobro kažeš. Ima da uradim to." Nešto mi se dogodilo tada, o čemu ne volim pričati. Oči su mi za trenutak izgubile žižu, i ja pomislih od Dube da je neko drugi, neki moj stari kolega iz studentskih dana. A ja student nikad nisam bio. Onda je on opet bio Duba, a meni je laknulo.
     Topsi je ležala u uglu i slušala ono između stanica, kao što uvek čini: ono šuštanje, statik. Imala je i naziv za to: 'zaostalo pozadinsko zračenje'. Ali ja sam je mogao pobediti u šahu. Jedva sam je video, jer Topsi je crna kao senka, čak su joj crne i desni, i zubi, i 'beo'njače. Govorio sam joj da nosi belu odeću noću, ali nju nije bilo briga ni za šta, jedino ju je zanimao statik. "To su mi telegrami od kuće", govorila je.
     Kako to da ona pamti stvari koje se nikada nisu dogodile? Otkud ona zna boje i veličine stvari koje ne postoje, i datume rođenja ljudi nerođenih? Tako što je dospela ovde pravo od gospodina Bika, ili Bula, koji se zezao u dubokoj prošlosti.
     Kad sam joj rekao o našoj misiji, isključila je radio prvi put u mesec dana (a dotad je bio uključen danju i noću, danju i noću) i zagrlila me i tako stisnula da sam ušao u nju. Onda smo radili one stvari, pokazala mi je kako.
     Posle mi je rekla: "Taj kopilan Duba spremio je neko teško sranje, Eli, ali, Eli, možda će me to prebaciti kući." Ona me poznaje prilično. Ume ona da vidi šta ja mislim. Dade mi poljupčić, pa reče: "Eli, slatki moj, biće to i dom tvoj. Niko te tamo neće moći zloupotrebljavati, bićemo zauvek zajedno, a kad pobediš u šahu, nećeš se morati plašiti da će se neko zbog toga ljutiti." Nabacim ja osmeh onoliki.
     Promaja od ispiranja WC šolje (koja je tačno ispod mog lica) malo me dozove svesti. Sigi me pridržava obema šakama za ramena. "Mogu li ti doneti išta?" pita on. Sam zvuk njegovog glasa užasno mi smeta, ali bar prestajem da se napinjem na dalje bljuvanje.
     "Ne", kažem ja. "Dobro mi je. Dobro mi je." Odgurujem glavu i pleća, tovar olova silnog, od WC-a. "Sigi, šta je ilem?"
     On se nasmeje. "Koga pitaš, druže, to je za mene grčki." Počnem ja da sklapam oči i puštam da mi glava opet klizi nadole, kad on reče: "Ej, zezam se, stvarno je grčki... ne, latinski! Zar se ne sećaš? Gađali smo se tom reči u studentskom domu u onim vremenima. To je navodno ono stanje pre Velikog Praska, kad je sve bilo spakovano u jedno jedino mesto, ne veće od glave čiode."
     "Da li je to emitovalo radio-signale?"
     "Ja-ja, kako da ne, čuvena stanica W-Big-Beng-FM. Ne, ozbiljno, jeste emitovalo, u izvesnom smislu. A neki momci koji su radili za 'Mamu Bel' otkrili su to, šezdesetih godina. Vrlo slabo. Vrlo ohlađeno. Nekoliko stepeni iznad apsolutne nule. Statik. Poslesjaj Velikog Praska. Pravi fanki zvuk. Hoćeš vode?"
     "Zaostalo pozadinsko zračenje?"
     "Taaa-ko je. A zašto pitaš mene?"
     Sledećeg trenutka sedimo Topsi i ja u grubom bleštanju sunca, na jednoj pustoj ravnici od soli, nekoliko stotina metara od podnožja jedne stenovite litice, a ja se osećam zaista dobro. Osim što mi je malo teže da nateram jednu misao da dolazi za drugom, a još Topsi navalila da mi nešto priča, priča, kao da nikad neće doći sutrašnji dan, što mi se ne dopada, što je jasno i njoj, elem, ja se pitam zašto se toliko rasklepetala? Osim toga, na onoj drugoj strani od nas - ne prema litici - okupljaju se cepelini, koji mi nabijaju nervozu, a mislim da i Topsi zbog njih govori ovako brzo.
     Pokazivala mi je neke stvari iz svojih džepova, a džepova je imala dva, po jedan na svakom kuku, oba puna, dok sam ja imao samo jedan. Govorila je: "Ovo ti je merni instrument za Doplerov efekat. Na ovom brojčaniku se određuje činilac skale. Tvoj je tačno isti kao moj, a mi moramo paziti da ostanu jednako podešeni, Eli, inače će stvari začas postati vrlo zbunjujuće. Slušaš li ti mene?"
     "Ma sigurno da slušam, Topsika", kažem ja, "ali ovi dirižablići nisu Dubini, pa zato predlažem da se nas dvoje izbistrimo odavde, jako brzo."
     "Imam ja njih u vidu, Eli", ona veli. "Samo se ti usredsredi na ono što govorim. Pamtiš hipodin?"
     "Glava će mi pući", kažem ja Sigiju. "Znam da ovo zvuči glupavo, ali moram te pitati: da li su mi oči otvorene?"
     "Nisu", kaže on.
     "A ja vidim."
     "Reci mi šta vidiš, Eliote."
     "Nisam ovde. Mislim, nisam u Kaliforniji. Nisam u ovoj kući. Nisam čak ni u ovom vremenu, rekao bih. Nalazim se u jednoj mračnoj cevi. Mislim da je nešto nalik na CAT skeniranje, ali zraci mi nešto rade. Mislim da me ubijaju, Sigi."
     "Ništa ti nije, Eli. Ne ubijaju te."
     Onda Topsin glas: "Slušaj gospodina Dubu, Eli. To je hipodin. Ja sam sledeća, Eli. Idem korak iza tebe. Hipodin će te pretvoriti u misli, Eli - to je jedan način da se to kaže. Ne plaši se. Biću s tobom uskoro."
     "Tako je, dečko moj", kaže gospodin Duba. "Onda prebacujemo tebe i Topsi u vremenski brod, postupkom hipostaze."
     "Strah me." Naime, to sam hteo da kažem, ali ništa nije izišlo. Neuspeh: ne uspeh čak ni usta svoja da pronađem. Valjda su i ona hipodinovana. Onda je gospodin Duba još nešto govorio, ali ja nisam bio siguran da li su to, ipak, samo moje misli...
     "Nemaj brige, sinko. Znam kako ti je. Osećaš se kao vazduh u rasprsnutom balonu, a? Vrlo kratko će potrajati. Evo, i Topsi dobija hipodin. Pridružiće ti se pre nego što stigneš kazati 'Firma Duba, jiiik!' Onda te stazujemo u vremenski brod. Znam da ćeš nas učiniti zaista jako ponosnim, dečko. Samo, mislim, dečko, zaobiđi cepeline, mislim, a?
     "Ne, Eli, ozbiljno, mislim da će posle tebe ti momci koji uvaljuju helijum imati o čemu da porazmisle. Sad radi što ti Topsi kaže! Znam da hoćeš! Ovo je drugi Bul!"
     ("Drugi Bul? Ili Bula? Ili bik?" pita me Sigi. "On je rekao 'Ovo je drugi Bul'?" Sigi prstima jako steže moja ramena, usidruje me za planinu Sonomu.
     "Jeste", kažem ja, "to je valjda kao one zen stvari o bikovima:

     Bika traže. Trag mu prate.
     Bika vide. Pa ga hvate.
     Pripitome. Pa pojašu...

     ...i tako dalje. A mi smo išli za Bulom. Dakle, šala.")
     Onda se osetih kao da sam voda od pranja sudova, dok vrtloži i ponire u odvodnu cev, ponire, ponire, i kad sam sav ponro u cev, ujedno sam se i onesvestio temeljito, a kad sam se probudio, Topsi, što znači Vrhunska, i ja, stojimo zajedno u senci nekih dirižabla, i ona mi pokazuje neke stvari, i govori: "Sećaš se hipodina?" i ja se sećam.
     Pa kaže: "Sada smo u vremenskom brodu, Eli. Ovaj pejzaž je hipostaza, ili materijalizovana suština, cele istorije Vaseljene. Vidi kako jedan deo izgleda ravan, a onda, nekih dvesta metara odavde, počinje blaga uzbrdica, pa litica vodi nekih četiri stotine metara strmo nagore? E sad pazi šta ja radim sa mojim dopler-metrom, pa radi i ti tačno isto, jesi čuo?"
     "Apsolutno sam čuo, vrhunska devojčice", kažem ja. "Lako je kao kolačić."
     U džepu imam jedno to, što i ona ima, jer su mi u džep stavili, vadim ga dakle i gledam i radim tačno isto što i ona, a naime, pritiskam dugme 'autput', plavo. Zatim, crveno, i još neka. Onda veliku skalu podesim na: 'crveni pomak, lokalni činilac, udvostruči', i srušim se. Topsi mi pomogne da ustanem.
     "Vidiš, Eli?" kaže ona. "Upravo smo izmenili reljef ove zemlje." Teren na kome stojimo sada je više nalik na planinski obronak. Mnogo strm. A dirižabli su ostali daleko iza nas, tako reći se i ne vide.
     "Ovo je neverovatno", kažem ja Sigiju. Ne vidim ga - kese sa ledom su mi pritisnute na glavu, na oči, ali i da nisu, mislim da bih video samo unutrašnjost vremenskog broda. "Imaju mašinu koja čini da vreme izgleda kao planinska strmina negde u državi Juta. I drugu, koja menja gradijent nagiba, u skladu sa crvenim pomakom, dok se vraćamo kroz vreme. To je kao kad na mikroskopu podesiš na drugo uvećanje, s tim što ovde..."
     "Polako, ej, Eli", kaže Sigi. "Ne govori, Eliote."
     "S tim što si ovde - tamo!" kažem ja.
     "Ne", kaže on, "ti si tamo, Eliote. A mi pokušavamo da te vratimo."
     "Š'a?" kažem ja.
     "Pokušavamo da te vratimo", rekao je Duba. Mislim, to sam ja mislio da je on rekao. Međutim, Topsi kaže: ššš, nije to gospodin Duba, nego dirižablisti pokušavaju da nas obmanu, pa da nas poubijaju ili već nekako zaustave. Oni su konkurencija gospodinu Dubi, oni su taj pokvarenjak 'Bul', razumeš, oni su proizveli tolike dodatne količine helijuma da bi ostvarili pobedu na nekim tržištima, pri čemu su deonice gospodina Dube naglo pošle nizbrdo, a to su postigli tako što su se vratili svojim vremenskim brodom i nešto petljali blizu ilema, što ćemo i mi, samo naš je bolji."
     "Čuj, Eli", kaže Topsi, "moramo požuriti. Ovi helijumisti su nam za petama. Radi kao ja. Prebaci na staru doplersku skalu. I dobro pazi da ne pipneš ništa drugo dok ti ja ne kažem. Onda me uhvati za ruku i beži napred, iz sve snage."
     Počinjemo mi to sa našim tipkama, ali onda Topsi kaže: "Čekaj! Ovo ti moram pokazati, Eli." Pokaže mi okruglu crnu loptu, toliko crnu da izgleda maltene kao rupa na njenom dlanu. "Ako se, Eli, meni nešto desi, pa ne postignem da se uz liticu popnem, uzmi ovo od mene, razumeš? I ponesi do vrha, do tamo gde crveni pomak iznosi deset milijardi, maltene na sam vrh. Tu su helijumski brojevi zamenjeni. Tamo uguraj ovo u neku pukotinu, ili položi na neku kamenu ploču, a onda se vrati dole. Nema potrebe, osim zbog mene, da ulaziš u ilem."
     Kažem: "Nećeš ti umreti, Topsi."
     Onda oboje pritiskamo još neke tipke, iste. Sve se poravna, padam na nosinger, ali ustajem i dajem se u bekstvo, bogami, iz sve snage. To Topsi nije morala da mi kaže: glup toliko nisam. Ti veliki helijumski brodovi nebo su zakrčili, i pucaju na nas, ispaljuju neke tvrde stvari, kao nitne ili velike eksere. Svaki udar toga stvara eksploziju i pukotinu na soli, tako je zapraštalo da zaista, verujte mi, ne želim da uletim u tu paljbu niti da ostanem na mestu koje će biti pogođeno. Čovek bi tako mogao i poginuti.
     "Hvataj jedan papir sa našim zaglavljem", kaže Sigi. Dim cigarštine je takav da mi se opet vrti u glavi, čak pomišljam da možda opet odjurim u kupatilo da povraćam.
     "Nemoj", kažem ja. "Molim te. Šššš!" Oči su mi pokrivene ledom koji je umotan u mokre krpe, a meni odnekud došla pomisao da je to vizir koji omogućava da se vidi stvarno stanje Vasione, u kojoj neki delić reljefa odgovara hipostatu kroz koji Topsi i ja putujemo vremenskim brodom.
     "Diži taj vizir i beži, Eli", govorila je Topsi.
     "Ne mogu", rekoh. "Boli me glava. Muka mi je u stomaku."
     "Ma odgurni ga na gore", reče ona. Vukla me je za ruku. Zakoračim ja samo jednom, a vizir, tras, opet sklizne dole, i ja se dibidus zbunim, zato što posvuda vidim veeelike guštere, i naprsline na kopnu, i stvaranje okeana, i tako to. "Vratili smo se sto pedeset miliona godina, Eli. Ostani u hipostatu. A prokleti vizir, ne obraćaj pažnju na njega!"
     "Savršeno me ne zanima kako se osećaš", reče mi Sigi. "Hoću da uzmeš prokleti papir sa zaglavljem. Naš memo. Razumeš? Jasno ti je?"
     "Jasno, jasno", kažem ja. Na sve bih pristao, samo da smirim taj njegov glas, koji me opet gura ka rubu povraćanja, a povraćati ne želim. "Svakako, gospodine Dubo."
     "Dobro. Nikakvih drugih primeraka, jesi čuo? Ovo ide samo Bulu i nikom drugom. A beleške tvoje - spali. Uobičajene predostrožnosti..."
     Pomislih: da li u te 'uobičajene predostrožnosti' spada i to da ja budem ubijen čim se sa Bulom postigne pogodba? Pomeram krpe da bi veći deo leda dospeo na moje slepoočnice.
     "E, dobro. Najdraži P tačka i zapetaal ti je štosznak uzvika Probudim se ja i šta vidimznak pitanja Helijumski brojevi izmenjeni i to još od ranog detinjstva Gospoda Boga, a pogodi ko se namestio da izvuče profit iz toga dva-tri znaka uzvika I to od vremena iks minus jedan tačka Al si me ispaliozapeta aznak pitanja Nek ti je na čast tačka Preko noći Duba izgubio dve-tri stotine a nebo zakrčeno od dirižabla tačka Ovo sledeće podvuci Tvojih dirižabla tačka Znači vratio si se do Velikog praska znak uzvika - ne, čekaj, stavi tu ipak zapetu, neću da izgleda da sam suviše impresioniran i preuredio si nukleosintezu zapeta al ja tebi nešto da kažem zapeta mangupe jedan tačka Idem i ja tamo zapeta i sve ću da vratim na ono dobro i staro kako je bilo zapeta i baš me briga ako hrono-anomalije budu takve da ti glava ubuduće raste iz prepona tačka Moji momci su sve uklavirili sto posto sigurno tako da ti nećeš biti čak ni istorija zapeta Bule zapeta čoveče moj tačka Zato ajde bolje da se nagodimo pre nego što moji ljudi prodru u ilem zapeta šta kažeš, a znak pitanja. Ako nećeš zapeta baš me briga zapeta, al onda se spremi da pišaš sam sebi uz nos tačka Tvoj iskreni i tako dalje. E, ovo da bude poslato Bulu prekjuče - ne, nego prošlog četvrtka. Ako je potrebno, upotrebi za ove svrhe moj direktorski vremenski šatl."
     Kažem: "Da gospon Duba" i teturam se prema kupatilu na još jedno povraćanje.
     Ništa tu nisam mogao učiniti, vizir mi je svaki čas padao opet na oči, i ja svaki put ugledam što-šta i zamalo da se srušim, ali nekako nateram sebe da ostanem uspravan, a ogrebotina sve više i više od tih nitni i klinova, i jedna baš gadna rana na zadnjoj strani mog vrata, gde se nešto i zabilo. Jednom mi se stopalo mačice okliznulo na neki šljunak, i ja pogledam dole i dabome prokleti vizir - tras! Opet mi padne na oči, vidim prevrtanje tog oblutka ispod mog stopala, ali, brate, to nije oblutak nego je celo jedno more puno čudnih riba koje naviru u jatima i oblacima i napreduju od jaja do skeleta i tako sve dalje i stižu do onih velikih guštera kod kojih smo počeli. Dignem ja opet vizir i, tutanj! Ne brini Topsi, stižem, brz sam ja.
     Drugi put je bila prpa kad je pao vizir i ja stekao uverenje da je Topsi samo lik iz neke knjige koju sam nekada pročitao, ili da je postojala ko-zna-koliko miliona godina pre mene, ali ne sada. Ovo poslednje bilo je, dabome, tačno, jer ja sam zastao na sekund da podignem vizir i ona mi je, da kažem - odmakla.
     Pretrčim ja možda još pedeset metara, i prestanem se brinuti zbog predmeta kojima su nas gađali iz dirižabla, naime, zbog stena i kamenčina koje su treskale iz neba stvarajući rupčage oko nas; Topsi reče: "Prešli smo blizu četiri i po milijarde godina." Eto, to Topsi rečopsi. Bila je nekih pedeset miliona godina ispred mene, što, zapravo, znači iza mene, jer naše je zalaženje bilo u prošlost, a Topsi je odmakla jedno dve stope.
     "Izgubili smo vreme", reče Topsi. "Ovde Bul više ne može za nama, osim peške. Odavde će svaki korak značiti sledećih četvrt milijarde godina, Eli. Uskoro više neće biti ni planeta, neće još biti stvorene. Niti čvrstih stena - mislim, ne u stvarnom svetu. Ovde, u hipostatu, možemo se i sad kretati, nema problema..."
     "...ali samo svojom sopstvenom snagom", rekoh. Sigija je, pod svetiljkom za čitanje, hvatao dremež.
     "O čemu pričaš ti?" upita on.
     "O hipostatu, Sigi", rekoh mu ja. "Kad se vratiš do ove tačke, od koje će crveni pomak morati da se izražava brojevima koji su stepenovani eksponentima što su već stepenovani i to na nešto mnogo, ne možeš više koristiti nikakva prevozna sredstva. Teško da možeš čak i bilo kakvu odeću zadržati. Dopler-metar i vizir su samo kompromisi. Naime, Sigi, vidiš, tu se moraš pomešati sa samom stvari. Moraš se boriti da uđeš u pejzaž hipostata, da postaneš deo njegov. To ti je jedini način da ostaneš u vremenskom brodu. Inače brodsko korito ima da odleti u Bog zna šta, u nešto gde neće biti u sinhronitetu ni sa čim na ovom svetu, a ni sledećem."
     "Ma, razumem ja tebe, daaa", uzdahnu Sigi. Mljacnu ustima, namesti se udobnije u jastučiće na klonuloj fotelji, i dva daha kasnije već zaspa.
     Zastanem ja na minut da proverim u kakvom je stanju telo moje, pošto sad mogu sebi to da dozvolim. Boli i bridi posvuda, ali modrice i ogrebotine ipak imam samo na nekoliko mesta. Najgore je prošla moja leva 'šunka' u koju se jedan od Bulovih projektilčića duboko zario. Mogu ga potezati, ali svaki put zaboli pakleno, a kad je bol stvarno gadan, tad ja, hteo-ne hteo, vidim gde sam: na nekih četiri koma šest milijardi godina pre Hrista, okružen lebdećim arhipelazima nebeskog kamenja, mračnim kosmičkim Sneško-Belićima koji u laganom valjanju postaju sve veći, na svome putu ka planetnim veličinama. Zažmurim jako, jako, oči kao dve male crne pesnice, i iščupam taj klin. Sećanje imam da sam to već jednom, negde i nekad, radio... a iz iskustva znam da je takvo sećanje pouzdan dokaz da se to nije nikada dogodilo.
     Uzdižem crne ruke moje kao krila, i osmatram ih celom dužinom da vidim ima li i drugih povreda. Pregledam i noge i torzo. Ništa ozbiljno. Eli umire, ali ne zna to. Strelica boje mesinga, zarivena od straga u njegov vrat, puna je sporog otrova, to je Bulova pozivnica. Ništa se tu ne može više učiniti, ostaje samo nada da će se on nekako dovući sa mnom do vrha pre nego što njegovo nervno tkivo počne gubiti integritet.
     Baš kao ovaj teren na našem putovanju unazad kroz vreme, teren oblikovan logaritamskim usponom crvenog pomaka, a to znači i tempom uzmicanja galaksija (one su eksplodirale iz ilema; pogledaj dobro! Provele su toliko milijardi godina eksplodirajući iz ilema), i Elijeva bolest biće neznatna i početku, onda iznenadno jaka, pa katastrofalna - što pokazuje ova strma litica na nekih sto pedeset metara ispred nas, litica kao erupcija, uzvinuta pravo do izvora sveukupnog Postanja, do Amitabhe Bude, do Veoma Zbijenog, do ilema - doma mog.

     Neka mi Buda pomogne (pomozi, Budo)
     da smrt ove jadne budale (umri budalo)
     pomogne mome povratku (vrati se ja!)
     a propasti Bula i Dube (propadni, Dubo).

     Zemljotres drma celi taj pejzaž, baca me u Elijevo naručje. Borimo se da ostanemo uspravni, iako su upravo nestali 'gore' i 'dole', i, gle, odlećemo napola klizanjem, napola tumbanjem u kolaps protosolarne magline. I sama naša lađa je pod napadom; atakirana, takoreći. Po brodskom koritu dobonja paljba HHK-a.
     "H-h-k-a?" pita me Sigi. Njegov glas zvuči čudno, ali ja ne vidim zbog čega; krpe sa ledom unutra, koji se već topi, bile su mi pritisnute oko oka oba, a uz to sam se osetio kao da me je pritisnulo nešto neodoljivo teško, kao pokrov od olova. Ovde nešto miriše na hlor, pomalo. Naši glasovi odjekuju grubo, kao da smo zbijeni između tesnih malterisanih zidova.
     "HHK", objašnjavam ja. Onda, čuvši bivši glas svoj, uvidim: ja sam Sigi. "Hipostatizovane Hablove konstante."
     "Mmm hmmm!" Novi glas.
     "Hablova konstanta ti daje brzinu odmicanja galaksija, izračunatu na osnovu njihove udaljenosti", objasnih ja.
     "Ispričaj ti to meni", reče mračni.
     "Pa, dobro, nije to stvarno konstanta..." kažem ja.
     "Aha."
     "...nego se, starenjem Vaseljene, menja. Ali glasi: r = Hd. Uradi matematiku, i..."
     "Aha."
     "...i videćeš da H, Hablova konstanta, jeste jednaka r kroz d. Međutim, d je, naprosto, r puta t."
     "Daljina je brzina puta vreme?"
     "Pa, da. Znači, dobiješ da je H jednako r kroz r puta t."
     "Onda bi se ta dva r poništila, skratila."
     "Manje-više. Znači, ispadne: H = 1/t Vidiš? To su oni ispaljivali na nas."
     "Ovo nisam baš razumeo."
     "Inverzna vrednost vremena!" kažem ja. "Hablova konstanta je inverzna vrednost vremena! Ona ubija normalno vreme! Neutrališe ga, poništava! Vidiš li sad šta su oni pokušavali da nam urade?"
     "Polako, ej. Sedi, molim te; vrati se na tu fotelju. Opusti se. Diši. Sedi. Ma, sedi."
     "Kako to misliš, da dišem? Pa šta drugo radim?"
     "Sestro!..."

     Uvek ustanem rano, čak i posle veoma dugog noćnog dreždanja; naprosto sam takav. Čim čujem da u vrata tresne primerak 'Sonoma Indeks Tribjuna', moj dan je počeo, bez obzira na časovnik, mamurluk i mulj sna još ulepljen u moje zupčanike.
     I grickam ja, tako, prepečen bagel i srkućem vruću vodu - 'zen čaj' - i slušam kako režu mlazevi kiše po zidu. Morao sam se pomiriti da klopam margarin, zato što je Sigi pojeo, do poslenje trunčice, i krem-sir i maslac. Inače, Sigi je ostao tačno na mestu gde sam ga ostavio, sav onako skljokan u fotelji ispod svetiljke za čitanje, koja je ostala da gori cele noći i, evo, još gori. Kroz sva moja medveđa zevanja i prekopavanja po frižideru, Sigi hrče. Ali čim otkinem crvenu gumicu kojom su novine bile pritegnute, on se probudi.
     "Eliote!" kaže on i širi se iz jastučića kao zgnječen sunđer u vodi. "Isssuse! Mora idem na poso! Koko e sati? Ša si zbulio?"
     "Šta?"
     "Kažem, stao mi moj 'Bulova' ručni časovnik. Kol'ko je sati?"
     "Ne znam", kažem ja.
     "Ne znaš koliko je sati?"
     "A-a. I neće mi se da pogledam, zasad. Nisam spreman da iskoračim iz beskonačnosti."
     "Ali si novine uzeo."
     "Kriv", kažem ja i gledam naslove.
     Čujem kako Sigi otvara prozor u kupatilu, i opet ga zatvara jer unutra navaljuje kiša; čujem ga kako vodu u WC-u povlači, a onda piša. "Kakve su vesti?" dernja se. "Je l' Bul sklopio taj dil sa Dubom?"
     "Jeste", dernjam se ja uzvratno. "Izgleda da su našli zajednički jezik nekako, podlaci."
     "Al' su te zavrnuli, a? Džabe si iš'o. Oni dirižabli su bili suviše dobra stvar. Videlo se da su bili previše jeftini i pristupačni."
     "Previše dobri za male ljude, kao što smo mi", kažem ja.
     "Sad će njih dvojica da određuju cene kako god im se hoće. Uvek mali čovek bude zajeban, Eliote."
     "Kao da ne znam to!" kažem ja. "Kao da ne znam to! Kao da ne znam to! Kao da ne znam to! Kao da ne znam to!"
     Vetar je produvao pravo kroz stakla prozora, pocepao mi novine iz ruku, prikovao za zid Sigija koji tek što je izišao, šlica tek do pola povučenog nagore, iz kupatila. Kosu mu zabacivao, i kravatu kao nekakvu maramu oko vrata, i izobličio mu facu: orbitalna brzina, zatim još veća, druga kosmička. Zveknem ja glavom o sto... i ne mogu je podići, prejak je vetar.
     Vetar izjavi: "Mislio sam da će ti nešto biti jasno, Bule. Nema smisla da se nas dvojica bijemo. Na ovaj način pobedićemo obojica."
     "Umalo da te ukebam, matori stvore!" kažem ja njemu. Pod se pod nama bacaka kao traka ispred ventilatora. Očajnički se držim za sto. "Jedan od tvojih ljudi je bio o-kej, valjda. Ali zaboga, zaboga, đe nađe onog drugog?"
     "U poštanskoj sobi!" smeje se vetar. "Zar misliš da bih ja bacao moje najbolje ljude?"
     "A onaj dobar, onaj crni?" rekoh. Morao sam vikati iz sve snage da bih čuo svoj sopstveni glas. Pršte prozor i staklo kršnu kroz sobu. Začuh Sigijev krik.
     "Ona crna je bila poklon od tebe, momčino", reče vetar. "Šala, šala, a? Kad su tvoji ljudi izmenili jednačine blizu ilema da bi nastala veća količina helijuma, dobili smo Topsi."
     "Hrono-anomaliju! Pokvarenjaku jedan!"
     "Siroče u vremenu? Ej, ako ona ostane živa, pomoći ću joj da podnese protiv tebe tužbu za utvrđivanje očinstva, Bule! Pa moraš neku odgovornost i ti da prihvatiš! Hja hja hja! Ima da te udesim, glavonjo jedan, sve do tvojih zen bula koje su ti na dupetu istetovirane! Hja-hja!"
     Dobra fora. Znao sam da se uz ovog tipa može nešto i zaraditi. Ume da vodi loptu. Čak zna i za bule. Ali, naravno, treba se od njega i čuvati. Rekoh: "E, sad kad smo se rukovali i osmehnuli jedan drugome u lice belo, i suočili advokate naše, sad kad si ti saglasan da ostaneš izvan ilema, prijatelju Dubo moj, a ja prestao mitraljirati tvoje hrononaute, reci mi, reci, šta nameravaš učiniti sa njima?"
     "Sa Topsi? Sa Elijem? Vremenskim brodom?" reče vetar. "O tome se, o prijatelju moj, brinuti ne-moj. Mere se već preduzimaju."

     "Probili su se! Procurilo!", rekoh ja. Guraju mi znatne količine vate u usta i privezuju me za sto. Osećam miris metil-alkohola sa elektroda koje se pričvršćuju na male obrijane površine na mojoj lobanji. Odveć sam rastresen da se opirem. Pokušavam objasniti. "Ono što curi jeste vreme. Stvarno vreme nam curi u brod, u mlazevima, kroz pukotinu na krmi." Kauzalna naprslina koja je našem vremenskom brodu činila kičmu i koja je jemčila kontrolisanu disjunkciju između onoga što se dešavalo unutra i onoga napolju, ozleđena je prodorom jednog HHK.
     Eli legao na leđa i rita šljunak.
     "Nemoj!" vičem ja. "Svaka trunčica prašine koju podigneš jeste svet, nečiji svet tamo negde, i svaki eksplodira. Pogledaj!" Gurnem mu vizir na lice, i Eli se odmah ukoči.
     "Sve se to izmešalo, Topsi", reče on. "Gušteri i zvezde i lava i ribe i toliki meseci... Jesu li to meseci, Topsi? Onako izbušeni kraterima? Vrtoglavica me neka hvata."
     "Moramo pokušati da se probijemo", kažem ja, "pre nego što postane još gore." Unutar vremenskog broda, nizovi događaja počinju se iskrivljavati. Ja sad izveštavam o njima i naprosto ih pišem u logičnom, kauzalnom poretku, prvo pitanje, posle odgovor, a posledicu tek posle uzroka, ali doživljena stvarnost bila je sasvim drukčija. Tek pošto sam pomogao Eliju da ustane, uložih trud da to postignem; eto, to je jedan primer. A ta sekvenca je ponovljena, cela, četiri puta, u jednom i istom onom što časovnik pokazuje.
     Imaj na umu onu dečju zbunjivalicu koja se sastoji od jednog crteža podeljenog u uspravne pruge. Zapravo su to dva crteža izrezana i složena naizmenično jedan uz drugi; pokrivši svaku drugu prugu, vidiš jedan, a pokrivši svaku prvu, vidiš drugi. E tako, ali stostruko umnoženo, i preneto translacijom u tri dimenzije i u stvarno vreme... dobiješ naš razlomljeni svet-brod za plovidbu kroz vreme, izbušen vrtlozima u vremenu i višeglavim HHK-ima, brod u kome pojedini, nasumično odabrani trenuci postojanja naprosto žmirnu i iščeznu.
     "Hajdemo!" rekla sam i dohvatila Elija za ruku. "Idemo!"
     Šetam pored reke Saskvehane i razmišljam kako bi lepo bilo ležati na dnu, mrtav. Događa se onaj veliki nestanak struje u Njujorku, i ja pomišljam: to proističe iz mene. Stiže, međutim, vest o mehaničkom kvaru u električnoj centrali na Nijagari.
     Ova moja glavobolja je, brate, kao obrušavanje podzemnih kopova u rudniku. Fantazmi i vatrene lopte provaljuju nebo iznad pokrajine Brum. Opet sam zaglunut kao od lavine, i nikako se ne mogu osloboditi mirisa krečnjaka, sumpora, kamene prašine.
     Zato što smo zasuti mrvicama krečnjaka i šljunkom, zaista. To se ruši na nas sa jednog planinskog ispusta, ili proširenja, ispod koga smo. Eli i ja smo se dočepali podnožja te litice, ali tu komadići kamena padaju kao kiša na nas. Podnožje se ispred nas, u sledećih pedesetak metara, polako uzdiže, od kolapsa naše protogalaksije - a posledica toga je nastanak zvezda u Mlečnom Putu - unatrag sve do razdvajanja materije od energije, što je bilo na manje od pola milijarde godina posle Velikog Praska, pri crvenom pomaku koji je iznosio deset hiljada (za razliku od sadašnjeg koji je četiri!).
     Mozak mi je bio kao hladna mešavina vode i stočne hrane. Osećaji su mi govorili da sedim na stolici, ali mi je pamet javljala da ležim vodoravno. Video sam da mračni govori nešto, ali sam, razumom, znao da su mi oči sklopljene. Znao sam da će svakog časa naići u posetu moji mama i tata, i želeo sam da se ovo što pre okonča, iako se uopšte i ne događa.
     "Postaviću ti jedno pitanje, ali ne želim da se uzbuđuješ ili ljutiš. Sedi mirno i razmisli o onome što ću te pitati." Tako reče mračni čovek. Nagnu se napred. Znao sam: ako odgovorim pogrešno, pa on kaže mojim roditeljima o tome, srce će im se slomiti. "Ako je nestanak struje u Njujorku izazvan, kao što ti tvrdiš, lavinom kamenja u jednom vremenskom brodu pre nekoliko milijardi godina, onda kako objašnjavaš kvar na generatorima u centrali na Nijagarinim vodopadima? Da li je to bila samo neka podudarnost?"
     Rekoh: "Daj mi cigar duvana."
     "Cigarete su štetne za tebe, Sigi", odgovori mi on.
     "Znam", rekoh. On mi dodade jednu cigaretu iz one kutije koju ima u širokoj ladici svog metalnog radnog stola; čak mi je i pripali. Potegoh duuugu dimčinu, koju zatim počeh izduvavati u vidu velikog plavog oblaka. I rekoh: "Rekonstituisanje kauzaliteta."
     "Šta je to?"
     "Rekonstituisanje kauzaliteta", rekoh, gledajući kako moj dim guta njegovu čupavu glavu. Kad bude izišao iz bolnice danas i otišao kući kod svoje ženice i dečice, nosiće u zulufima moj dim. "Uvek tako biva. U vezi je sa strukturom ljudskog uma. Ali ne samo sa njom. Jer, ipak, ljudski um je odraz onih zakona i onih oblika iz kojih je evoluirao. Sveukupna stvarnost, u dosluhu sa ljudskim umom, dovodi do rekonstituisanja kauzaliteta... Vidim da izazivam tvoje nestrpljenje."
     "Ni najmanje. Samo čekam da mi objasniš šta je 'rekonstituisanje kauzaliteta'."
     "Uzročno-posledični redosled stvari se naruši. Ne stvarno; to se nikada ne može stvarno desiti. Ali udaljenost između sveta uzroka i sveta posledica bude tako ogromna u prostoru ili u vremenu, ili u koncepciji, da se stekne privid potpunog razlaza. Međutim, u kauzalnosti, baš kao i u hidraulici, Priroda se užasava vakuuma. Zato se rodi, prividno, jedan novi uzrok, u neposrednoj blizini posledice, dakle ne uzrok pre mnogo milijardi godina, niti uzrok na nekoj drugoj planeti, nego baš ovde, uzrok baš na istom lokalitetu gde je i posledica: na primer, to na Nijagari."
     "Ali niko nije izmislio kvar na toj centrali, stvarno se dogodio, Sigi. Sumnjaš li ti u to?"
     "Ne sumnjam", rekoh. Morao sam zastati na trenutak. Morao sam pogledati vrhove svojih prstiju. Baš su žuti! Nisam znao da su toliko požuteli od nikotina. Mislim da nisu bili u toliko lošem stanju pre mog ulaska u državnu bolnicu. "Dogodilo se to na Nijagari, sumnje nema. Ali nije izazvalo nestanak struje. Nego su i nestanak struje i kvar na hidrocentrali posledice jednog istog, zajedničkog uzroka."
     "A svrha je bila da mi ne budemo u mogućnosti da nastavimo tvoju elektroterapiju tog dana, nego tek sledećeg?"
     "Ne, do vraga, pa nisam ja ludak! Ne mislim da se svet vrti oko mene. To je bila zaista puka podudarnost. Ja o vremenskim brodovima govorim. O evoluciji proklete Vasione!"
     "Samo smireno. Ne smatraš da je tvoje objašnjenje malo nategnuto? Ne veruješ u Okamovu oštricu?"
     "Okam? Ono da je istinito uvek objašnjenje koje je najjednostavnije? Na to misliš?"
     "Da."
     "Doktore, kad bismo mi zaista verovali u Okamovu oštricu, svi bismo bili solipsisti. Molim te..."
     "Šta je, Sigi?"
     "Molim te, nemoj reći mom tati i mojoj mami ništa od ovoga što ja govorim."
     "Videćemo."
     Dim se vrtložio i nadimao, suncem prozračen, po doktorovoj ordinaciji, ispunjavao ju je kao oblak izduvnih gasova. A i bio je to: oblak izduvnih gasova iz Dubinog direktorskog vremenskog šatla koji je, pomoću retroraketa, odmicao napred, svoju misiju ostvarivši, u epohu u kojoj će/je sklopiti/o pogodbu sa firmom 'Bul Interplanetari'. Zaista lep dim, pomislih ja. Volim ja da bude lepog dima, samo da ne moraš od njega kašljati ili nešto tako.
     "Kopile!" Čim sam čuo da je Topsi to rekla, osetio sam se loše, iako su stene padale na nas, iako se mešalo 'pre' i 'posle', iako je bilo mnogih drugih stvari kojima bih, ako sam pametan, morao posvetiti pažnju, a ja nisam glup, znate. Ali pomislio sam da ona to kaže o meni. A nije rekla o meni nego o gospodinu Dubi. Gledala je gore, u rupu u nebu, i ponavljala: "Kopile! Kopile!" Onda unatraške: "Elipok! Elipok! Elipok!" kao da se taj zvuk, ranije izgovoren, vraća u nju, usisava.
     Sela je. "Nemoj da si mi sela, Topsi", kažem ja, "jer vidi koje kamenčine padaju na nas, ej."
     A ona: "Drag si ti čovečuljak, Eli, ali ostala sam bez daha. Naprosto bez daha. Ovaj napad na nas nije bio Bulov. To nas je Duba napao. Vidiš onaj dimni trag? To je njegov šatl, to je jasno. Uključio hipodin, i beži odavde, svom snagom, sad kad nas je upropastio. Za šta god da smo mu bili potrebni, sad je prestalo. On će nas naprosto odbaciti u smeće."
     Onda je sva splasnula, kao prazna vreća. Tako isto je izgledala u mom stanu kad je tamo ležala u senkama i slušala prazni radio-šum između stanica i razmišljala o domu svome.
     "Razvedri se Topsi stara", kažem ja. "Moramo te odvesti kući. Nemoj da si toliko klonula, jer sad se moramo penjati do ilema, devojčice, a onda ćeš biti k'o Bog." Onda sam seo i ja, pored nje, zato što me je vrat boleo, a ruke su mi bile nešto utrnule. Ona položi crnu šaketinu na moju glavu, pa se osmehnu, i tu se pokazaše blistanja nalik na praćakanje riba i razgaranje vatri na nebesima; kao da su se gomile toga pojavile tačno iza moje Vrhunske. Izgledala mi je kao anđelka, dečko!
     "Prosto se osećam toliko usamljeno, Eli. Žao mi je. Nego, kaži mi - da li zaista postoji nekakav 'gospodin Duba'?"
     "Naravno da postoji, Tops", rekoh ja.
     "I mi smo stvarno u vremebrodu, a? To nije samo neki vremensko-anomalijski utisak koji se u moju glavu za-glavio?"
     "Stvarno jesmo, Topsika."
     "I možemo do ilema stići. Popeti se do njega. To je naša namera, zar ne? Ne samo u mom mozgu koji je siroče u vremenu?"
     "Namera nam je ta, Topsi."
     "A Sigi je sa nama?"
     Rekoh: "Da, svakako, Tops", da bih je umirio, a inače, šta joj je ili ko 'Sigi', to baš nisam znao.
     "Sigi je sa nama?" reče Sigi. "Ona je rekla 'Sigi je sa nama'?" Nasmejao se i bacio mi na glavu, sa balkona naše studentske A-zgrade, neki veš. "Drkajlo jedan ludi, Eliote", nasmeja se on. "Svakako mi je drago što nemam tvoje snove."
     "Slušaj", rekoh mu. "Sad postaje još bolje. Ta žena-pepeo, ta dibidus crna, Topsi, počinje se pentrati liticom. Jedan korak prevali, dva, i - tras! - već se izdiže snagom ruku: pored galaksija koje napuštaju svoja jata i rasformiraju se, idu unazad kroz vreme, vuku se kao končići pljuvačke razvučeni u maglu. Slušaš me, Sigi?"
     "Slušam", dernja se on sa sprata, iz svoje spavaće sobe. "Ne zameraš ako pustim neku muziku?"
     "Zameram. Onda Topsi stiže do okomitog uspona, na oko devetnaest i po milijardi godina u prošlosti, pri čemu crveni pomak iznosi, na dopler-metru, 10.000."
     "Dopler-metar! E, jesi pacijent, je l' znaš?"
     "Ima još", kažem ja. Sigi stavlja gramofonsku ploču...
     Da li se taj dečko...
     "Ej, prestani s tim, Sigi! Ima još!"

     ŠKRRRRRRRR!

     "Hvala", kažem ja. "Dakle Red Shift je po njenom Dopleru deset hiljada. Svaki dalji centimetar napredovanja znači penjanje za još oko deset miliona godina u prošlost. Eli.."
     "Eliot?"
     "Ne! Eli! Ne ja! Taj Eli ide metar-dva za njom, dakle on je nekih tričetvrt milijardi godina bliže sadašnjici. Tu se, oko njega, još obrazuju galaksije. Vazduh je pun guste paljbe HHK-a iz Dubinih topova, i viskozan od vremenskih strujanja i od pozitrona koji kaleidoskopiraju kroz njegovo vidno polje. Čak i kad mu je vizir podignut sa lica, Eli vidi galaksije, i paprati, i vrtloge inverznog vremena. Nije Eli mnogo pametan ni za šta, osim za sabiranje brojeva napisanih jedan ispod drugog, i za šah; ne zna gde da nađe nogostup. Topsi mu javlja, i zahvaljujući njenim uputstvima on ide dalje."
     A Sigi reče: "Eno njih dvoje."
     "A?"
     "Baci pogled kroz prozor, majstore."
     Bacio sam pogled. Sa naših velikih panoramskih prozora mogao si gledati dole, niz planinu, i ka severu preko Brum Kauntija, sve do poletno-sletne staze za avione. Žena crna kao gar tamo je bila, u triko kaki boje obučena, i izvlačila se rukama uz poslednju liticu, grabila sad neki žbun, onda neku puzavicu, da bi imala oslonac; vodila je čoveka koji je izgledao previše (mnogo, brate) nalik na mene.
     Uspon je bio čist i jasan, ravan toliko da ravnijih nema, tek sa nekoliko talasića i pokojim udubljenjem i ispupčenjem pogodnim da se uhvatiš rukom ili osloniš nogom. Istaknuta slabost tog klifa bejaše jedan niz pukotina, raspoređenih u cik-cak, koji se pružao u nedogled visoko; a taj niz bio je hipostatička slika jednog kauzalnog jaza, koji je nastao još u Plankovoj epohi, na samo nekoliko centimetara od samog vrha. Leva i desna strana svake od tih naprslina korespondirala je sa kauzalno-distinktnim delovima primordijalne mase; distanca između njih veća je bila nego što bi svetlost mogla proputovati pre nego što se one razmaknu još više. Možda bi neko mogao ugurati prste, ili samo vrhove prstiju, u te rascepe, i izvući se nagore, kroz najranija hiljadugodišta. Možda i ne.
     Ovde nikakvih prečica nije bilo; tako radi vremenski brod. "...Naime, Sigi, vidiš, tu se moraš pomešati sa samom stvari", rekoh ja. "Moraš se boriti da uđeš u pejzaž hipostata, da postaneš deo njegov. To ti je jedini način da ostaneš u vremenskom brodu. Inače brodsko korito ima da odleti u Bog zna šta, u nešto gde neće biti u sinhronitetu ni sa čim na ovom svetu, a ni na sledećem."
     Međutim, nikakav 'Sigi' nije postojao. Bio je to samo još jedan ćorsokak u mojim hrono-anomalnim nervima, u mom umu nalik na kristale joda - na smeđu prašinu nastalu iz smeđih isparenja koja se sublimiraju zbog nasumičnog daška vremena. Samo sam ja postojala, i Eli, polumrtvi polumoron koji mi se držao za list noge moje crne; i oskrvavljeni vremebrod, iz koga su krvarili eoni u prazni vremeprostor, dok smo se nas dvoje dizali 'na mišiće' prema ilemu.
     Pomislila sam da eventualno izmenim ugao dizanja litice, tako da bude manje strma. To bi se možda moglo postići ako bi se što-šta uradilo oko Doplera, ako bi se izvršila rekalibracija, ako bi se redukovao prividni Hablov nagib, ali onda bi daljina koju moramo prevaliti postala veća. Pošto se vremenski brod uveliko raspadao oko nas - a Dubini ljudi odmicali na svome putu kući, ka dobijanju varijabilnog dodatka na platu - mogli smo samo jedno učiniti, jurnuti uz ovu okomitu liticu i nadati se da ćemo uskočiti u ilem pre nego što izginemo zbog provaljenosti broda. Ne: pre nego što poginem samo ja. Za Elija se pripremala jedna drugačija smrt.
     Odvažila sam se da virnem ka dopler-metru: blizu deset na peti. Poče nevolja. Neposredno iznad mene, naprslina je bila tako mala, da sam samo jedan mali prst mogla ugurati u nju, i izvući se možda sto pedeset miliona godina uvis; petnaestak centimetara. Pozvah Elija, da mu kažem da i on postupi tako. Glava mu se počinjala klatiti zbog otrova iz one Bulove strelice. "Prsima se pribij uza zid, kao pripijaljkom!" upozorila sam ga. "Ostani uspravan!" Tamo, dole, gde je on bio - gde su se galaksije još rasturale unazad kroz vreme - postojalo je još poneko malo ispupčenje pogodno za nogostup.
     Začuh klizanje šljunka dole. Elijevi prsti su se okliznuli, ispustili kamen za koji se bio uhvatio, a koji je uglavljen u jednu pukotinu. Taj kamen je Bokova globula, hladni, mračni oblak koji tek treba da kolabira u protozvezde. Poče se suljati Eli naniže, i strmoglavi se, mlatarajući rukama i nogama, više od milijardu godina, poče se tamo nešto dernjati okružen gomilama vrlo mladih, tek rođenih galaksija. I najednom ostade sasvim nepomičan.
     Doviknem ja njemu: "Jesi li dobro, Eli?"
     "Baš je lepo!" kaže on. "Kao veliki duhovi, Topsi! Pogledaj ih kako upliću prste jedan s drugim. Vidiš? Jedan ima i prsten."
     "Diži taj vizir sa očiju", kažem ja njemu, ali ne vredi, vizir mu je već dignut.
     "Sve blista, Topsi. I-jao što je lepo!... Velike ogrlice i dijamanti jedu manje ogrlice i dijamante. Idi ti kući. Ja ostajem da razgledam ovo, medena."
     "Šta?" viknem ja.
     "Medena!"
     Držim ja Devojku Sunca i nastojim da prenebregnem Mame; a oni hrču na podu i povremeno se meškolje. Sudaramo se ona i ja telima, kao da pulsira neka meduza, ali ne stižemo ni do kakvog svršetka. Ona suviše dremljiva, ja suviše slab. Počelo me obuzimati osećanje da smo samo tvorevina mašte ovih pozaspalih Cigana, a to smo, valjda, na neki način i bili. Oni su, iza sklopljenih očiju, slušali, i pamtili naše zvuke, čuvajući ih za buduće erotske fantazije. U susednoj sobi gramofonska ploča je neprekidno preskakala:

     Da li se taj dečko i sad penje planinom?
     Da li se spotakao, da li je pao ŠKRRRRRR
     Da li se taj

     A ja močim kod nje, ne prestajem. Ne postižem ono pravo trenje. Par sati smo se kresali ona i ja; par sati, verovali ili ne. Nisam hteo da odustanem. Onda poče glavobolja, strava od glavobolje. Sve je blistalo tako jako da su me oči bolele. Vazduh - kao da neko sipa rastopljeno olovo preko mene. Na nebesima eksplozije nečeg nalik na one osovine sa točkastim tegovima za dizače tegova; i prstenovi dima; i neki vatreni projektili nalik na kamenje ispaljeno iz praćke. Ne, idi ti kući, Topsi. Idi za statikom tvojim, medena, sve do kuće, u koju uđi. Ja moram odspavati malo.
     "Šta nije u redu?"
     Otvorim oči i kažem: "Umro Eli."
     Doktor reče: "To vidiš? To doživljavaš u ovom trenutku?"
     "Da", kažem ja. "Eli je umro od Buletovog otrova. Nije uspeo."
     "Ko je Bule?" pita doktor.
     "Bule je sada u dogovoru sa Dubom. U početku su ratovali jedan protiv drugog, ali sad se spanđali. Eli i Topsi bili su im samo topovsko meso. Glavni mafijaši odlaze sa poprišta, jedan drugog preko pleća zagrlio, a džepovi im nabrekli od lovudže."
     "Da te obrišem maramicom?"
     "Ma, ne."
     "Ljut si na njih dvojicu?"
     "Nisam. Pretpostavljam da je svet naprosto takav."
     "Kaži mi jednu stvar", reče doktor. "Imaš li osećaj da je Sigi tvojom krivicom prošao tako kako je prošao?"
     "Naravno da imam. Proveo sam s njim sve vreme."
     "Da li si zbog toga pokušao samoubistvo? I da li si zbog toga dospeo ovamo?"
     "Možda. Ali postoji nešto drugo."
     "Šta to, Eliote?"
     "Eli je, doktore, poginuo, ali Topsi - ne znam da li će uspeti."
     Nije to ploča gramofonska preskakala dok sam se ja preznojavao na Devojci Sunca. Gramofon je bio još jedan slučaj rekonstituisanja kauzaliteta. Metak ispaljen iz nekog od Bulovih dirižabla udario je u jednu gomilu soli, u vremenskom brodu. Ta so je poletela u vazduh, kao kakva eksplozija, i tu je zahvaćena jedim od Dubinih HHK-a.
     Jedan kristalić te soli bio je, zapravo, hipostatična slika jednog događaja koji se u vreme Bulovog napada još ne bejaše odigrao: događaja koji se sastoji od toga što Duba sedi u svojoj kancelariji u štabu 'Duba Kompanije', u mamutskoj zgradi koja je svojevremeno bila planina blizu granice Pensilvanije, na domak gradića Bingemtona; Duba iz debele cigare izvlači dim i izduvava ga u obliku prstenova; i rasejano mrmori u sebi neku pesmicu. Razmišlja o Elijevoj pogibiji, koja je majušni gubitak naspram divovskih zarada ostvarenih u poslu sa helijumom. Dubin um je pun šećera, debeo um, olenjen od bogatstva. Lovan Duba pevuši:

     Da li se taj dečko i sad penje planinom?
     Da li se spotakao, da li je pao?

     To je taj kristal soli bio: jedan glas, jedna pesma, jedna izdvojena zanesenost u sanjarenja. Zakovitlao se kristalčić u Hablovom vremenu, postao izrovašen, udvojen, izmenjen, pretopio se u drugo ono što časovnik meri, pa u treće to što časovnik meri, i četvrto i još mnogo koje; i u razna druga mesta u prostoru, pa, između ostalog, i u jednu sobu prepunu ljudi u Santa Feu u saveznoj državi Novi Meksiko, dvadeset milijardi godina posle ylem-a, tu gde su dvoje umornih primata sačinili 'zver sa dvoje leđa'.

     Iz ruke mi se krv slila u telo, toliko da se više nije izdržati moglo. Zabila sam drugu ruku u fisuru, a desnu izvukla i rastresla nadole, ostavila je tako minut jedan, da se krv u nju vrati. Ovog dela putanje najviše sam se plašila: crveni pomak nadmašuje deset na četvrti, još samo oko sedam dana do Big Bang-a, dvadeset milijardi godina duboko sam se zavukla u ono što sam nekada smatrala dubokom prošlošću. Hipostati ugrađeni u vremenski brod - u život Kosmosa prikazan u vidu jednog predela - takmičili su se sa talasima slika i čulnih osećaja koji su poplavno nadirali kroz rupetinu na brodskom koritu. Nije trebalo da osetim da prolazim kroz stravičnu zgusnutost i temperaturu; trebalo je da to budu, za mene, samo odlike tog predela, i da ih nepristrasno, hladno uzimam u obzir.
     Sva sam se razlepila po toj steni, vrhovima prstiju grebucala po jednom kamenom naboru u nadi da neću skliznuti. Onda sam se opet, silnim naporom, povukla rukama, bacila napred. I zastala u mrtvoj tački na kraju ovog manevra, provela tako neko vreme (to su morali biti milenijumi, na referentnoj skali vremena) i sjurila pesnicu u jednu pukotinu i tako sebi obezbedila čvrsto uporište na crvenom pomaku deset na deveti, na samo minut od Velikog praska.
     Onda sam ugledala tetovažu mog dede. Zapela sam toliko da mi se krv pojavila pred očima, izvukla se donjom vilicom do pesnice i videla Sedmu bulu, veliku kao moje lice, uklesanu u stenu. Bilo je to Bulovo međuplanetno 'Kilroj je bio ovde'. Na toj tački je Bulov agent-operativac uspeo da izmeni praiskonski nukleosintezni proces, da izmeni postotke proizvedenog helijuma, i da, kao nuzproizvod, inter alia, proizvede i mene.
     Ta Sedma bula davala je jedan prizor meni poznat - bar sam mislila da mi je poznat - iz niza budističkih deset Bula:

     Bika traže. Trag mu prate.
     Bika vide. Pa ga hvate.
     Pripitome. Pa pojašu.
     A sedmo šta je? - Idemo dalje!

     Posegnula sam u džep, pored dopler-metra, našla i izvadila Dubinu crnu kuglu. Sada sam znala šta je: ćorak. Bacih je niz liticu i otpratih je pogledom dok je nestajala u zaslepljujućem oblaku protosolarnih maglina. Onda, držeći se za uspravni zid još samo molitvom i ničim više, zamahnuh rukama i dočepah se jednog ispusta koji me je, poslednji, delio od samog vrha. Kao da sam se uhvatila za žicu dalekovovoda, pod visokim naponom. Na trzaj i presamićivanje prebacih gornji deo tela tamo, stomakom se tarući o ivicu.
     Dospela sam u Plankovu epohu, crveni pomak je dostigao vrednost od blizu deset na trideseti, dakle dektilijardu; temperatura, deset miliona milijardi biliona elektron-volti, gustina 1030 kilograma po kubnom centimetru, ali tada je cela Vasiona dostupna posmatranju imala prečnik od samo jednog milijarditog dela bilionitog dela bilionitog dela centimetra. Ostadoh gluva, slepa, lišena ma kakvog čulnog utiska...
     I nabacih se na sam vrh, u Osmu bulu: nadmašena Jednost! I razumeh: svet više ne vidim jer svet jesam. Ušla sam u svoju sopstvenu Komptonovu talasnu dužinu, u apsolutnu slobodu infinitezimalnog, u Hajzenbergovo svetilište, u nezaprljivu tajnu materice sveta, u crveni pomak koji se bliži beskonačnom, u podatke koji se bliže nuli - ili se bliže čemu god ja hoću da se bliže, ja, Topsi, Primum Mobile!
     To bejaše pre dvadeset milijardi leta. Topsi je svoje ostvarila: to da se nikad nije ni rodila - a, kao što reče moj deda: "Ko ima toliko mnogo sreće? Možda svaki milioniti čovek!" Međutim, postoje još dve Bule:

     Deveta: i pored doma (ilema) prođi
     Deseta: daljem životu dođi.

     Sedim kraj prozora na gori Sonomi, pišem ove međusobno neuklopljene beleške, a nebo počinje da se žari zračenjem našeg pet milijardi godina starog roditelja. Sunce izmagličasto, gora tamnozelena. Glava me i sad boli užasno. Zavežljaji sa ledom su samo mlitave krpe koje svojim curenjem prljaju uglove moje sveske. Dirižabla više nema, nigde nijednoga.
     Sigijevo hrkanje je najneprijatnije u istoriji čovečanstva; ili mi se tako samo čini, zbog migrene. Ovo je Deveta bula: ja sam opet jedan mali čovek, zvezdani pepeo, denuman. Ja sam Eliot, baš kao što i piše tamo gde vam je navedeno ime autora ove priče. A Deseta bula sastoji se u tome što ću kroz nekih pet minutića morati da budim Sigija da bi on stigao na svoj zakazani sastanak u San Rafaelu na vreme.
     Veliki sam pristalica rekonstituisanja kauzaliteta. Bog blagoslovio rekonstituisanje kauzaliteta! Bog blagoslovio ženice ili mužiće, i dečicu, u sličicama u novčanicima; i tupa, lokalna objašnjenja za dosadne lokalne događaje; pa čak i migrenske glavobolje, ako su vam one prihvatljive kao način da se uvali džomba neprelaznica između ovog, Bogom-blagoslovenog sveta, i neobjašnjivih, Bogom-prokletih drugih svetova.
     Kad sam izlazio iz ćumeza 'El Centra' u Santa Feu, Sunčani Dasa me dohvatio obema šakama za okovratnik. Nije bio ni najmanje ljut što sam drndačio njegovu žensku. Čak sam stekao njegovu naklonost. "Ne idi kući, čoveče", reče mi Sunčani. "Ne budi kao svi... Ostan' ovde s nama, budi hi-pi."
     Ali nisam poslušao savet Sunčanoga. Jer, šta je, na kraju, ovaj život, dubok poput neba noći, tajanstveno bogat, a u njemu svaki tren i svaki stvor neizmerno drevan? Trun prašine čelo mi dotiče, to je Dubina crna lopta u padu sa vrhunca vremena, odakle ju je Topsi ispustila. Iz radija prsketa statik, drhtaj iz one prve, praiskonske, plamene kugle.
     Dovoljno je zaprepašćujuće biti i kao svi.









Jan R. Mek Liod: DEDICA
     Unuci mi vratiše vreme. I kad odu, kuća neće biti ista. Dabome, nisam čuo njihov dolazak - ni jutros, kao ni mnogih drugih jutara, nisam se bio potrudio da uključim bubne opne - ali konzola pored kreveta me je ćuškala, stvarajući ono bockavo osećanje, i najposle privukla moju pažnju. Šta sam do tada radio? Ležao u senci, na vrućini, gledao kako morski povetarac podiže šarene zavese? Ma, čak ni to. Bio sam negde daleko. Putnik u belom praznom prostoru.
     Zavese trepere. Moj krevetski pomoćnik izlazi iz zida, pruža ruke nalik na one kod bube-bogomoljke, da se ja za njih pridržim. Potegnem jedanput - i evo me u sedećem položaju. Potegnem drugi put, i već stojim na nogama. Slani vazduh se gura ka meni, prvo vruć, zatim prohladan. Zastajem da žmirnem. Polako, pa brzo, sa oba oka. Jedan trenutak koncentracije. Uprkos svemu što mi je rek'o doktor Fanian, nikad ovo neće biti kao vožnja biciklom, ali ko sam ja, sada, da mislim na vožnju biciklom? Evo, bubne opne moje su se uključile, i zvuci svega uskaču u mene. Čujem talase, more, guštere kako se kreću po stenama, daleke pesme ptica, tihi šapat drveća. Čujem sporo kapljanje iz glave tuša na keramičke podne pločice u kabini za tuširanje, i pućkanje letikola sa krilima u boji duge, negde gore u vrelom plavom nebu. Čujem papirni dah i puls jednog starog čoveka koji se razbudio iz prepodnevnog dremeža. I čujem glasove, mlade glasove, ispred ulaznih vrata moje kuće.
     "Nemoguće da je unutra."
     "E, al' nemoguće je i da je napolje."
     "Da mi..."
     "Ne, nego ti."
     "Dobro ja ću..."
     "Slušaj. Učinilo mi se..."
     "On je."
     Spuštam pogled na sebe, i vidim: da, obučen sam, na neki način. Šorts i majica, oboje izgužvani, ali bar ne ono u čemu sam spavao noćas. Pa, znači, ja se jesam obukao danas. Jesam doručkovao, i posle se oprao, obrijao...
     "Jesi tu dedice?"
     Glas moje unuke Agate.
     "Čekaj malo", graknem ja, sav ukočen od spavanja. Još ja ne verujem stvarno. Ali zahuktavam se prema hodniku.
     Ulazna vrata kuće predstavljaju izvesnu prepreku. U njih je ugrađen sistem za prepoznavanje glasa; to mi je obezbedio moj sin Bil. Doduše, sad više nema, ili gotovo nikad nema, provala i napada na građane, ali Bil je sklon da se brine - njemu je već više od osamdeset godina, a i ostario je stvarno u skladu sa tom brojkom.
     "Je li sve u redu unutra, dedice?"
     Ovog puta to je Saulov glas.
     "Ma jeste, dobro je meni."
     Jednostavna rutina sa vois-kodom uspeva da me zbuni na trenutak. Na ekrančetu piše 'Korisnik nije prepoznat'. Pokušavam ponovo, i ponovo, ali glas mi je sasušen jednako kao i udovi pre dodavanja maziva. Unučad me čuju napolju, i misle da njihov dedica priča sam sa sobom.
     Najzad. Moja ulazna vrata se širokim razmahom otvaraju.
     Saul i Agata. Oboje neverovatno stvarni, u blistanju ovog jutra, a iza njih treperi drum oivičen kiparisima. Ja bih želeo da oni tako stoje još nekoliko trenutaka, dok ja stignem da malo uhvatim dah - i dok se zatamne rožnjače koje su mi ugrađene prošle zime - ali već sam zagrljen i poljubljen i oni prošli pored mene i ušli u kuću, pre nego što se ijedno od mojih čula prilagodilo. Okrećem se prema hodniku. Njihov prtljag leži bačen na jednu hrpu. Sa ivicama od soli, oblepljen peskom, izbledelih boja, nabrekao od rublja koje tek treba oprati i od uzbuđenja dalekih mesta. Venecija. Pariz. Njujork. More mira. I posle svega ovoga, ja ipak moram pipnuti, da bih se uverio.
     "De-di-liii? Gde je klopa?"
     Agata je čučnula na pločicama moje staromodne kuhinje i zagledala se u otvoreni frižider. A Saul je nagnuo ka sebi vrč, onaj samohladeći koji je našao iznad sudopere. Njegovo mrko grlo radi. Oboje su u prekraćenim farmericama i dronjavim majicama. Jasno je da su u toj istoj odeći već danima. A ja se zabrinuo da li sam dobro obučen... ali ne, ne važe ista pravila za mene i za njih. Agata ustaje, puni usta kockom amonijačnog sira bri iz dubine frižidera. Saul briše usne nadlanicom, smeška se. Kao da je osetio da je onaj zagrljaj u hodniku možda prošao mimo mene, prilazi mi i zagrli me ponovo. Čvrsto sam uhvaćen, a on stoji visok kao kula, i ja osećam da me strnjika njegove brade bocka po ćeli na temenu. A on mrmlja lepo je biti ovde, dedice. Agata se pridružuje i ljubi me, a na njenim usnama su mrvice sira; ona mi prenosi doživljaj svih onih kilometara koje je prevalila da bi stigla dovde, slani prah sa milion dalekih mesta. U trenutku kad osetim meki pritisak njenih sisa na mojoj nadlaktici, obuzima me iskušenje da se odmaknem. Ali suviše je sladak ovaj trenutak, suviše nevin. Kamo sreće da potraje zauvek.
     Naposletku se odmaknemo za po jedan korak i osmotrimo jedni druge.
     "Trebalo je da mi javite da dolazite", kažem ja, a pitam se zašto moram kvariti ovaj čas takvim žalbama. "Pa bi' ja dovukao dosta hrane."
     "Pokušali smo, dedice", kaže Agata.
     Saul klima glavom. "Pre neki dan, dedice, sa šatlporta u Atini. I posle toga, još ne znam koliko puta, dok smo se vozili trajektom po ostrvima. Ali smo stalno dobijali samo zastavicu 'zauzeto'."
     "Spremao sam se ja da popravim tu konzolu", kažem.
     Saul se smeška, ni za tren nije poverovao. Pita: "Da li bi voleo da ja bacim pogled?"
     Slegnem ramenima. Onda klimnem glavom u znak 'da', jer ta konzola stvarno treba da se reprogramira. A Saul i Agata su se, verovatno, zaista zabrinuli kad nisu mogli proći, iako se meni ne može ništa ozbiljno desiti, a da se ne aktivira neki od alarma koji su implantovani u mene.
     "Ali ne smeta ti što smo došli, zar ne, dedice? Mislim, ako smo na smetnji, il' tako nešto, ti samo kaži, i mi ćemo otići." Agata zeza, dabome, samo da bi videla izraz na licu dedilija.
     "Ne, ne." Dižem obe šake, u znak predaje. Osećam da zglobovi počinju dejstvovati lakše. "Divno je imati vas ovde. Ostanite sa nama koliko god želite. I radite što god hoćete. Zato postoje dede."
     Klimaju glavama mudro, kao da je deda upravo izrekao neku veliku istinu. Ali preko prastarog kuhinjskog stola razmenjuju se i oštri pogledi, a ja stižem da uhvatim odjek svojih reči pre nego što su sasvim nestale. Kapiram šta je deda rekao, šta mu je izletelo. Sa nama. Kod nas.
     Zašto upotrebih taj plural? Zašto? A Hana mrtva već više od sedamdeset godina?
     Sat kasnije, kad su se stabilizovali i hormoni i maziva, krećem ja dole, u lučki gradić, u mom drmotresnom fordu unazad spuštenog krova. Poš'o u kupovinu, treba nahraniti ta gladna usta, mada bih radije provodio svaki mogući trenutak u društvu Saula i Agate.
     Bele kuće, prohladne ulice koje uokviruju velike komade mora i neba. Vozim ovamo dole, do luke, jednom ili dvaput nedeljno, da dobavim ono malo robe što je meni potrebno; ali danas vidim stvari koje nikad ranije nisam primećivao. Kanarince i cveće na prozorskim pragovima. Tezgu punu kandiranog voća i marcipanskih miševa: od nje dopire šećerni lahor. Parkiram forda na trgu, uključujem autonoge i krećem pešice, upravo u trenutku kad se vazduhom razleže podnevni zvon.
     Dok stignem do Antonija, mog uobičajenog pekara, vidim da, na kupovinskim kolicima debelih točkova, koja sam uzeo sa šetališta kod fontana, displej već pokazuje reči: puno opterećenje. Stvarno je trebalo da uzmem ona veća, ali za to je potrebno ubaciti neku paricu više, valjda. Antonio se široko, snažno osmehuje. On je krupan čovek, a ispred njega je čitav front sačinjen od nagiba zlatne hlebne kore i postrojenih zemički sa ledenim kremom i na kremu svake po jedna trešnja kao pupoljak dojke. Antonio, oznojen, posut brašnom; on voli svoj posao. Čini se da u ovim vremenima svako, na isti taj način, voli ono što radi.
     Upirem prstom tuda i svuda. Dve vekne; ne, ne, tri vekne. I ono gore; dobro, hajde, uzeću i nekoliko toga, da se nađe. A ono dugačko pa uvijeno - je li slatko? Oduvek sam se pitao...
     "Imaš goste?" Pakuje krckave tople vekne u krckave smeđe kese.
     "Došli mi unuci." Smeškam se, sa srećom kokoške nad pilićima. "Iskrsnuše jutros, iz vedra neba."
     "Super", kaže on, sav ozaren. Pljesnuo bi on mene po ramenu, kad bi mogao da pruži ruku tako daleko preko svoje mermerne tezge. "Koliko im je godina?"
     Sležem ramenima. Kako stoji to sa godinama sada? Bil ima osamdeset i nešto. Znači, ovo dvoje - blizu trideset. Ali to ne može biti tačno...
     "Nije bitno", kaže on i dodaje mi kese, isuviše učtiv da pita mogu li ja to sve poneti. "Sad je baš dobro vreme." Moje autonoge šište dok uzmičem ka vratima i izlazim. Kupovinska kolica idu za mnom.
     Ali on je u pravu. Sad jeste baš dobro vreme. Najbolje vreme.
     Na povratku do trga, ispustim kese sa hlebom. Kolica su toliko pretrpana da mi ne bi mogla pomoći čak i kad bih ja znao kako da ih zamolim; a sam da se sagnem, to bih mogao, ali bih morao prvo da siđem sa autonogu. Međutim, jedna žena sede kose podiže kese i pomaže mi da stignem do automobila.
     "Ti voziš?" pita ona, dok ja zvekećem preko trga, a kupovinska kolica bruje vozeći za mnom. Približavam se mom fordu, koji je muzejski primerak. Ona se opet tiho smeje. Njeno lice je skriveno pod isprepletanim senkama slamnog šešira za sunce.
     Onda ona kaže: "Unuci - kako je to divno", dok se nektarine i narandže tumbaju na zadnje sedište. Pa, ne sećam se da sam joj rekao bilo šta o Saulu i Agati dok smo hodali - ja kad se zanesem, ne pamtim šta govorim - ali možda su unučad jedino moguće objašnjenje za ovoliku kupovinu od strane čoveka koji je ovako star kao ja. Okrećem se da joj zahvalim, ali ona već odlazi pod urmine palme. Njiše se njena haljina sa naštampanim cvetnim šarama. Laktovi i pete su joj naborani, sandale lepeću, vidim meke pramenove njene sede kose. Prstenje na njenim pomalo čvornovatim prstima hvata sunčeve zrake. Zurim ja, i mislim. Razmišljam: eh kad bi samo.
     Vratio se ja u kuću, posle više sati boravka napolju (a namera mi je bila da samo 'skoknem' u kupovinu), a moja ulazna vrata otvorena i nezaključana. Ona obično galame kao luda, onim bi-bip signalima, kad ih ostavim makar i odškrinuta, ali moji unuci su, očigledno, uspeli da ih onesposobe. Iskoračujem iz autonogu. Stojim u sopstvenom hodniku i osećam trnce u mom sintetičkom kuku. Čekam da mi se rožnjače prilagode promeni osvetljenja.
     "Vratio sam se!"
     Tišina - ili nešto onoliko približno tišini koliko to ove bubne opne dozvoljavaju. Udaraju talasi. Čuju se otkucaji srca. I disanje. Tiho, sporo disanje. Polazim za tim zvukom.
     Unutrašnjost mog kupatila izgleda kao da su Saul i Agata kupali velikog psa, nimalo sklonog saradnji. Mokri peškiri leže na sve strane, a pod kupatila je sapunjasto jezero, ali dabome, oni su pokolenje naviknuto da mašine uvek sve očiste za njima. Još dalje, u senovitoj dvokrevetnoj sobi koju su uzeli za sebe, moja unučad leže sklupčana. Agata obučena u moj stari, ne više beli kućni ogrtač, koji, sad kad sam ga video na njoj, nikada više neću želeti da operem niti zamenim. Rasula se kosa njena po jastuku, a palac primakla ustima. A Saul se okrenuo i sklupčao na suprotnu stranu, nag, dupe pritisnuo uz njeno dupe. Dugačke butine medeno-smeđe boje. Saul je gladak i miran, divan kao kip.
     Video sam jednom jedan nadgrobni spomenik - u nekoj staroj katedrali, u staroj Engleskoj - na kome su dva usnula deteta, isklesana u belom mermeru. Mora biti da sam tamo išao zajedno sa Hanom, jer, sećam se onog osećaja lakoće kad je ona uz mene, ili, bar, odsustva onog bola koji me nikako ne napušta otkad nje nema. I sećam se kako sam piljio u ona slatka bela lica i razmišljao koliko je nemoguća takva vedra smirenost, čak i u najluđim dubinama detinjstva. A sada se ona događa svakodnevno. Sve je, svakoga dana, čudo.
     Uzmičem. Zatvaram vrata, činim nespretnu buku i nadam se da njome nisam probudio nikog. U kuhinji ručno istovarujem kolica, gledam kako se sadržina mojih kesa magično smanjuje dok raspoređujem robu po policama. Tako mnogo, a postaje tako malo. Ali ne mari; biće dovoljno za jedan kasni ručak, možda i za večeru. A moja unučad spavaju, kuća se vrtloži od njihovih snova. Vreme je, u svakom slučaju, da pozovem Bila.
     Moj sin je u kancelariji. Bil na konzoli uvek izgleda drugačije, i ja se, kao i obično, pitam da li je ovo lice koje on namešta naročito za mene. Teorijski, Bil je kao Antonio - on radi naprosto zato što voli da radi taj posao - ali meni je teško da u to, baš, poverujem. Sve kod Bila govori o dužnosti, a ne o zadovoljstvu. Vidim večernje kule velikog grada kroz prozor iza njegovog ramena. Svetlosti letikola, kući usmerenih, promiču kao žiške kroz nebo rumeno poput vatre založene nasred polja. Ali koji je to grad? Bil se večito preseljava, juri za poslom. Moja konzola ga svejedno nađe, ali ona nije programirana da ti kaže gde, osim ako je pitaš. A ja ne znam kako da je pitam.
     "Zdravo, ćale."
     Dva ili tri otkucaja srca. Negde, nigde, prostor se rastvara, dajući instant-prenos ovog ćutanja između nas. Bil čeka da ja kažem zašto sam ga zvao. Zna on da tata ne bi zvao bez razloga.
     Ja kažem: "Dobro izgledaš, sine."
     On naginje glavu, u znak potvrđivanja da je tako. Njegova kosa je i sad, većim delom, one prirodne crvenosmeđe boje - bejaše to Hanina boja - ali vidim da se počela povlačiti i postajati proseda. Oči su mu nešto upale, a oko njih su duboke bore, dok ovako zuri u mene. Kad ne bih znao da nije tako, pomislio bih, maltene, da moj sin počinje da izgleda star. "I ti, ćale."
     "Ovde su tvoja deca. Saul i Agata."
     "A-ha." On žmirne i brzo ide dalje. "Kako su oni?"
     "Oni su..." Želim da kažem, divni, neverovatni; sve one velike, glupe šteneće reči. "...dobro. U ovom trenutku spavaju, naravno."
     "Gde su bili?"
     Poželim da slegnem ramenima, ali nikada mi nije bilo udobno da u razgovorima preko telefona koristim gestove i druge neverbalne načine izražavanja. "Nismo još stvarno razgovarali, Bile. Umorni su. Hteo sam samo da ti javim."
     Bil napući usne, dugačke, uske. Kao da bi nešto kazao, ali ne, neće ništa reći. Umorni. Nismo još razgovarali. Samo da ti javim. Uf! Kako to ležerno zvuči! Kao da su Saul i Agata bili ovde, kod svog dede, pre mesec dana, i kao da će sledećeg meseca verovatno opet navratiti.
     "Pa, hvala, tata. Prenesi im, obavezno, da ih volim."
     "Imaš li još neku poruku?"
     "Reci im da bih bio srećan da mi se jave."
     "Svakako hoću. Kako je Meg?"
     "Fino."
     "Trebalo bi da vas dvoje dođete ovamo."
     "Mogao bi ti ovamo, ćale."
     "Moramo nešto da sredim. U svakom slučaju, siguran sam da si ti..."
     "...prilično zauzet, da. Ali hvala na pozivu, ćale."
     "Dobro se čuvaj, sine."
     "I ti."
     Ekran sneži. Petljam nekoliko trenutaka i uspevam da ga isključim.
     Krećem da spremim klopu za moje dve usnule lepotice. Razne salate, sir, krckav hleb, narezane šargarepe i biber, umokac od belog luka. Sve novo, sveže i sirovo. Dok radim, razgovor sa Bilom zuji mi uporno u glavi. U poslednjih nekoliko godina, takvi razgovori se nastavljaju u meni još satima posle stvarnog opštenja sa njim. Grupe reči i rečenice tumbaju se i odlaze ka novim značenjima. Ka stvarima nerečenim. Sad više nisam siguran zašto sam se uopšte trudio da ga zovem. Očigledno nema razloga da se on nešto zabrine za Saula i Agatu. Da li sam zvao samo radi hvalisanja - Hej, vidi, kod mene su tvoja deca! - ili u nadi da, tako iznenadnim pozivom, koji je pao, izgleda, u radno vreme u tom, ko zna kom gradu gde je Bil, mogu postići pravi kontakt?
     Sečem mojim starim čeličnim noževima, na dasci za sečenje koja je tako mokra da se preliva u svim duginim bojama, i prisećam se Bila mladića, Bila deteta, Bila bebe. Bila kad Hana i ja nismo imali čak ni ime za njega, a već dve nedelje prošlo od izlaska iz bolnice. Dok je Hana postajala ogromna u tim drevnim danima pretporođajne neizvesnosti, planirali smo da ako bude dečak, dobije ime Pol, a ako bude devojčica, da se zove Ester. Ali kad je došao, kad smo ga odneli kući i okupali, kad smo pogledali to majušno stvorenje nalik na neki crveni indijanski totem sa izbuljenim očima i ogromnim testisima, i penisom alarmantno nadignutim, ime 'Pol' nam je zazvučalo dibidus pogrešno. Počinjao je da cvrkuće kad bi namirisao Hanu u blizini; za to smo imali naziv, govorili smo da je to njegova 'pesma mleka'. Mlatarao je nožicama po vazduhu i nešto se smehetao i smejao u dobu kad bebe, navodno, nisu sposobne da rade takve stvari. Zato mu dadosmo ime Vilijem. Nestašno, nevaljalo ime. U našem bleskastom roditeljskom samouverenju, čak i predvidljivi nadimci tipa 'dik', što bi značilo 'ona stvar', izgledali su nam kao sasvim prikladni. Ali dok je napunio dve godine, već je bio Bil za svakoga. Solidno, praktično ime, dobro mu je 'leglo', iako nikada nismo imali nameru, ni želju, štaviše ni sanjali nismo, da ga zovemo Bil.

     U vrućini sredine popodneva, ispod platnenog zastora na tremu između neba i mora, dedica je sa svojim potomstvom. Dobro se najeo. U stvari, iskreno da kažem, pomalo mi je muka, ali se nadam da se to ne primećuje.
     "Na vezi je bio vaš tata, javio se", kažem ja, i otkrivam da je vino prevrnulo toj rečenici značenje - kao da je, bar jednom, Bil uložio malo truda i pozvao on mene.
     "Bio 'na vezi'?" kaže Agata, zbunjena tom starom, slabo poznatom frazom. Na vezi, javio se. Zvao. Klima glavom. "A, tako?" Podiže jedno stopalo u espadrili, da ne nagazi mrave koji odnose mrvice hleba i komadiće salate. "Šta je rekao?"
     "Nije mnogo." Bio bih srećan da mi se jave. Da li je hteo kazati da će biti nesrećan ako mu se oni ne jave? "Bil kao da je bio prilično zauzet", kažem ja. "O, da, i želeo je da zna gde ste vas dvoje bili poslednjih nekoliko meseci."
     Saul se smeje. "To zvuči kao tata, zaista."
     "Samo je zainteresovan", kažem ja, zato što mi se čini da bi trebalo da ga branim, nekako.
     Agata odmahuje glavom. "Dedice, pa znaš kakav tata ume da bude." Nabora nos. "Sav ozbiljan i zabrinut. Ne kažem da ne treba stvarima pristupati ozbiljno. Ali ne svim stvarima."
     "I tako je prokleto posesivan", kaže Saul, češkajući se po rebrima.
     Pokušavam da ne klimnem glavom. Ali oni samo govore ono što su deca oduvek govorila: domahuju i viču preko generacijskog jaza, koji postaje sve širi. Hana i ja smo odlagali da imamo dete, Bila, sve do naših poznih tridesetih godina, radi karijere. Bil i njegova žena Meg bili su, valjda, bliže pedesetoj godini kad su dobili ovo dvoje dece. Nisu tada izgledali istrošeno - u nekom drugom dobu, ostavljali bi utisak tridesetogodišnjaka - ali starost je starost je starost.
     Letikola kruže pod velikom plavom kupolom nad zalivom, jasno vidljiva srebrna jaja uz koja treprere, u duginim bojama, krilca, neverovatno malena; cvrčci cvrče među stenama obraslim u mirtu; jahte hvataju povetarac. Voleo bih da kažem nešto ozbiljno Saulu i Agati dok sedimo ovde, izvan kuće, na tremu, da eventualno saznam šta se dešava između njih i Bila i čak pokušam nešto tu da popravim. Ali umesto toga, počinjemo pričati o letovanjima. Pitam ih da li su zaista išli na More mira, na Mesec.
     "Da li bi želeo da vidiš?"
     "Vrlo rado."
     Saul zaroni nazad, u kuću. Ne misleći, zapravo, ništa - ja sam već jedan vek u zakašnjenju - očekujem da se vrati sa svežnjem fotografija u koverti. Ali on se vraća sa jednom, kao, kutijom, to je nešto kao malecni video-rikorder sa određenim površinama koje korisnik treba dodirom da aktivira. Pruža mi tu spravu, a ja odmahujem glavom. "Bolje je da ti to uradiš, Saule."
     Zato on namiče dve prohladne žice na moje uši, pritiska treću bočno uz moj nos, a kutiju ispušta meni u krilo, na ponjavu kojom sam se pokrio. Dotiče jedno dugme.
     "Dedice, da li me čuješ?"
     "Da..."
     "Da li vidiš?"
     Klimam glavom, bez razmišljanja, ali jedino što vidim jesu stpenasti zeleni travnjaci moje preterano uredne bašte, i more koje se otvara do horizonta. Jednostavnu, staru dobru stvarnost.
     Onda, tras!
     Saul kaže: "To smo mi kad stižemo mesečevim šatlom."
     Letim preko crnih i belih kratera. Zvezde prolaze klizeći, iznad mene. Padam kroz zube planina, bezvazdušnih. Tumbam se prema srebrnom gradu tornjeva i kupola.
     "A ovo je Lunarni park."
     Paf! Ponoćna džungla po kojoj su razvučeni konopci sa svetiljkama. I protiv svoje volje, dižem pogled kroz neverovatno lišće, i kroz geod-kupolu, i vidim daleku Zemlju: majušnu plavu loptu.
     "Pamtiš, Ag? Onu žurku?"
     Odnekud dopire tihi smeh Agatin. "I tebe onako obučenog."
     Lica. Ples. Sjaktava tela. Papagajski šarene boje. Neko skače tri, pet metara u vazduh. Zadrhtim: dodirnula me jedna šaka. Njušim Agatin miris, čujem da ona nešto kaže, ali to je potopljeno muzikom. Nije mi jasno da li je ona na snimku, ili na tremu.
     "Ovo traje beskrajno dugo. Znaš, dedice, u to vreme bilo je zabavno, ali... premotaću napred."
     Čujem sebe kako kažem: "Hvala."
     Onda, tras! Ležim na leđima, na tremu. Pored mene, prevrnuta stolica za ležanje.
     "Je li ti dobro? Dedice?"
     Agata se naginje prema meni, sa neba. Pramenovi njene kose maltene me dodiruju po licu, a sise, opuštene nadole, pritiskaju njenu belu pamučnu bluzu iznutra.
     "Nekako si se preturio iz ležaljke..."
     Klimam glavom, pridižem se na moje stare laktove, osećam da sam se zajapurio od glupe postiđenosti; dobro sam tresnuo, leđima i dupetom, u izgledu su modrice koje će biti zaista spektakularne. Crne. Žestoko crvene. Purpurne. Kao da se Bog osmehnuo dole, kroz tropske oblake.
     Agata mi pomaže da ustanem. Još mi se malo vrti u glavi, a osim toga, gutam, da mi ne pripadne jača muka. Na trenutak, dok endorfini nastupaju i pregrupišu se u mom krvotoku, uspevam čak da zavirim kroz njihov veo i da vidim poruke koje mi moje telo zaista pokušava poslati. Maltene osećam bol, zaboga! Žmirkam polako, i snagom volje prisiljavam sve to da se povuče. Vidim daske trema, u senci i suncu. Vidim polomljenu, palu kutiju malog video-rikordera.
     "A, ne brini."
     Snažne ruke smeštaju me nazad na stolicu za ležanje. Liznem usne, gutam, gutam, gutam. Ne, neću se ispovraćati.
     "Je li ti dobro? Nešto si..."
     "Nije mi ništa. Može li se to popraviti? Da ja pogledam?"
     Saul mi istog trena vraća VR, tako da se mogu uveriti da je bespovratno razlupan. Podižem raspuknuti poklopac. Prostor unutra je većim delom prazan. Ima samo nekoliko srebrnih dlaka, koje dopiru do superprovodničkog prstena u sredini.
     Postajem svestan da gunđam: "Neverovatne su te spravice, zar ne?"
     "Dedice, sad se takvo smeće proizvodi na milione. Prave ih da budu lomljivi, baš zato da bi narod lomio pa kupovao druge. Nije problem. Hoćeš unutra? Možda ti je ovde, napolju, malo vrućina."
     Pre nego što bih mogao smisliti šta da odgovorim, oni mi već pomažu da se vratim u kuću. Polažu me na sofu, u prohladni mrak, vrata su zatvorili, a roletne spustili; usadili su me u jastuke, kao lutku. Deo mene mrzi ovo, ali osećaj da se o meni brinu ljudska bića, a ne mašine tako je fini da se ne mogu buniti.
     Sklapam oči. Posle nekoliko sekundi crvene tame, moje rožnjače se automatski zatamne. Prvi put kad su to uradile, očekivao sam osećanje duboke, konačne tame. Ali boja odsustva svega ipak je, za mene bela, a doktor Fanian mi kaže da je to kod svakog pacijenta drukčije. Kao ravnica pod snegom na nekoj mrtvoj planeti. Bolna belina. Kao bolnički čaršavi trenutak pre nego što umreš.
     "Deda?"
     "Kolko je sati?"
     Otvaram oči. Tren kasnije, vid mi se vraća.
     "Spavao si."
     Pokušavam da se dignem u sedeći položaj. Agata me spreči, lako. Pojavljuje se papirna maramica. Agata briše pljuvačku sa moje donje vilice. Časovnik u sobi kaže sedam. Blizu je suton. Nema potrebe da žmirkam: bubne opne su mi i sad uključene. Kroz otvorena vrata ka tremu, u sobu dopiru zvuci plime koja se razbija o stene, ali takođe hvatam neko čudnovato zujanje. Naginjem glavu, kao pas. Pogledom tražim muvu. Da li je moguće da sam nesvesno treptao i time izazvao neku čudnu rekonfiguraciju bubnih opni? Onda mi jedan pokret zapadne za oko. Neka crna i srebrna stvarčica, jedva veća od glave čiode, prozvrji pored mog nosa, a ja vidim da je Saul kontroliše hitrim pokretima, koristeći 'paletu' koja mu leži na krilu. On sedi na sofi. Ovo je neka nova igrica.
     Skliznem nogama sa sofe na pod. Sedim i najednom se osećam maltene normalno. Ja kad spavam po podne, obično se posle toga osetim deset godina stariji - dakle, kao leš - ali ovo spavanje mi je, zaista, do neke mere prijalo. Nema više mučnine u stomaku. Agata kleči pored mene, a Saul se igra tom svojom igračkom. A ja: blistava oka, sav nešto prpošan. Osećam se kao da mi je opet devedeset godina.
     Kažem: "Razgovarao sam jutros sa Antonijem."
     "Sa Antonijem, dedice?" Agatino čelo se naboralo, začuđena je.
     "To je čovek u jednoj radnji", kažem ja. "Mislim, vi ga ne znate. Ima pekaru u luci."
     "Dobro, dedice", podstiče me Agata slađano, "i šta si mu govorio?"
     "Rekao sam mu da ste vi odseli kod mene - moji unuci - a on je pitao koliko vam je godina. Poenta je u tome da nisam baš sigurno znao."
     "Zar ne možeš pogoditi?"
     Zurim u nju. Zašto ona i Saul večito moraju sve da pretvaraju u igru?"
     "Izvini deda", smiluje se ona. "Ne bi trebalo da te zadirkujem. Ja sad imam dvadeset osam i po, a Saul trideset dve i tri četvrtine."
     "Sedam osmina", kaže Saul, ne skidajući pogled sa zujeće glave čiode, koja kruži nedaleko od otvorenih prozora. "I pripazi da ne zaboraviš moj rođendan." Glava čiode naglo poleti nazad, preko sobe. "To kažem tebi, Ag. Ne dedici. On nikad ne zaboravi..."
     Glava čiode prozuji blizu Agate, dodirne pramenove njene kose, maltene je pipne po nosu. "Slušaj ti, Saule", kaže ona oštro, ustane, tresne nogom o pod. "Zar ne možeš isključiti tu prokletinju?"
     Saul se osmehuje i odmahuje glavom: ne. Agata izmahuje rukom nagore, da dograbi tu stvarčicu, ali Saul je brži. Komanduje glavi čiode da munjevito odleti, zatim da se zavrti u petljama kroz vazduh. Sad se Agata kikoće, a Saulova pleća se tresu od veselja dok ona jurca za tom trunčicom po celoj sobi.
     Klimam glavom, smeškam se bledo, gledam moju unučad kako se igraju.
     "A šta je to, zapravo?" pitam, kada su konačno počeli da se umaraju.
     "To je metakam, dedice." Saul dodiruje jedno dugme. Glava čiode se zaustavlja nasred sobe, ostaje nepomična kao da je zakucana u tu tačku prostora. Obrće se oko sebe, lagano, baca odraze blede večernje svetlosti sa svojih srebrnih faceta, lebdi, čeka novu komandu. "Samo se zajebavamo."
     Agata se sruči u fotelju. Kaže: "Dedili, to je nešto najnovije. Nemoj mi reći da nisi video na vestima?"
     Odmahujem glavom. Čak i na starom televizoru ravnog ekrana, koji držim u uglu sobe, sve danas izgleda kao video-spot rok-muzike. A beskonačno proticanje stalno dobrih vesti meni ne daje osećaj da su prave, jer sam odgajen na dijeti ratova i masovnog umiranja od gladi u Africi.
     "A kako to radi?" pitam.
     "Pa", kaže Saul, "ova metakamera prikazuje efekte kolabiranja višestruke talasne forme. Vidi..." Saul se premešta postrance prema meni, duž sofe, sa koje ne ustaje. Paleta mu je i sad na krilu. "Ono gore, što zuji, to je multisočivo, a ja ga jednostavno kontrolišem odavde..."
     "...zapanjujuće", kažem ja. "Kad sam bio mlad, imali su kamkordere koje nisi mogao ni u džep da uguraš. Osim ako ti se napravi specijalno veliki. Džep, mislim. Ne kamkorder..."
     Saul se neprestano smeška, čekajući kraj ove moje digresije. "Ali to nije samo kamera, dedice. Uostalom, kamere ove veličine mogao si kupiti još pre petnaest godina." On dodiruje paletu na svom krilu, i iznenada bunar blistavosti kreće iz palete nadole, kao da se otvara tunel kroz pod, u dubine. Onda se blistavost izoštrava u sliku. "Vidiš? To je Agata."
     Klimam glavom. Zaista, Agata je tu: u tri dimenzije, na ekranu-paleti, na Saulovom krilu. Agata. Lepša nego slika.
     Gledam Agatu, a ona sa palete ustaje. Ležerno se šetka do prozora. Za njom plovi sočivo veliko kao glava čiode, snima je. Fasciniran sam. Ona izgleda, možda zbog ovih mojih novih rožnjača, jasnija nego stvarna Agata.
     Zujkajući u sebi neku melodiju, Agata počinje da čupka jednu po jednu laticu sa ruža izloženih na prozorskom pragu. Pušta latice da padaju na pod. Nastavljam je gledati u toj Saulovoj paletnoj projekciji i zapažam kako neobično te latice plove iz njenih prstiju, kako se umnožavaju i dele. Neke se čak uzdižu, i plešu, kao da ih nosi neki povetarac, iako je vazduh u sobi miran. Iza sebe ostavljaju tragove, koji postepeno blede. Onda se i Agatino lice zamućuje u trenutku kad se ona okreće i osmehuje. Jer ona ostaje vidljiva i u profilu, nastavlja da gleda kroz prozor. Vide se njene oči u usta pod oba ta ugla istovremeno. Onda ona čini jedan korak napred, ali u isto vreme ostaje nepomična. Efekat ovih pretapanja u prvo vreme je privlačan, kao portret koji je radio Pikaso, ali preklapanja se nagomilavaju i paleta daje sve veću pometnju. Saul dodiruje rub palete. Agata kolabira u sebe, opet u samo jednu sliku. Gleda kroz prozor, u suton, jednu veliku jahtu sa belim jedrima, ukotvljenu u zalivu. To je ista ona Agata koju vidim kad dignem pogled ka njoj.
     "Zar nije super?" kaže Saul.
     Mogu samo klimnuti glavom.
     "Neverovatno, a?" kaže Agata i otresa polen sa prstiju. "Metakamera prikazuje moguće Vaseljene, one koje leže blizu naše. To razumeš, dedice, je li tako?"
     "Da. Ali..."
     Agata priđe i poljubi moje ćelavo teme na kome su staračke mrlje.
     Napolju, onostran trema i somotno urednog vrta, horizont mora se rastvorio. Velika jahta belih jedara sada kao da plovi sa ranim zvezdama. Nisam u stanju da odredim čak ni to da li je posredi opsena.
     "Mi smo mislili da večeras iziđemo sami, dedice", mrmlja ona, usnama koje su golicavo blizu mog uha. "Da vidimo šta ima dole u luci. Naravno, samo ako se ti osećaš u redu. Nemaš ništa protiv da nas ostaviš na nekoliko sati, a?"
     Jedna letikola dolaze iz luke, po Saula i Agatu. Stojim na tremu i mašem im, a oni se uzdihu u zvezdanu tamu, kao srebrni brat-blizanac Meseca.
     Vraćam se u kuću, a tamo, iako su sva svetla upaljena, vlada osećaj praznine. Uviđam da sam se počeo pitati kako će biti kad moji unuci odu sasvim, što mora biti kroz koji dan. U kuhinji spremam nešto za jelo. Obično volim osećanje kontrole koje mi daju moji stari kulinarski alati, ali sada zujanje molekularnog noža kao da mi ulazi u kosti dok sečem, pravim kriške, aranžiram. Saul i Agata. Sve što je s njima u vezi, sreću znači, ali mene ipak spopada neka glupava pomisao da se za to mora i neka cena platiti.
     Sedam za kuhinjski sto, piljim u dagnje sa zelenim trbuščićima, u parčiće sipe koji plove po ulju, u hleb koji već postaje bajat. Šta mi bi, jutros, da nakupujem ovolike koještarije? Ustajem, guram se nekako kroz nameštaj i uspevam da iziđem iz kuće. E, tako. Zvezde, Mesec, slabe svetlosti luke smeštene u dubravu na obali tamnog sjaja. Kad bih stvarno znao kako se namešta konfiguracija za ove bubne opne, mogao bih verovatno da isfiltriram sve zvuke osim dalekog smeha u tim ulicama iznad kojih su razapeti lampioni; sve osim te muzike i zveckanja čaša. Mogao bih prisluškivati šta govore Saul i Agata o dedici dok sede za stolom nekog kafića; da li misle da sam, od njihove prethodne posete do danas, mnogo popustio, ili misle da se ja ipak, ako se sve uzme u obzir, držim dosta dobro.
     Oni će se oslanjati na izvesne nagoveštaje u kući i oko nje, stvari koje ja ne primećujem. Pamtim kako sam posetio jednu moju tetku u drugom stepenu srodstva, negde u prošlom veku, kad sam bio tek klinac. Uvek je pomno pazila na svoj izgled, ali kad je ostarila, počela je mazati po licu debele slojeve belog pudera, a onda je moja majka, preturajući po starim novinama u predsoblju, načinila neko užasno otkriće. Ubrzo posle toga, tetka je odvedena u instituciju za koju se eufemistički reklo da je Dom. A sada su nastupila vremena u kojima čovek može mnogo duže da živi sam-samcijat. Postoje mašine koje obave glavninu poslova umesto tebe: u ladici pored kreveta imam jednu koja puzi čoveku niz nogu i onda mu podreže nokte. Ali gde je ona konačna crta nesposobnosti za samostalan život? Kada ćeš je preći, ko će te upozoriti da se primakla?
     Bez ičije pomoći, silazim sa trema i hramljem po stazicama moje stepenaste bašte. Od kada je Bil zaključio da je ja više ne mogu održavati, i kupio mi mehano-kultivator, ja kroz nju lutam uglavnom samo noću. Uvek sam bio baštovan-haotičar. Ovo kako je sad sređena, za mene je previše uredno. Mogao bi da ispucavaš loptice za golf sa urednih, malih, travnatih površina, a rubovi su lekcije iz geometrije. Zato se ja tu uglavnom po mraku motam, dovoljan mi je tajni dodir lišća, miris cvetova skrivenih. Već nekoliko dana, zapravo, nisam ni video mehano-kultivator, iako je jasno da on vredno radi, kotura se tamo i amo sa svojim srebrnim rukama i lepo obojenim pločama, baskrajno traga za korovom, prikuplja semenke, odseče svaki zalutali prst bršljana. Izbegavamo jedan drugoga, mehano-kultivator i ja. Po svojoj rešenosti da sve bude picasto uredno - čak i po aranžmanima cveća, koje unosi u kuću kad ja ne pazim - podseća me na Bila. Bil se silno trudi, nema šta. Tip sklon brigama, u jednom dobu kad su se ljudi otarasili svih briga. Ali sklon i da se brine za drugoga. Znam to. I volim svog sina. Zaista ga volim. Samo bih želeo da je i Hana živa, da ga voli zajedno sa mnom. Pa da šeta ulicama luke i kupuje haljine sa uličnih tezgi nedaleko od vode. Želeo bih da su stvari samo malo drukčije.
     Sedam na zid. Teško je setiti se, sa pouzdanjem, da li je moj život ikada bio toliko srećan. Moram se vratiti u ona vremena pri kraju prošlog veka, kad sam bio sa Hanom, ali tada je sve bilo mnogo manje lako. Kao prvo, svi smo mislili da će uskoro biti kraj sveta. Sve što smo radili imalo je neki sutonski intenzitet. Ja sam, naravno, imao sreće: radio sam u građevinskoj struci, u jednom konstrukcionom birou - sve one njutnovske jednačine koje se sada rutinski razbijaju na paramparče - u doba kad su rekama skretani tokovi, podizane brane protiv poplava, mora pripitomljavana. Imao sam para i prilika za uspeh. Ali ako provedeš ceo život misleći: imam sreće, sreće, sreće, ti, zapravo, i naprosto, samo čekaš trenutak kad ćeš ipak pasti. Pamtim kroz koje smo grdne muke prolazili Hana i ja pre nego što smo se konačno odlučili da imamo Bila. Našim raspravama nikad kraja nije bilo, o ratovima, o zagrevanju Zemlje, o kontinentima pokrivenim kosturno mršavim telima. A na kraju smo zaključili, kao što roditelji uvek zaključe, da je dovoljno imati ljubav i nadu. Pa smo vodili ljubav kao da u to istinski verujemo, i Bil se rodio, a novac je, bar nama, nastavio priticati, pa i kroz beskrajne recesije. Uz povremene nagoveštaje da će nešto biti i bolje, i na koji način će biti bolje. Sećam se onih TV programa gde su akademici pokušavali da opišu zlatne horizonte pred nama - kako će odmotavanjem rubova posibiliteta i samoga vremena biti ostvarena obećanja o prediktivnoj inteligenciji, neograničenoj energiji. Hana i ja smo bili opremljeni, bolje nego većina drugih, da ovo razumemo, ali ipak nas je čudilo i zbunjivalo. Znali smo dovoljno o istoriji da bismo primetili paralele između sve te kvantne magije i fijaska nuklearne energije, koja je svojevremeno morala izgledati isto tako perspektivna i nerazumljiva.
     Ali ovog puta su fizičari uglavnom pogodili. Valjda negde oko Bilove desete godine, dobre vesti počeše da pretežu u odnosu na loše; on je još crtao slike spaljenih tropskih šuma, ali sad pomoću slikarskog pi-si programa. Pamtim da me je malčice zaprepašćivala Bilova postojana aura sumornosti. Ali mislio sam da mu je verovatno potrebno samo vreme da se promeni i prilagodi svetu koji se neosporno poboljšavao; možda bi tako i bilo, možda bi on postao kao Saul i Agata - dete blistavog novog doba - da nije umrla Hana.
     Teturam se nazad kroz baštu, preko trema, u kuću. Sa osećajem da sam voajer, virim u spavaću sobu Saula i Agate. Boravili su ovde, koliko? - manje od jednog dana, a soba već ostavlja dubok utisak življenosti, i miriše kao fiskulturna svlačionica. Prljave čarape, čaršavi i upotrebljene papirne maramice rasuti su po podu, zajedno sa omotima od hrane (da li to znači da ih ja ne hranim dovoljno?), cipelama, iscepanim stranicama onog časopisa koji se štampa u šatlu za vreme letenja, i blago sjajećim stranicama neke knjige koju Agata čita. Zagledam se u nju, ali dabome, to nije knjiga, nego samo još jedna igrica; Agata verovatno u životu nije pročitala nijednu knjigu. Šta god da je, zavrti mi se u glavi kad pogledam to; kao da padam kroz neki prizmatični bunar.
     Ostavljam tu stvar tačno na mesto gde sam je našao i uočavam da su njih dvoje polomili gornji deo vaze na stočiću za oblačenje, pa onda ugurali krhotine tačno na mesto. Hana je tu stvar kupila u jednoj od onih prodavnica gde si mogao proizvode iz Trećeg sveta dobiti, ali po cenama Prvog sveta; u vreme kad je postojao Prvi i Treći svet. Debeli, plavi emajl, dekorisan pticama neuverljivog izgleda. Mrzeo sam tu vazu, do Hanine smrti, a onda stvari oko kojih smo se gložili postadoše bolno slatke. Saul i Agata će mi verovatno kazati, kad uluče pogodan trenutak, da su je razbili. Ili možda misle da dedica neće primetiti. Ali nije me briga. Zaista. Baš me briga. Saul i Agata nek razlupaju šta god hoće, pa i celu ovu jebenu kuću ako hoće. Maltene priželjkujem da to i urade, zaista, ili da bar ostave neki trag koji će ostati za stalno. Kuća puna stvari prikupljanih ceo jedan životni vek, a gle kako izgleda prazna. Kako zavidim mojoj unučadi na ovoj grozno neurednoj sobi, na načinu kako uspevaju popuniti tako mnogo prostora stvarima iz nekoliko torbica i svojim životom, koji su doneli u takvom izobilju. Kad bih samo umeo programirati moj usisivač da ne počisti i ne baci u večni zaborav sve ovo čim njih dvoje odu... ostavio bih da soba zauvek bude ovakva.
     Saul je ćušnuo metakameru nazad u gornji deo ranca, a ranac mu je na podu. Vidim gde viri beli ugao palete, i deo mene želi da pogleda bolje, možda da čak i uključi i pokuša saznati da li je on ozbiljno pričao to o prikazivanju alternativnih stvarnosti. Ali sav se ohladim na pomisao da bih mogao ispustiti ili polomiti njegovu sada najdražu igračku, jasno - a ruke mi malo drhte i na samu pomisao o mogućnostima, o polusvetovima pokraj našeg sveta. Vidim sliku: naginjem se nad metakameru koja slomljena leži na podnim pločicama. Da li bi metakamera snimila svoje sopstveno uništenje? Da li je to stvarno važno?
     Izlazim iz te sobe, zatvaram vrata. Onda otvaram da proverim jesam li ostavio sve kako je bilo. Pa opet zatvorim vrata, a onda ih ipak ostavim odškrinuta, jer, tako sam ih zatekao.
     Odem u moju sobu, operem se, onda se iz zida izgega 'krevetski pomoćnik' i podigne me i stavi u krevet, iako bih mogao da legnem i sam. Žmirnem tri puta, da isključim bubne opne. Onda sklopim oči.
     Zaspati po želji, to je opcija koju doca Fanian još nije u mogućnosti da mi ponudi. Kad sam mu pomenuo kako duge mogu izgledati noći - i, nasuprot tome, kako lako zadremam protiv svoje volje, sredinom popodneva - on mi je dobacio pogled koji sugeriše da je istu žalbu čuo od hiljada drugih matorih pacijenata na ovom ostrvu. Siguran sam da će jednog dana biti nađeno rešenje za te prazne sate, ali pomoć starima nikad nije bila jedna od osnovnih svrha tehnologije. Mi smo naplavine na obalama velikog okeana života. Moramo se zadovoljiti onim što se uzgredno stvori za nas, dok nas talasi valjaju sve više i više uz obalu.
     Ali sna nema. Ne da mi se zaspati. Samo tišina i belina. Da nism ovoliko umoran, pribegao bih onom prastarom rešenju, ustao bih da nešto stvarno radim. Ili bih, barem, premišljao srećne misli o ovom srećnom danu. Ali mi Saul i Agata izmiču. Nekako su još i sad preblizu da bi bili stvarni. Memoriji treba odstojanje, shvatanje. San zato i postoji, ali kako zamičeš u starost, san više želiš nego što ti je potreban. Tumbam se po svetlucavoj beskonačnoj belini. Primetim da sam počeo razmišljati o raznim kućnim aparatima, o drvetu koje voda nanese, o plutanju i okretanju u vodi, o uzgrednim pronalascima. Beskraj polomljenih kućnih sprava, na beloj beskonačnoj obali. Njihovi napukli poklopci, žice koje otkinute vire. Samo kad bih mogao da kleknem, sagnem se, podignem ih i postignem nekakvo shvatanje. Samo kad bi ove kosti to dopustile.
     Bilo je jedno doba kad sam umeo da upotrebim najnoviju japansku elektroniku, pravo iz kutije. Bio sam majstor. Namestiš video-rikorder da snimi neki događaj koji će biti kroz dve godine. Grafički ekvilajzeri, PC-i i fotokopirke, stereo sa osam zvučnika u kolima. Čak ni super-kamkorderi nisu bili problem, mada je ishod, snimljeni film, uvek bio nekako razočaravajući. Pamtim Hanu kako hoda mraznom alejom, osvrne se da me pogleda, iza nje golo zimsko drveće, osmehuje se kroz sive oblake daha. I Hanu u nekom parku sa čamcima na jezeru, kako drži bebu Bila podignutu, u vazduhu, da bih ga ja mogao slikati; a ja čučim, pritiskam oko na kontrolni objektiv. Imao sam običaj, kasnije, posle njene smrti, da gledam te trake, u pozno doba noći dok Bil u svojoj sobi spava. Puštam ih napred, nazad, zaustavljam pojedine kadrove. Vrteo sam ih, iako to nije bila baš ona Hana koju sam ja zapamtio, iako se ona uvek držala kruto i nelagodno kad je znala da je objektiv uperen u nju. Kad su se formati promenili, dao sam da se naprave kopije tih traka u skladu sa novim sistemima. Onda su formati promenjeni još jednom. Stvari su redigitalizovane. Pa konvertovane u čvrstu podlogu. Pa u superprovodne prstenove. Negde duž tog puta, izgubih kontakt sa tehnologijom.
     Jutro je, a vrata spavaće sobe, u kojoj moja unučad spavaju, zatvorena su. Uspevam ubediti ulazna vrata kuće da se otvore, a onda odlučujem, čisto iz neke zadrtosti, da ne 'obučem' auto-noge. Hramljem, izvlačim se na sunce, krećem niz stepenice moje kuće, bez ičije pomoći. Pridržavam se za ogradu stepeništa: ruka preko škriputave ruke.
     Opet je bistro, savršeno jutro. Vidim sjaktavu belinu snega na planinskim vrhovima na kontinentu, kroz jedan procep između brda ovog našeg ostrva; moji susedi, Eutonovići, kreću na svoj redovni jutarnji džoging. Mašu mi, ja im odmahnem. Ostaci njihovih sedih kosa pritegnuti su trakama oko glave, kao da bi mogli, eto, zasmetati.
     Dešava se ponekad da me Eutonovići pozovu u njihovu kuću na piće, a tada se gospodin Eutonović šepuri, mada je to već mnogo puta uradio, svojim holografskim haj-faj stereom, odvrne ga tako jako da to čuje verovatno i veliki genije muzike, lično, preko toplih mora i brežuljkastih zelenih kontinenata, u svome grobu neobeleženom. Podozrevam da se zanimanje Eutonovića za mene zasniva, u stvari, na onoj fascinaciji koju matori osećaju pred zaista supermatorima, drevnima. To im je kao da gledaju znakove pokraj puta: evo, ovako ćete i vi. Ali živahni su oni još, tek su prevalili stotu. Jednog jutra prošlog leta, pogledao ja kroz prozor, kad ono Eutonovići se jure goli oko bazena. Omlitavele mišice, sise i stomaci landaraju kao krila bez perja. Gospa Eutonovićka pocikuje kao srednješkolka, a gospodinu Eutonoviću se digao: erekcija rumena i mokro-svetlucava. Ja im želim sreću. Oni žive u ovom srećnom, zlatnom dobu.
     Stižem do podnožja stepenica i hvatam dah. Parkiran u senci moje kuće, ford je moj stari sav iskrzan, prašnjav, po njemu se uhvatila i rosa. Ja ga u poslednje vreme pokrećem samo zbog kratkih vožnji, do lučkog gradića i nazad; ali drumovi su iz godine u godinu sve gori, vožnja po njima donosi sve veću štetu. Ko bi i pomislio da će se, ovako daleko u budućnosti, dozvoliti da drumovi budu izrovani? Ljudi se sada služe uglavnom letećim kolima, a kopnena vozila većinom imaju prediktivne amortizere: po svakoj podlozi daju glatku vožnju, kao da si na magičnom ćilimu. Ja i moj stari automobil suviše smo stari da budemo čak i anahronizam.
     Podižem haubu i zavirujem unutra, udišem miris maziva i prljavštine. Ah, dobri stari motori. Sa cilindrima: V8. Svećice priključene na razvodnik paljenja. Limarija iznad točka: u njoj, rupe od rđe. Učio sam ja o automobilima u nekim ledenim severnim jutrima, malo-po malo, kad su stvari odbijale da dejstvuju. I danas se većine tih znanja uspevam setiti znatno lakše nego toga šta sam imao za ručak juče.
     Jato belih golubova mlatara krilima i kruži, na istoku, iznad svilenog mora i šumarka limunova na rtu. Pogurio se ja ispod haube, prstima pratim oblike nauljene prljavštine, i gle, uhvatim sebe u priželjkivanju da ovoj staroj devojci zaista treba neka popravka. Ali kako su promicale godine, a delići forda posustajali i otpadali, ljudi u lučkoj radionici ugrađivali su neke nove mehanizme. Još ni sad ne verujem sasvim u te njihove tvrdnje da je to jedan isti mehanizam, koji se počne menjati tek kad ga ugrade u sistem nekog automobila. Meni to zvuči kao ona vrsta koještarija kakve se pričaju ljudima koji su odveć glupi da shvate stvarno objašnjenje. Ali istina je da ti novi delovi uskoro dobiju onu finu prevučenost uljem, pa čak, posle dužeg vremena, počnu i ličiti na delove koji su nekad bili na tim mestima. Tako je i u mom telu, gde je doktor Fanian ugradio toliko delova i delića. Bubne opne, rožnjače, jetru, kukove, srce, a zglobova takvo mnoštvo da ih ne možeš ni nabrojati. I hemijski implanti bez broja, da nadoknade sve ono što bi trebalo da moje telo proizvodi samo. Mala nanobića, koja čiste i popravljaju zidove mojih arterija. Materije koje suzbijaju bol. Posle nekog vremena, počneš se pitati koliko nečega je potrebno zameniti pa da to, najzad, prestane biti to.
     "Popravljaš nešto, deda?"
     Dižem pogled i trgnem se pri tom, tako da malo nedostaje da zveknem glavom o haubu.
     Agata.
     "Mislim, ruke su ti zaprljane." Ona zuri u njih, u to čvornovato matoro korenje koje doca Fanian još nije zamenio. Blago zaprepašćena. Na njoj je ista ona bluza od juče. Kosu je povezala trakom.
     "Samo tako, čačkam nešto."
     "Moraš da provozaš Saula i mene."
     "Vrlo rado."
     "Da li si nas čuo kad smo se vraćali sinoć, dedice? Izvini što smo galamili - a da je bilo pozno doba, bilo je." Isklesana iz veličanstvenog sunčanog sjaja, ona diže pesnicu i trlja oči koje su, od sna, 'kao sarme'.
     "Nisam." Pokazujem prstom. "Ove uši."
     "Znači da si verovatno propustio i karnevalski vatromet. Ali mora biti da je super kad čovek ima tu mogućnost da se uključuje i isključuje kako god hoće. A kakve imaš? Re, ili interaktivne?"
     Sležem ramenima. Šta bih mogao reći...? Ne čujem čak ni vatromet - niti pijani povratak moje unučadi. "Jeste se dobro proveli sinoć?"
     "Bilo je fino." Ona zuri u mene. Fino. Ona stvarno tako i misli. Ona stvarno misli sve što kaže.
     Vidim joj mrlje od vina na bluzi i pokoju semenku paradajza. A kad se nagne nad motor, zagledam se u njeno teme, u vrtložni oblik blede kože ispod kose.
     "Još ti nedostaje bakica, je li, deda?" pita ona i diže pogled sa mašine, ka meni, a sad joj je na vrhu nosa mašinsko ulje.
     "Sve je to u prošlosti", kažem ja, napipavam zatvarač i spuštam haubu na motor, sa zarđalim treskom.
     Agata mi pomaže da se popnem stepenicama u kuću. Naslanjam se velikim delom svoje težine na nju i pitam se kako ću, zaboga, kako ću posle sam.
     Vozim Saula i Agatu dole do plaže. Oni odskakuju na zadnjem sedištu forda, podvriskuju i smeju se. Ali i ja sam se iscerio od uha do uha, srećan kao mače, dok savladavam oštre, tesne krivine, naizmenično kroz sunce i prohladne šumske senke; duboko dole, iskričava trka vode. Najzad! Prilika da dokažem da dedica nije 'gotov'! Nego kontroliše situaciju. Menjač je automatik, ali treba vrteti volan, kočiti, dodavati gas. Moje ruke i noge se pomeraju, to je jedan složeni ples, prastar, arkanski, kao alhemija.
     Ronđamo mi niz drum k'o ludi, u oblacima prašine. Trubim ja, ali narod ionako čuje naš dolazak na kilometar udaljenosti. Ljudi pokazuju prstom ka nama, mašu nam. Letikola se spuštaju ka nama, a njihova pčelinja krila se zamućuju od brzine; žele bolje da vide. Gruva sunce, blistavo i vrelo. Drveće je ples zelenog. More, ustreptalo blistanje srebra. Ja sam ludi starac, mudar poput ovih dubokih i divnih brda, koga duboko vole njegovi duboko divni unuci. Donosim odluku, ovoga trenutka, da treba češće da izlazim. Da upoznajem nove osobe, neznance. Da vidim ovo ostrvo, krajnje iskoristim budućnost. Da malo i ja proživim, dok mogu.
     "Je li ti dobro, dedice?"
     Na klupi, Agata pritiska jedno dugme; rasklapa se prugasti suncobran. "Ako ovo ostavimo ovako, pomeraće se tako da te uvek zaklanja od sunca."
     "Hvala."
     "Da li se još baviš i plivanjem?" Ona poseže rukama do struka i skida, preko glave, majicu. Uopšte ne gledam njene sise. Ni na trenutak.
     Saul je već nag. Opruža se po belom pesku pored mene. Njegov penis mlitavo leži opružen po butini: nasukani kit-mladunac.
     "Je li, dedice? Plivaš li?"
     "Ne", kažem ja. "Već nekoliko godina ne plivam."
     "Mogli bismo pokušati sa pedalinom, kasnije." Agata iskoračuje iz šortsa i gaćica. "Ove pedaline imaju motore. Ne moraš okretati pedale, ako nećeš."
     "Dabome."
     Agata otresa i traku iz kose i otrči niz plažu, pri čemu pesak izleće ispod njenih nogu, visoko. Jutro je već odmaklo. Surferi jašu na dubokim zelenim talasima. Ljudi se smeju, pljuskaju po vodi, plivaju, plutaju na plimi u ogromnim providnim mehurima. Na plaži možeš videti i obožavaoce sunca, trkače, dečurliju kako zidaju kule od peska, robote kako prodaju sladoled.
     "Ag i ćale su stvarno problem", kaže Saul. Leži na leđima, zažmurio zbog sunca.
     Spuštam pogled na njega. "Ideš da se vidiš s njim...?"
     On krivi lice. "Dužnost je videti mamu i tatu, znaš. Nije to kao kad dođemo ovde da vidimo tebe, dedice."
     "Nije."
     "Znaš kakvi su oni."
     "Znam", kažem, a pitam se zašto se uopšte trudim da lažem.
     Naravno, kad je Hana umrla, svi kao da su nekako pretpostavili da će se između oca i sina razviti dublja bliskost. Naime, svi osim onih koji išta znaju o jadu i žaljenju. Bilu je tada bilo jedanaest godina, a kad sam jednog jutra digao pogled sa stola gde smo doručkovali, dvanaest; onda trinaest. Dolazio je do nekih svojih pogleda na stvari, počinjao da traga za nezavisnošću. Stalno je nalazio sebi nešto da radi, u školi je bio uspešan. Išli smo zajedno na celodnevne izlete i letovali u inostranstvu. Razgovarali smo prijateljski, posećivali mamin grob na Božić i na njen rođendan, pa hodali kroz duboku travu nazad do kola, svako u svom zasebnom ćutanju. Ponekad raspravljali vrlo živo o stvarima bez velikog značaja. Ali nikad se svađali. Sa sedamnaest, ode on na fakultet, u drugi grad. Sa dvadeset, zaposli se on u stranoj zemlji. Pisao je i telefonirao revnosno, ali je provalija postajala sve veća. Čak i sa tri-D slikom i revolucijama trenutne komunikacije postajalo je sve teže i teže naći nešto što bi se kazalo. Pa se Bil oženi tom Meg, a Meg je bila kao on, samo još više: dete tog pokolenja. Puna poštovanja, vredna u radu, diskretna, uvek spremna da kaže pravu reč. Mislim da su oboje trgovali valutama i sirovinama, i to tuđim, u ime ljudi koji se nisu želeli potruditi da sami upravljaju svojim poslovima. Nikad to nisam doznao baš sigurno. A Meg je uvek bila samo jedno lice i jedno ime. Dabome, njihovo dvoje dece - kad su se konačno odlučili da dobiju decu - bejahu nešto dibidus različito. Ludo i bogato sam voleo te unuke. Voleo bez pitanja i bez ikakvih sumnji. Neko vreme, dok su Saul i Agata bili još deca a meni dok za hodanje po svetu još nisu bile potrebne ove automatske noge, posećivao sam Bila i Meg redovno.
     Agata se vraća sa plivanja, trči uz plažu. Leže na pesak, pušta da sunce suši njeno blistavo telo. Onda je vreme za piknik, i oni oboje, na moje olakšanje, oblače ponešto. Po asuri rasprostiru hranu, koju ja, većim delom, ne prepoznajem. Novi ukusi, nove teksture. Svakako nije ona koju sam ja kupovao juče u gradu. Ali nema veze, divni su ukusi, lepa je kao ovaj dan.
     "Da li ste ovo radili u prošlom veku, dedice?" pita Saul. "Mislim, imali piknike na plaži?"
     Sleganjem ramena pokazujem i 'da' i 'ne'. "Da", kažem, ipak, posle nekog vremena. "Ali je nastajao problem ako sediš previše dugo. Problem sa nebom."
     "Sa nebom?"
     Saul pruža ruku preko asure i još jednom tovari u svoj tanjir nešto slatko i hruskavo, verovatno jednako zdravo i negojeće kao svež vazduh. Osećam da se pita, mada on to ne kaže, kako je moguće da smo uspeli napraviti baš toliku štetu, zabrljati nešto tako temeljno kao što je nebo.
     Kasnije Saul iz jedne torbe vadi metakam-paletu, koja se rasklapa. Ona glava čiode zazuji i uzdigne se, namiguje u svetlosti.
     "Ovaj pesak nije problem?" pitam ja.
     "Pesak?"
     "Mislim... da ne upadne u mehanizam."
     "A, ne."
     Krajičkom oka primećujem da je Agata uzvila obrve. Onda ona tupne svoje jastuče na pesak i opruži se poleđuške po suncu. Opet zujka neku melodiju. Oči su joj sklopljene. Pitam se da li u njenoj glavi traje neka muzika koju ja čak i ne čujem.
     "Govorio si juče, Saule", istrajavam ja, "da je ovo nešto više od kamere..."
     "Pa", kaže Saul, diže pogled ka meni i prazni paletu; procenjuje koliko može reći, a da to dedica i shvati. "Znaš za kvantnu tehnologiju, deda, i za objedinjeno polje?"
     Klimam glavom, na ohrabrujući način.
     On mi, ipak, objašnjava. "Ono znači da za svaki događaj postoji ogroman broj drugih mogućnosti."
     Opet klimam glavom.
     "A mi, dedice, poguramo jednu veštačku inteligenciju malo niz kvantni pomak, da bi ona osmotrila te minimalno različite svetove, pri čemu nastaje kolaps talasne forme. Odatle, naravno, dobijamo svu ovu energiju koju čovečanstvo danas koristi. Iz gradijenta te vrlo male razlike. Tako radi i ova paleta. Ona prikazuje neke od svetova koji leže nadomak našeg. Onda ih projektuje napred. To ti je jedna vrsta animacije. Kao prediktivni amortizeri, samo daleko usavršenije..."
     Klimam glavom, a već počinjem gubiti nit. Međutim to je bio samo početak. Saul objašnjava još i još, sve zamršenije. Nastavljam klimati glavom. Ja, ipak, znam ponešto o kvantnoj magiji. Ali sve je to hipotetično, visokostručno: elektroni, pozitroni. Nema nikakve veze sa nekim stvarnim 'različitim svetovima', zar ne?
     "Znači, metakamera stvarno pokazuje događaje koji su se mogli odigrati?" pitam ja, kad on konačno završi. "To je sve stvarno, nije trik?"
     Saul spušta pogled na paletu, pa opet pogleda mene; izgleda malčice uvređen. Glava čiode lebdi nepomična između nas dvojice, i potpuno prenebregava vetrić. "Ne", kaže on. "Nije trik, deda."
     Saul mi pokazuje paletu: čak prepušta da je držim u krilu. Spuštam pogled i vidim kako se svet deli.
     Talasi se tumbaju, padaju i razbijaju o pesak, kao velike staklaste grudve. Veter diže, na hiljadu različitih načina, zastave duž obale. Nebo drhti. Galeb preleće, kriči, razlaže se na čitave lepeze različito razmahnutih krila. Neka siva bića za kojima se vuku kometni repovi, bića koja bi mogla biti duhovi, ljudi, ili - otkud znam - možda proizvodi mojih smućenih, pa pojačanih čula, prolaze, zamućena od pokreta, obalom.
     "Imaš transplantovane rožnjače, je li, dedice?" kaže Saul. "Verovatno bih mogao udesiti stvari tako da metakamera projektuje svetove pravo u tvoje oči."
     "Hvala na ponudi, ali ja ne bih", kažem.
     Verovatno imajući na umu šta je bilo sa video-rikorderom, Saul ne navaljuje.
     Zadivljeno gledam dole. "Ovo je..."
     Šta je? Neverovatno? Nemoguće? Nestvarno?
     "Ovo je..."
     Saul opet dodiruje paletu. Poništava razbijanje i kršenje talasa. Agata poziva sladoled-bota. Na mene, iz nekog razloga, deluje kao šok kad mi ona gurne hladan kornet u šaku. E, to moram držati daleko, da ne kapne na paletu.
     "Ovo je..."
     I moj sladoled pada, pljus, Saulu na ruku.
     Agata se naginje bliže. "Čekaj, ja ću. Ja ću to ugasiti, dedili."
     "Da, da."
     A na paleti ionako više ničeg nema. Samo jedna kap sladoleda i široka prazna plaža. I taj ekran se, na Agatin dodir, gasi, a glava čiode se munjevito sjuri u paletu, sa neba koje najednom izgleda mnogo tamnije i hladnije. Ogromni purpurni i sivi oblaci klobučaju se nad morem. Jahte i letikola zaokreću kući. Agata i Saul počinju da pakuju naše stvari.
     "Ja ću voziti kući, dedice", kaže Agata i pomaže mi da ustanem sa stolice za ležanje, upravo u trenutku kad osećam prve kapi kiše, teške.
     "Ali..."
     Ona me poduhvata za jednu mišicu, on za drugu. Vode me, napola nose, preko peska i uzbrdo do završetka druma koji vodi do plaže. Tamo sam parkirao - loše parkirao; to sad vidim - forda.
     "Ali..."
     Ostavljaju me, i bez oklevanja otklapaju zapetljani pokretni krov forda. Pomažu mi da uđem.
     "Ali..."
     Oni vrte, vrte dizače prozora, zatim uključuju farove; a prve sive zavese nailaze na obalu, sručuju se. Brisači klimataju levo-desno, kiša bubnja. Iako nikad ranije u životu nije vozila, Agata okreć volan i juri uzbrdo, kroz blato sve deblje, prašti kroz bare, bliži se uskim i oštrim okukama.
     Ja na zadnjem sedištu, ugnezdio se uz Saula. Suviše umoran da se išta bunim, ja zaspim.

     To veče, odemo na igranku. Saul. Agata. Deda.
     Tu postoje lica. Tela, koja se presijavaju. Papagajski kolori. Gledam kroz krovove gradića, u mrklo nebo, i vidim Mesec. Blago sam razočaran što je noćas tako pun. Sa ovim novim rožnjačama, pa još u ovim vremenima kad je vazduh tako čist, često uspevam da vidim svetlosti novih naselja tamo, kad su u senci.
     Agata se naginje preko kafe-stočića. U sebi pevuši nešto neodredivo. "Šta gledaš, dedice?"
     "Mesec."
     I ona diže pogled, i Mesec se smešta u jezera njenih očiju. Ona žmirka, napola se osmehne. Jasno mi je da Agata zaista vidi misteriju tamo gore. Sedela je u barovima na Mesecu, spavala u tamošnjim hotelima, iznajmljivala bagi-kola za vožnju preko prašine, pentrala se po kraterima. I posle svega, ipak oseća tu misteriju.
     "Ti nikad nisi bio tamo gore, dedice?"
     "Nikud ja sa Zemlje nisam išao."
     "Uvek ima vremena", kaže ona.
     "Vremena, za šta?"
     Ona se smeje, odmahuje glavom.
     Muzika svira. Vino teče. Ovaj lučki gradić je divan po danu, a još divniji pod ovim lampionima, ovim zvezdama, ovim Mesecom, u ovoj toploj letnjoj noći. Neko ščepa Saula i vuče ga u ples, u gomilu koja je ispunila trg. Agata ostaje da sedi uz mene. Slatki su to klinci, puni obzira. Jedno od njih uvek ostaje uz dedicu.
     "Da li vi znate kojom vrstom posla se Bil bavi u poslednje vreme?" pitam Agatu. To je nespretan pokušaj da istovremeno zadovoljim svoju radoznalost i pokrenem pitanje Bila i Meg.
     "On radi na berzi, deda. Kao i uvek. Prodaje sirovine."
     "Ali ako trguje stvarima", kažem ja, zbunjen blago, ali iskreno, "to mora značiti da nema sve robe dovoljno...?" Ali možda je to još jedan deo igre. Kad bi baš sve bilo na raspolaganju u neograničenim količinama, ne bi bilo zabavno, zar ne? Ne bi imao za šta da prikupljaš snagu. Ne bi bilo osećanja iščekivanja, niti prijatne uskraćenosti. Ali u tom slučaju, zašto Bil tako ozbiljno shvata te stvari? Šta pokušava da dokaže?
     Agata sleže ramenima u stilu 'Pa šta?' i to je njen odgovor na moje pitanje. Dakle, odista ni ona ne razume te stvari, niti je zanimaju. Onda neko odvlači nju u ples, a na njeno mesto dolazi Saul. Izgubljen je onaj trenutak. Saul trupka nogama. Osmehuje se Agati, čija se blistava suknja zavrtela. Nema noćas metakamera, nema pikasovskih lica. Agata se ne rastvara, niti pljeska rukama, niti plače, niti se smeje, niti pevajući dolazi do stola. Ali teško je ne razmišljati o prosipanju svih tih mogućnosti. Gde je tome kraj? Postoji li po jedan dedica, malo drugačiji, za svaki tren? Čak i jedan dedica koji leži u ovom času, umire, otegao se po ovoj glatkoj kaldrmi, krv kulja iz prsnute arterije u njegov mozak? Postoji li i jedan drugi, daleko sa one strane vremenskih barikada, koji sedi ovde dok i Saul i Agata plešu i vrte se, a uz njega je, i sad, Hana?
     Dohvatim čašu vina i gutam, gutam. Hana je mrtva - ali da je samo jedna ćelija bila drugačija... jedan končić u dvostrukoj spirali, jedan atom? Ili, možda, da je Hana bila manje optimista? Da nije prenebregavala one male simptome, one malecne smetnje, da se zabrinula i otišla pravo kod doktora? Ili da se to desilo kasnije, samo pet ili deset godina kasnije, kad je već postojao siguran lek...?
     Ipak, ipak - uprkos metakameri - uveren sam da postoji samo jedan stvarni svemir. Sve ono ostalo je hokus-pokus, treptanje nekog atoma, magija kvanta. Nego, baš je namćor onaj koji se nešto žali i buni protiv sveta u kome je toliko stvari konačno ispalo kako valja i treba...
     "Paricu za njih."
     "A?"
     "Za tvoje misli." Saul sipa još vina. "Tako se kaže."
     "A, da." U glavi počinje da mi zuji. Pijem vino. "Stara je to uzrečica. Znam je."
     Muzika prestaje. Agata pljeska, ruku podignutih, ozarena. Pored nas se gura gomila sveta. Vreme je za pića i razgovore. Gledam preko ispražnjenog trga, ka onoj senovitoj ulici dole, koja vodi ka luci, i vidim da prema nama hoda jedna žena sede kose. Žmirkam dvaput, polako, čekam da ona nestane. Ali moje uši hvataju, kroz glasove i kroz štimovanje orkestra, bat njenih potpetica. Ona se osmehuje. Poznaje nas. Maše. Moje srce skače sa trambuline i sjuruje se u stomak, a ona prelazi ceo trg i privlači još jednu stolicu našem stolu.
     "Smem li?"
     Agata i Saul klimaju glavom: da. Oni uvek rado upoznaju nove ljude. Ja samo zurim. Ne, ona nije Hana. Naravno da nije. Nije Hana.
     "Sećaš se?" pita me ona i podvlači haljinu pod noge, dok seda. "Pomogla sam ti da uneseš kese u onaj tvoj auto. Videla sam ga par puta na trgu. Baš sam se pitala ko ga vozi."
     "To je dedici ponos i radost", kaže Agata, čija se prsa još uzdižu i spuštaju od plesa.
     Žena se naginje preko stola, osmehuje se. Njena koža je mekana, punašna, paperjasta kao breskva.
     Pokazujem rukom ka Saulu. "Moj unuk, koga vidiš, ima jednu spravicu za koju mi kaže da daje projekcije drugih mogućih svetova..."
     "A, metakameru, hoćeš reći." Ona se okreće Saulu. "Koji model?"
     Saul joj kaže. Žena koja nije Hana klima glavom, širi ruke, malo istura donju vilicu. Nije to model koji bi ona odabrala, ali...
     "Još vina, dedice?"
     Klimam glavom. Agata sipa.
     Gledam ženu sa sedom kosom. Oči koje nisu Hanine boje, razočaravajući kljunasti završetak nosa, koji ona verovatno zadržava iz neke izvrnute taštine. Pokušavam da pratim njen razgovor sa Saulom, a muzika opet počinje, čekam da se ona ponovo okrene ka meni, vrebam tačku da se uguram u to što govore. Prilika ne dolazi, pijem vino.
     Negde, izgleda, postoji ogledalo - ako to nije samo moguće ogledalo u nekom drugom svetu, ili samo moja smućena mašta - tako da vidim tu ženu, čije mi je ime promaklo, kako sedi, a vidim i sebe, dedicu. Naslonjen obema rukama na rukonaslone stolice, sedim, ipak, prilično ukrivo. Stomak poveliki, a ruke i noge dugačke i tanke; oči uznemirujuće blede, usta mlitava, okružena draperijom prastare kože. Lice kroz koje lako vidiš lobanju.
     Ne-Hana se smeje nečemu što je Saul rekao. Njihove usne se kreću, njihove ruke dodiruju, ali ja više ne čujem. Previše sam žmirkao - možda čak i plakao - i nekako uspeo da isključim bubne opne. U tišini, ne-Hana hvata Saulove snažne, mlade ruke i vuče ga da ustane, da plešu. Lako se uklope u ritam, u njihanje. Jedna njegova šaka se ugnezdila u udubinu pri dnu njenih leđa. Ona se zavrti u njegovim rukama, laka kao peruška. Žmirkam, pijem još vina, tras! Zvuk se vratio. Opet žmirkam. Nema zvuka. Onda se zvuk dovalja, tutnjeći, kao plima. Šta ću ja uopšte ovde - samo kvarim zabavu sposobnima, srećnima, mladima.
     Ova žurka ima da potraje, sav ovaj smeh i ples, sve do sudnjeg dana koji nikad neće doći. Ovi ljudi će živeti večno. Podgrejaće Sunce, sprečiće konačno kolabiranje Vaseljene, ili će možda naprosto proživeti svaki od ovih veličanstvenih trenutaka još jednom, kad se Vasiona preokrene i počne sažimati, i kad se, zbog toga, dogodi reverzija vremena. Oni će imati žurke sa dinosaurusima, oni će dizati mrtve, plesati sve dok ne nastupi kraj svega, naime, onaj najveći mogući prasak.
     "Dedice, je li ti dobro?"
     "Jeste, jeste."
     Sipam još vinčuge.
     Pljusne i po stolu.
     Saul opet sedi za stolom, sa ne-Hanom, a to što sam prosuo pocuri na ne-Haninu haljinu. Ja kažem, jebi ga, nema veze, i pokušavajući da zaustavim to što teče po stolu, prospem još više. E, sad sam im dao zaista idealan izgovor da odu i budu nasamo, da joj on pomogne da to sredi. Dabome, on će skinuti haljinu sa nje, iako je ona dovoljno stara da mu bude...
     Ali kome to smeta? Zabava je zabava je zabava je zabava. Ili je možda ta žena mislila da se nabaci Agati. Ili je spremila nabacoku za oboje. Ili ni za jedno. Nije bitno, zar ne? Šta mari, moja unuka i moj unuk već imaju jedno drugo. Dobro, ajde, neka sam ja staromodan, ali zaboga. Moja sopstvena prokleta unučad. Samo ih pogledaj. Bića sa neke druge jebene planete...
     Ali ne-Hana ipak odlazi sama. Možda zbog nečega što sam rekao, ali bubne opne su mi isključene - ne mogu čuti ni samog sebe, što je verovatno dobro. Saul i Agata zure u mene. Izgledaju zabrinuto. Njihove usne govore nešto o dedi, kući i krevetu, a preko Meseca seva divovski crveni vatromet. Ili je to možda onaj upozoravajući kursor; doktor Fanian mi je rekao da motrim na pojavu toga, ako ikad budem imao problem. U moje telo su ugrađeni svakovrsni alarmi i sistemi, a moje meso i vene moje prihvataju ih rado. Jedino je mozak nešto podivljao, otuđio se malo, pliva kao bleda riba u loptastom akvarijumu sačinjenom od tečnosti i kosti. Zašto ne ugraditi i tu nekoliko novih delova, otarasiti se poslednjeg ostatka starog sivog mesa? Pa da budem nov, da savršen budem...
     Belina. Belina. Nema svetlosti. Nema tame.
     "Jesi li tu negde, unutra, deda?"
     To je glas doktora Faniana.
     "Gde drugde da budem?"
     Otvaram oči. Sve postaje jasno. Tigraste pruge sunca opružene po zidovima moje sobe. Srebrne mantisoidne ruke mog 'krevetskog pomagača'. Miris moje kože, kao kisela, prastara, štavljena koža. Uspomene na proteklu noć. "Šta si mi uradio?"
     "Baš ništa."
     Žmirnem, progutam. Zadržim se da ne žmirkam opet. Doca Fanian je u šortsu za plažu i u blistavoj, smešnoj košulji; on kad dođe na konsultaciju, obično se tako oblači.
     "Jesi li znao", kažem ja, "da su instalirali veliki crveni neonski znak neposredno iznad Meseca, na kome piše 'Molimo prestati piti alkohol'?"
     "Znači, kursor je ipak radio!" Doktor Fanian izgleda zadovoljan sobom. Njegove dečačke crte lica naboraju se. "Pretpostavljam da si onda tresnuo u nesvest?"
     "Pa, ubrzo potom. Mislio sam da je samo od pića."
     "To je bezbednosno kolo. Naravno, i telo ima svoje, ali u tim godinama manje je pouzdano."
     "Nisam čak ni mamuran."
     "Za to su se pobrinuli filteri."
     Doca Fanian razgleda moju sobu. Na udaljenom zidu je fotografija Hane. Ona grli svoja kolena, sedi na jednom travnatom nasipu, a iza nje nema ničega osim neba; mesta i vremena se setiti ne mogu. On zagleda i sliku, ali ništa ne kaže. Verovatno je celu kuću već dobro osmotrio, da vidi kako se dedica snalazi. Upravo da on to ne bi mogao, ja, skoro uvek, odlazim kod njega, u ordinaciju. Nikada se ja nisam nikakvih doktora plašio, dok sam bio u boljem stanju, mlađi. Ali sad se plašim. Sad, kad su mi potrebni...
     "Pozvali me tvoji unuci. Zabrinuli se. Što je i razumljivo, mada nije bilo stvarno potrebno. Nimalo potrebno." U glasu doce Faniana osećao se blagi ton iritiranosti. Nerviralo ga je da ma ko posumnja u njegov profesionalni ručni rad, ili da bilo ko pomisli da su sistemi u dedici tako postavljeni da zbog nekoliko čaša vina može nastati ikakva teškoća.
     "Pa, hvala."
     "Nema problema." On se osmehuje. Počinje opet da zucka neku melodiju. On lako oprašta. "Ako budeš voljan da navratiš u ordinaciju jednog dana u sledećih nedelju-dve, ima još nečeg novog, što bih ti rado pokazao. U smislu kratkoročnog pojačanja memorije. Pomogne, znaš, ako zaboraviš neku od stvari koje si nedavno uradio."
     Ne kažem ništa, ali se pitam šta je to Fanian pronašao u kući, a što ga je navelo na ovaj predlog.
     "Gde su Saul i Agata?"
     "U susednoj sobi. Pakuju se."
     "Pakuju se?"
     "Nego..." On se osmehuje. "Stvarno moram da krenem. Rado bih ostao na doručku, ali..."
     "Možda u nekoj drugoj Vaseljeni, a?"
     On se okreće i zuri u mene jedan trenutak. On o meni razume više stvari nego ja sam, pa ipak, izgleda zbunjen.
     "Da." Klima glavom. Sa poluosmehom. Izlazi u susret raspoloženju jednog starca. "Dobro se čuvaj, jesi čuo?"
     Ostavlja za sobom otvorena vrata. Čujem Saula i Agatu. Smeju se, prepiru se. Pakuju se.
     Pomeram se nagore. Krevetski pomagač se trapavo izvlači iz zida i nudi mi ruke da se za njih uhvatim. Već stojim kad Saul uđe u sobu.
     "Izvini što smo pozvali docu, deda. Samo smo mislili, znaš..."
     "Zašto se pakujete? Pa ne idete valjda već?"
     Osmehuje se. "Pamtiš li, dedice? Idemo u Amazoniju. Rekli smo ti juče, na plaži."
     Klimam glavom.
     "Ali bilo je super, dedice. Stvarno."
     "A ja se izvinjavam za ono sinoć. Poneo sam se kao idiot."
     "Jesi." Pljesne me šakom po koščatim plećima mojim i nasmeje se na sav glas. "Ono je vredelo videti." Odmahuje glavom kao da se divi. Dedica, glavna 'zver' na zabavi! "Stvarno si bio otpustio sve kočnice, a?"

     Agata sprema doručak. Frižider je krcat-pun svakojakih stvari za koje ja nikad ni čuo nisam. Nakrkali su ga, odnekud, pa sad izgleda kao rog izobilja. Sedim i gledam moju divnu unuku kako se kreće po kuhinji i, zatvorenih usta, pevuši.
     Mirisi kuvanja. Uzdah mora dopire kroz otvoreni prozor. Još jedan savršen dan. S obzirom na to kako se ja osećam zbog njihovog odlaska, dan bi mogao biti siv, sa bujicama kiše. Ali čak ni u raju ne možeš imati sve.
     "Dakle, tako", kažem ja, "vas dvoje odlazite na Amazon."
     "A-ha." Ona sa treskom spušta tanjire na sto. "Tamo postoje slatkovodni delfini. Pa divovski mravojedi. I ljudi koji žive isto kao njihovi preci, sad kad je džungla opet uspostavljena." Ona se osmehuje, izgleda jednako sanjalački kao prošle noći kad je zurila u Mesec. Mogu je već videti kako stoji u magičnoj polutami džungle, naga kao sveštenica, a koža joj isprugana senkama zelene i mahagonijske boje. Za to ne treba imati mnogo mašte, zaista. "Biće zabavno", kaže ona.
     "Znači, neko vreme nećeš posećivati Bila i Meg?"
     Ona tresne na sto još hrane. "Ima vremena koliko god hoćeš. Ranije ili kasnije, doći će i to na red. Baš mi je žao što nismo više razgovarali, dedice, časna reč. Mnogo toga sam želela da pitam."
     "O bakici?" kažem ja. Lako je pogoditi.
     "I o tebi, dedice. O svim tim godinama posle njene smrti. Mislim, moraš mi reći šta se dešavalo od tada do sad."
     Otvaram usta, u nadi da će se u njima stvoriti neki komentar. Ali ništa iz njih ne izlazi. Sve te godine: kako sam ih mogao toliko proživeti, a čak i ne primetiti? Moj život je podeljen kao što geolozi dele stenovite slojeve iz Zemljine prošlosti: ogromni prazni prostori stena bez života, a onda uska traka u koju kao da je stalo sve. Ali Saul i Agata odlaze; dakle, vreme - ta najdragocenija od svih sirovina - mora opet početi da teče mimo mene.
     Agata seda na stoličicu i naginje se napred, oslanja se mrkim rukama o mrke butine. Na trenutak pomislim da ona neće navaljivati. Ali onda kaže: "Pričaj mi o bakici, deda. To je jedna od stvari o kojima ćale neće."
     "Šta želiš znati?"
     "Znam da je nezgodno pitanje, ali... kako je umrla?"
     "Bil vam nije rekao?"
     "Mi smo mislili da je bio u to vreme suviše mlad da bi stvarno znao. Ali nije bio baš toliko mlad, a? Posle smo izračunali."
     "Bil je imao jedanast godina kad je vaša bakica umrla." To ja kažem. Znam zašto me Agata pita baš sad: hoće da dobije dedicinu priču pre nego što bude suviše kasno. Međutim, ja nisam uvređen. Ona ima pravo da zna. "Pokušali smo da sakrijemo od Bila veliki deo činjenica o Haninoj smrti. Možda je to bila greška, ali takva je bila naša zajednička odluka."
     "To je bila neka zarazna bolest zvana rak, je li tako?"
     Dakle, ona ipak zna nešto o tome. Možda joj je Bil rekao više nego što je spremna da prizna. Možda ona samo proverava, upoređuje verzije. Ali vidim njeno nevino, upitno lice i znam da je ta pomisao nepravedna.
     "Tačno", kažem ja, "bio je rak. Čak i tad je bilo moguće izlečiti mnoge oblike raka. I Hanu su mogli izlečiti da je otišla na pregled samo nekoliko meseci ranije."
     "Baš mi je žao, dedice. Mora biti da je bilo užasno."
     Zurim u moju divnu unuku. Još jedan novi vek će uskoro početi, ja sam daleko zaplovio u budućnost; dalje nego što sam ikad zamišljao. Da li je Agata ikada poznavala ikoga ko je posle umro? A bol: šta ona zna o bolu? I ko sam ja, nekakav poslednji okrvavljeni gost na maskaradi Crvene Smrti, pa da joj sada otkrivam te stvari?
     Šta ona, zapravo, želi da zna - do koje mere ublaženo, ili drastično, bi želela da joj prikažem ono što je bilo? Da li želi da joj kažem da je šest meseci posle prve dijagnoze Hana bila mrtva? Ili da je provela poslednje dane u bolnici, iako je više želela da ih provede kod kuće - ali ono kako je izgledala u završnom stupnju bolesti odveć je uznemiravalo malog Bila. I mene. I nju samu. Koža pokrivena čirevima, zbog nekih lekova koje su joj doktori uporno davali; koža razapeta preko kostiju i tkiva podnaduvenog od vode.
     "Sve se okončalo prilično brzo", kažem ja, "i sve je to bilo davno."
     Moj sluh ulovi neki šum iza mene. Okrenem se. Saul stoji, naslonio se na ragastov kuhinjskih vrata, ruke prekrstio na grudima, pognuo glavu. Slušao je i on ovo. Oba moja unučeta izgledaju tužno, maltene kao da su čuli sve ono što nisam smogao snage da im kažem.
     Sada Saul prilazi i prebaci mi jednu ruku preko pleća. "Jadni dedica." Prilazi i Agata. Zagnjurim lice u njih dvoje, drhtim pomalo. Ali život mora da ide dalje; odmaknem se od njih. Ne želim da pokvarim, plakanjem, njihovu posetu. Ne želim, a plačem. A oni me još jednom privuku u svoju toplinu, i suze dolaze, slatke kao kiša.
     Onda sednemo zajedno i doručkujemo. Osećam se drhturavo, ali čisto. Tokom nekoliko trenutaka, sadašnjost izgleda jednako stvarna kao prošlost.
     "Ta tvoja kola", kaže Saul, mahnuvši viljuškom. Već je promenio temu, mladalački lako. "Razmišljao sam, dedice, znaš li da li ima ikakvih mogućnosti da se nabave još jedna takva?"
     Malo mi nedostaje pa da mu poklonim ford. Ali šta bi onda ostalo meni? "Nekada su posvuda bili auto-otpadi, a na njima cela brda takvih", kažem ja.
     "Onda ću se vratiti na ostrvo i uzeti jedna, a onda u njih ugraditi sve te divne delove koje si ti dobio u lučkoj radionici. Znaš", i nasmeje se, "ne bih voleo da se moram zaustavljati da bih nabavljao benzin."
     Benzin. Pa, kad sam ja poslednji put kupio gorivo? To je moralo biti pre mnogo godina, svakako. Pa ipak, stari ford vozi k'o Bog.
     "Nego", kaže Agata, ustaje, njen tanjir je prazan iako sam ja tek štrpnuo iz moga, "da dovršim ja pakovanje."
     Sedim sa Saulom, koji dokrajčuje svoju hranu; osećam se ogromno ne-gladno, ali ipak, zavidim mu na drčnosti. On odgurne tanjir, osvrne se - gde je ta kuhinjska mašina koja će sad uzeti tanjir? Nema je. Onda istegne lice.
     "Dedice, umalo da zaboravim. Rekao sam da ću ti srediti tu tvoju konzolu."
     Klimam glavom. Ona zastavica 'zauzeto' koja je njemu i Agati onemogućila da mi se jave pre dolaska sigurno je i sad podignuta; dakle, niko me ne može pozvati.
     Saul održi reč. Dok Agata u njihovoj sobi peva neku melodiju bez reči, on sa mnom isprobava neke jednostavnije opcije te konzole. Klimam glavom, iz sve snage pokušavam da se usredsredim. A Hana drži kolena i smeška nam se sa fotografije na zidu. Saul kao da ne primećuje njen netremični pogled. U iskušenju sam da ga pitam da pomogne i oko nekih drugih stvari u kući. Kako reprogramirati onog mehaničkog baštovana, a kako usisivač prašine, kako postići da ovo mesto više liči na nešto što je moje. Ali znam da nikada ne bih zapamtio Saulova uputstva. Sve što ja, zapravo, želim, to je da on ostane i priča sa mnom još nekoliko minuta.
     "Znači, ovo si uklikerio, je li tako dedice?"
     "Ladno."
     On se okreće od mene i viče: "Ej, Ag!"
     Posle toga, sve biva gotovo za tren. Najedanput oni stoje zajedno u hodniku, njihove torbe su spakovane. Venecija. Pariz. Njujork. Mare Trankvilitatis. Spremni za pokret.
     "Pomišljali smo da siđemo u luku pešice, deda. Pa koji god trajekt da naiđe, njega da uhvatimo. Tako je divan dan."
     "I, hvala, dedice. Hvala na svemu."
     "Da."
     Zagrli me prvo jedno, a posle drugo. Posle onih suza pre doručka. Sad sam zapanjujuće suvih očiju.
     "Pa..."
     "Da."
     Zurim u Saula i Agatu, moju divnu unučad. Još i sad pokušavam da ih upijem u sebe. Budućnost se proteže ispred nas i između nas.
     Otvoriše oni vrata. Pođoše, ruka u ruci, drumom oko koga su izrasli čempresi. "Ćao, dedili. Volimo te."
     Stojim tako, osećam sunce na licu. Gledam ih kako odlaze. Ulazna vrata moje kuće počinju da se oglašavaju signalima: biip-biip. Ne konstatujem ih. Primećujem da u senci moje kuće leži, pored starog forda, jedan leteći auto, klonulih krila. Sigurno su me Saul i Agata noćas pomoću njega preneli kući. Ja ne znam kako se tim skalamerijama upravlja. Pojma nemam kako da se tih letikola otarasim.
     Trenutak pre nego što će nestati iza krivine druma, Saul i Agata se okrenu. Mahnu, ja mahnem njima.
     Onda sam unutra. Vrata zatvorena. Kuća utihnula.
     Pravac: u sobu Saula i Agate.
     Skinuli su čaršave sa kreveta i preduzeli razuman pokušaj da počiste sobu, ali naprosto osećam kako mog usisivača prašine svrbi želja da uleti ovamo i dovrši taj posao. Kućni ogrtač koji je pozajmila, Agata je ostavila na krevetu. Podižem ga do lica. Sa mirisom je sapuna, sa mirisom mora... i jednim dubljim podmirisom nalik na šumsku majčinu dušicu. Njen miris će potrajati nekoliko sati, a posle toga ću, valjda, uvek imati uspomenu na Agatu kad god taj kućni ogrtač obučem. Ona vaza koju je Hana kupila pre toliko leta i sad sedi na ormariću; nisu našli trenutak da mi kažu da su je razlupali. Uzimam je u šake, okrećem tu glaziranu težinu, namera je moja da osmotrim štetu. Ali nigde naprslina, nijedan slomljeni deo se ne vidi. Vaza je opet cela i savršena - ili, barem, onoliko savršena koliko je ikada bila. U panici sam, malo nedostaje da mi ispadne iz ruku, osvrćem se po sobi da vidim šta sam drugo zaboravio ili mi se pričinilo. Ali prisustvo mog unuka i moje unuke, iako počinje da hlapi, još je tu: taj osećaj. Zaboravljena čarapa, iscepane stranice časopisa štampanog u šatlu. Nežno vraćam vazu na mesto. Moguće je i tako mnogo drugih stvari, pa onda valjda postoji i neka jeftina mašina za isceljivanje keramike.
     Sa nekim čudnovatim osećajem iščekivanja, zavirujem pod krevete. Prašina, usisivač će to uskoro srediti. Plav i kao voskom prevučen, unutrašnji omotni papir od nečega što ne razumem. Nekoliko zgužvanih papirnih maramica. A metakameru je Saul, naravno, odneo. Dabome, to mu je najdraža igračka. Divna obećanja u onim kontrolnim površinama za dodi, i zeleni meniji koji su kao lokvanji plovili po ekranu. REVID. KREIR. EDIT. IZMENA. Pa se Agata okreće. IZMENA. Agata stoji nepomično. Revidiraj to. Avetinjske cvetne latice padaju uvis sa njenih prstiju, a bela jahta lebdi sa zvezdama na obzorju. Ako bi mogao prošlost izmeniti, učitati alternativu, popravku...?
     Ali u srcu oduvek znadoh da je taj san samo san. A ona igračka je samo igračka. Možda će, jednog dana, biti moguće otići u posetu faraonima, ili se vratiti među vrele slatke čaršave prve ljubavi. Ali to je u nekoj dalekoj budućnosti, mnogo je udaljenije čak i od najbližih zvezda, do kojih će prvi veliki brodovi uskoro stići. Daleko onostran mog životnog veka.
     Slupan video-rikorder viri iz kante za đubre, kod prozora. Vadim ga, namotavam žice oko kućišta, pitam se da li bi se mogao na neki način popraviti. U jedno davno doba, ljudi su sagledavali video-rikorder kao put za udaljavanje od nevolja ovog sveta. Ali sad nikog više ne zanima mnogo. Moje pokolenje bilo je to koje više ništa nije umelo da uradi, a da to ujedno i ne snimi na nekom najnovijem japanskom tehnološkom medijumu, kakav god bio. Saul i Agata nisu takvi. Ne boje se da će izgubiti prošlost. Ne boje se življenja u sadašnjici. Ne boje se da nađu budućnost.
     Stojim jedan trenutak, hvatam se prstima, noktima, za osećaj njihove bledeće prisutnosti, uvlačim u sebe dah za dahom. Onda konzola počinje da piskuće u mojoj spavaćoj sobi, ali i na vratima se čuje zvono. Glavinjam na tu stranu, sve mi se vrti od radosti. Vratili se! Predomislili se! Nema feribota do sutra! Ne mogu da verujem...
     Vrata pale i gase ono KORISNIK NIJE PREPOZNAT prema meni. Posle nekog vremena, uspevam ih otvoriti.
     "A ipak si tu. A ja mislila..."
     Stojim, na trenutak ukočen od iznenađenja. Ona lepa sedokosa žena od sinoć u kafiću: gleda me.
     "Otišli su", kažem ja.
     "Ko? A, tvoja unučad. Idu trajektom jutros, a? Otputovaće u Brazil ili neko slično mesto." Osmehuje se i odmahuje glavom. Divljina mladosti. "Nego", kaže ona i pokazuje prstom, "ono je moj leti-auto. Nisam htela da ga pozovem, više mi je bila volja da pešice dođem ovamo po njega." Ona se osvrne, baci pogled na plavo more, plavo nebo, na ovo predivno ostrvo. Udahne sve to, duboko. "Kakav divan dan."
     "Da li bi volela da uđeš?"
     "Pa, možda samo na trenutak."
     "Bojim se da sam se malo nacvrcao noćas."
     "Neka te to ne brine. Meni je bio lep provod."
     Osvrnem se da pogledam, ima li tu tragova ironije. Ali ona, naravno, misli tačno to što je rekla. Kao i svi, uvek.
     Počinjem da rovarim kroz moj ludo prenatovareni frižider. Najzad izronim, sa poslužavnikom, a ona sedi i gleda prazan ekran mog starog televizora.
     "Znaš", kaže ona, "već godinama nisam videla ovakav. Mi to nismo ni imali u kući, naravno. Ali moji deda i baba su imali."
     Spuštam poslužavnik i počinjem tragati po džepu. "Ovo", kažem i mašem slupanim video-rikorderom u čvornovatoj ruci. "Može li se popraviti?"
     "Daj da vidim." Uzima VR od mene, odiže slomljeni poklopac. "A, pa mislim da može, osim ako je namotaj puk'o. Ali naravno, bilo bi jeftinije otići i kupiti novi. Ali pretpostavljam da ti na ovome imaš neke uspomene koje bi hteo da sačuvaš?"
     Trpam VR u džep kao neku sramotnu tajnu i sipam kafu. Sedam. Gledamo se, ova žena i ja. Koliko je njoj, zapravo, godina? U poslednje vreme je postalo teško takve stvari oceniti. Negde je između Bila i Eutonovića, verovatno, znači tridesetak, četrdesetak godina mlađa od mene. Čak i kad bi više ličila na Hanu, ne vredi, nije u onom stanju u kom bi Hana sad bila. Hana bi izgledala kao ja, teturala bi se na prastarim nogama, zbunjena, pokušavala bi da opšti kroz čula koja više nisu njena, vukla bi se stalno sve dalje u jednu budućnost koja za nju ne mari, ali bi i grebucala očajno da se vrati u prošlost, grabila bi kandžama one retke, zračne dane kad unuci dođu u posetu, osećala bi zlatni pesak dragocenih časaka kako isklizava kroz prste još pre nego što unuci stvarno odu.
     Vreme ovoj ženi nije od značaja; niti ma kome ispod stotke. To je jedan od razloga što je meni tako teško da znam koji je datum. Godišnja doba na ovom ostrvu se smenjuju, ali ljudi samo blenu i dive se. Podignu voćku kad otpadne. Udišu slani vetar sa sivog zimskog okeana i drhte srećno, jer znaju da će grickati tost pored vatre čim se vrate kući.
     "Stanujem nedaleko odavde", kaže ona posle nekog vremena. "Mislim, ako bi ti želeo da ti u nečemu pomognem. Ako je ovde potrebno nešto uraditi."
     Uzvraćam joj postojanim pogledom, nastojim da se ne osećam uvređeno. Znam, ipak, da meni jeste potrebna pomoć u ponečemu. Samo, ne mogu se setiti u čemu.
     "Ili da samo pričamo", kaže ona sa nadom.
     "Pamtiš li ti šta je brza hrana? Mek Donalds?"
     Ona odmahuje glavom.
     "ET? Pi-Vi Herman? Globalno zagrevanje? Etničko čišćenje? Den Kvejl?"
     Ona odmahuje glavom. "Žao mi je, ne..."
     Diže kafu sa stola i pije brzo.
     Ćutanje pada između nas kao sneg.
     Stojim na ulaznim vratima, gledam je, letikola uzleću i okreću se, njihova majušna krila odsevaju u suncu. Poslednje mahanje, i ja zatvaram vrata, znajući da su Saul i Agata sad verovatno na trajektu. Nisu više na ostrvu.
     Krećem ka mojoj spavaćoj sobi. Pomišljajući da je vreme za moj prepodnevni odmor, krevetski pomagač ispruža, u iščekivanju, škljocave ruke. Pogledam ga besno, što on, dabome, ne razume, a onaj trik koji mi je Saul prikazao, kako tu spravu onesposobiti, već sam zaboravio. Kuća se već vratila svom starom ponašanju, preuzela kontrolu, čisti sobu Saula i Agate, uklanja svaki trag života.
     Ali bar sam sa konzolom pokušao nešto. Sada znam, zaista znam, kako da sprečim pojavljivanje one zastavice 'linija zauzeta'. Zaista, dečja igra - a kako da pozovem broj moga sina Bila, to uvek znam. To sada i činim.
     Bil je, od svih mogućih mesta, baš u - Londonu. Na konzoli se prvo pokaže tačna lokacija, a zatim i on sam, Bil. Trebalo je samo zatražiti da to bude tako, samo dodirnuti odgovarajuću tipku. Međutim, nastaje pauza.
     Moram pričekati.
     Čini se, maltene, da konzola proverava moju odlučnost, iako znam da Bil sada verovatno mora nekog drugog staviti na čekanje da bi razgovarao sa mnom. Takođe znam da će on pretpostaviti da je neka mala kriza u toku - jer zašto bi se, inače, 'ćale' potrudio da zove?
     Svejedno, ja čekam, i dok čekam, uvežbavam reči koje ću upotrebiti, mada znam da će ispasti drugačije. Ali dok još ima vremena, pokušaću, najbolje što mogu, da premostim godine.
     Ili ću bar početi da pokušavam.









Vilijem Sanders: NA TRAGU MATOROG ALABAME
     Čarli Zlovoda bio je najmoćniji vrač u celom pobrežju istočne Oklahome. Ili najveći veštac, zavisno od toga kome verujete; među Čirokijima razlika zna da bude pomalo neodređena.
     U svakom slučaju, kada je Tomas Tuluzina konačno zaključio da se nešto mora preduzeti u pogledu Matorog Alabame, nije se mnogo premišljao pre no što je seo u svoj stari kamionet marke dodž i odvezao se do Čarlija Zlovode. Tomas Tuluzina uopšte nije bio loš vrač, ali u ovakvim okolnostima bila je potrebna prava moć.
     Čarli Zlovoda živeo je sam u jednosobnoj drvenoj kolibi na završetku zaista loše kolske staze, u blizini Udoline Satara. Kada je Tomas Tuluzina stigao, nije bilo nikog na vidiku, ali kako je izišao iz kamioneta, krupna siva sova doleprša iz okolne šume i nestade u dubokim senkama iza kolibe. Trenutak kasnije vrata kolibe se otvoriše i Čarli Zlovoda stupi na osunčani proplanak. "'Siyo, Tami, dohiju?" reče on.
     Tomas Tuluzina malo podiže ruku u znak neobaveznog pozdrava. On i Čarli Zlovoda su mnogo toga zajedno prošli. "'Siyo, Jali. Gado haduhne? Hvataš miševe?", dodade on suvo.
     Čarli Zlovoda se nasmeja, duboko u grudima, ne pomičući usne. "Hej", reče on, "sećaš se starog Mouzesa Vidre?" I obojica se na to nasmejaše.
     Mouzes Vidra beše jedan zao starac sa hroničnom profesionalnom zavišću, pogotovu prema bilo kome ko bi ga mogao napraviti budalom. Kako Mouzes Vidra u životu nikad nije bio ništa više od drugorazrednog vešca, tu je spadalo podosta ljudi.
     Jedan od njegovih gadnijih trikova bio je da se pretvori u sovu - znao je to izvesti, ali, opet, ko nije? - i nadleće šumu dok ne primeti proplanak gde mogući takmac uzgaja duvan za čini. Naravno, pravi duvan mora da raste skriven od pogleda svih izuzev osobe koja će ga upotrebljavati, pa je ovo prouzrokovalo mnoga nerviranja i neupotrebljiv duvan svuda po šumi. Mnogi su pokušali da bace čini na Mouzesa Vidru i okončaju sve to, ali njegove zaštite bi uvek dejstvovale.
     Čarli Zlovoda, tada mlađahni i neiskusni neznanac, otišao je do Mouzesa Vidre i pred nekoliko svedoka mu rekao da će se, ako toliko uživa da bude ptica, ubuduće ludo zabavljati. I na licu mesta ga pretvorio u najšugaviju, najkrastaviju orlušinu ikad viđenu u Oklahomi; tako je Mouzes Vidra, posle par neuspelih pokušaja da se vrati u svoj oblik, odleteo i niko ga više nikad nije video, izuzev možda kao neprepoznatljivog člana grupe lešinara pokraj autoputa.
     Tada, prisećao se Tomas Tuluzina, svi su shvatili kako je Čarli Zlovoda neko poseban. Možda nisu u potpunosti pojmili koliko će veliki jednoga dana postati, ali počele su kružiti glasine kako je Čarli Zlovoda neko sa kim se ne treba zezati.

     Još se smejući, Čarli Zlovoda klimnu glavom u pravcu kolibe. "Kawl jaduli'? Baš sam spremio."
     Ušli su u kolibu, i Tomas Tuluzina sede za stočić od borovine, dok je Čarli Zlovoda sipao dve šolje kao smrt crne kafe iz plave džezve sa belim tufnama. "Skoro da je prohodala", reče Čarli Zlovoda. "Dugo je bila na štednjaku."
     "Dobra kafa", složi se Tomas Tuluzina, okusivši je. "Gotovo viljuškom da je jedem."
     Sedeli su za stolom, pijući kafu i pušeći ručno smotane cigarete, ćuteći malo: par punokrvnih od nekih pedesetak godina, slično obučenih: u radne košulje, Val-Mart džins, jeftine najlon patike iz Singapura. Čarli Zlovoda bio je tipične mršave građe planinskih Čirokija širokih grudi i male zadnjice, dok je Tomas Tuluzina bio jedan od onih krupnih primeraka okruglog lica koji možda imaju, a možda i nemaju malo Čokto krvi u sebi, zaostale iz drevnih vremena. Lica su im, ipak, bila slično ostarela, ruke izborane i prepune ožiljaka koje su godine fizičkog rada ostavile. Čarliju Zlovodi nedostajao je poslednji članak na kažiprstu leve ruke. Samo tri čoveka znala su kako ga je izgubio, dvojica od njih bila su mrtva, a niko se nije usuđivao da pita trećega. Kamoli Čarli.
     Naposletku su malo popričali, o ovom i onom; uobičajena pitanja o zdravlju rodbine, primedbe o vremenu, uobičajene učtivosti koje će ispravno odgajeni Čirokiji razmeniti pre no što pređu na suštinu razgovora. Ali Tomas Tuluzina, obično učtiv do kraja, bio je toliko zabrinut da je sveo ćaskanje na minimum koji je pristojnost zahtevala.
     "Gusdi nusdi", reče on konačno. "Nešto nije u redu. Nisam siguran šta", dodade on, u odgovor na upitan pogled Čarlija Zlovode. "U pitanju je Matori Alabama."
     "Taj stari osobenjak?" Čarli Zlovoda malo nabra nos kao da je nešto zasmrdelo. "Šta smera ovih dana? Još ćaknut kao kuglica kenuche-a, osećam?"
     "Ko zna? O tome sam i došao da pričamo", reče Tomas Tuluzina. "Svakako nešto smera, i mislim da je neka nevolja u pitanju."
     Matori Alabama bio je izuzetno čudan stari veštac - u njegovom slučaju nije moglo biti spora oko značenja te reči - koji je živeo na vrhu planine u Okrugu Adejr, nedaleko od granice sa Arkanzasom. Nije bio Čiroki; tvrdio je da je poslednji potomak plemena Alabama, i često je brbljao i bulaznio na jeziku za koji je tvrdio da je zaboravljeni jezik Alabama. Možda je i bio; Tomas Tuluzina nije mogao prepoznati ni reč, a govorio je šesnaest indijanskih jezika kao i engleski i španski - to je bila njegova specijalnost, sposobnost da govori različitim jezicima; takođe je mogao govoriti sa životinjama. Sa druge strane, to je mogla biti samo gomila nesuvislih glasova, na šta su Tomas Tuluzina i mnogi drugi pomišljali.
     Tu je bila i nezgodna činjenica da je još bilo nekih Alabama koji su živeli u rezervatu dole u Teksasu, mesta koliko ti duša hoće; ali to već dugo niko nije pomenuo u blizini Matorog Alabame. Ne posle onoga što se desilo poslednjem brbljivcu koji je potegao to pitanje.
     Štagod da je bio - Tomas Tuluzina je dugo sumnjao da je nekakav Krik ili Seminola ili možda Juči, proteran iz svog naroda - Matori Alabama bio je lud poput Đavola i dvaput gori. To je bilo sigurno.
     Bio je visok i mršav i imao je dugačke ruke kojima je mahnito mlatarao dok bi govorio, ili iz čista mira. Sve na njemu bilo je dugačko: dugačka crna kosa koja mu je padala preko ramena, dugačak orlovski nos, dugački koščati prsti koji su se završavali neprijatnim dugačkim noktima. Hodao je čudnim, nakrivljenim hodom, jednog ramena podignutog, i stalno je pljuckao, pljuc, pljuc, pljuc, suvim danom mogao si ga pratiti putem sledeći male smeđe tačke u prašini.
     Bilo je rasprostranjeno verovanje da ima dugačak jezik poput moljca, koji drži uvijen u ustima i odmotava ga samo noću kad bi radio neizrecive stvari. To je bila još jedna priča koju ljudi nisu želeli da proveravaju.
     I smrdeo je. Ne kao što bi se običan čovek osećao, čak i veoma prljav običan čovek - mada je Matori Alabama bio svakako dovoljno prljav za to - već se osećao odvratnim smradom koji je terao na plač, koji je podsećao na stvari poput trulih krastavaca i mrtvih tvorova na usijanom autoputu. Samo to bi bilo dovoljno da ga ljudi zaobilaze u širokom luku, čak i da ga se nisu plašili.
     Ah, da, ljudi su ga se plašili. Majke su uvodile svoje trudne kćerke unutra kada bi ga videle kako prolazi pored kuće, plašeći se da i jedan direktan pogled iz tih skrivenih reptilskih očiju može načiniti čudovišna izobličenja na nerođenima.
     U stvari, većina ljudi izbegavala je da priča o njemu; bilo je dobro poznato da vešci znaju kada se o njima priča, a poslednja stvar koju su ljudi želeli bila je da privuku ljutitu pažnju vešca moćnog i nepredvidivog poput Matorog Alabame. To što su Čarli Zlovoda i Tomas Tuluzina tako slobodno govorili o njemu bio je samo znak njihove moći. Uprkos tome, Tomasu Tuluzini bilo bi prijatnije da Čarli Zlovoda nije govorio sa tolikim nipodaštavanjem o starcu.

     "Sve što znam jeste", reče Tomas Tuluzina, "da je spremao nekakvu moćnu vradžbinu na onoj njegovoj planini. Često tuda prolazim, znaš, imam neke rođake koji me zovu kad god nekom od njihovih klinaca procuri nos... U svakom slučaju, ponekad začuješ te zvuke, tako visoke da ih ne možeš baš dobro čuti, kao one zviždaljke za pse. A ljudi noću viđaju čudna svetla na planini, ponekad i danju vazduh treperi iznad obronaka, kao iznad vrelog štednjaka. Mnogo dima, uz to. Ponekad ga osetim kad je vetar pogodan i ne znam šta to stari kuva, ali šta god da je, ne bih ga poželeo u mojoj vrećici sa vradžbinama."
     On zastade da srkne malo kafe, prelazeći pogledom po unutrašnjosti kolibe. Mnogi vračevi živeli su okruženi svakojakim đubretom, kuća u neredu i smradu, zidova i plafona prekrivenih zavežljajima sušenog bilja, perima, kožama, kostima i drugim delovima ptica i životinja. Koliba Čarlija Zlovode bila je uredna poput doktorske ordinacije, sve pažljivo uklonjeno sa vidika.
     "Konačno, pošao sam da ga vidim", reče Tomas Tuluzina. "To jest pokušao sam, ili bio je negde otišao ili se skrivao. Nisam se mogao približiti kolibi. Okružio je mesto - znaš? Dođeš na jedno deset-petnaest koraka od kolibe i hodanje postaje sve napornije, kao kad gaziš po smoli dok konačno ne možeš dalje. Tada ti i koliba izgleda gumasto, kao da se topi. Imao sam sa sobom lulu i nešto dobrog duvana, pa sam probao svaki igwesdi koji znam za prolaženje zaštitne vradžbine. Šta god da je Matori Alabama postavio oko te kolibe, nije u pitanju obična vradžbina."
     "Hm", Čarli Zlovoda je počinjao izgledati zainteresovan. "Da li si nešto video? Mislim, nešto što bi objasnilo sve to."
     "Baš ništa." Tomas Tuluzina slegnu ramenima. "Od tog mesta tako su me podišli žmarci da sam ga prilično brzo napustio. Otišao sam kući i uzeo da pušim kao smuk. Dok sam se ponovo osetio čist utrošio sam kedrovine dovoljno za Božićnu jelku."
     "Hm", reče Čarli Zlovoda opet. Sedeo je nekih minut-dva u tišini, gledajući kroz otvorena vrata kolibe, mada tamo nije bilo ničeg da se vidi izuzev dela prašnjavog dvorišta i šume iza njega.
     "U redu", reče on konačno i stade na noge. "Idemo da vidimo Matorog Alabamu."
     Tomas Tuluzina takođe ustade. "Hoćeš odmah da krenemo?" upita on, pomalo iznenađen.
     "Svakako. Imaš nešto drugo u planu?"
     "Ne", priznade Tomas Tuluzina, posle trenutka oklevanja. Nije bio baš spreman za ovo, pomisli on, ali možda je bolje da se to obavi. Što duže čekaju, veći su izgledi da Matori Alabama sazna da dolaze i učini nešto neuobičajeno zlo da bi ih pokušao zaustaviti.
     Čarli Zlovoda krenu ka vratima. Tomas Tuluzina reče: "Ništa ne nosiš sa sobom? Mislim, vradžbine?"
     Čarli Zlovoda se potapša po džepovima farmerki. "Imam lulu i duvan. Mislim da mi ništa više neće trebati."
     Izlazeći kroz vrata i prateći Čarlija Zlovodu dvorištem, Tomas Tuluzina je začuđeno odmahivao glavom. Divio se. Taj Čarli, pomisli. Obarao bi levu ruku sa Đavolom, da mu se pruži prilika. Verovatno i pobedio.
     Vratili su se kolskom stazom u starom kamionetu Tomasa Tuluzine. Čarli Zlovoda nije imao nikakva kola ni kamionet. Nije imao ni struju ni telefon u svojoj kolibi. Bio je to zagonetni, ali suštinski deo njegove lične vradžbine.
     Kolska staza napustila je šumu, posle jedne milje prašine, kamenja i od sunca otvrdlih tragova točkova, i izišla na zavojiti put od šljunka koji se spuštao koritom Potoka Satara, leti suvim, a onda se uzdizao Ćuranovom Brazdom. Na kraju brazde, šljunak se pretvorio u ulegli, lokalni asfaltni drum. Nekoliko milja kasnije izišli su na Stilvelski put. "Do đavola, Čarli", reče Tomas Tuluzina, skrećući na levo, "da li si se mogao nastaniti dublje u šumi?"
     "Izišao bih na drugu stranu", reče Čarli Zlovoda.

     Put uz planinu Matorog Alabame bio je još gori od onog koji je vodio do kuće Čarlija Zlovode. "Jutros sam bio ovde", reče Tomas Tuluzina, boreći se sa volanom, "i kunem ti se da je ova magareća staza u gorem stanju nego tada. Pogledaj ono", uzviknu on i nagazi na kočnicu. "Znam da toga nije bilo ranije..."
     Veliki beli hrast iščupanog korenja ležao je preko puta. Drum je bio prekriven odlomljenim granama i još zelenim lišćem. Dva čoveka u kamionetu se zgledaše. Ceo dan nije bilo ni povetarca.
     "Znači, izlazimo i pešačimo", reče Čarli Zlovoda posle minuta. "Dobro će nam doći malo rekreacije."
     Izišli su i krenuli putem, preskočivši palo drvo. Malo dalje, najveća zvečarka koju je Tomas Tuluzina u životu video, ležala je nasred puta, posmatrajući ih. Sklupčala se, zvečala repom i pokazivala očnjake, ali Čarli Zlovoda samo reče, "Ayuh jaduji," i ogromna zmija se odmota i tiho odgmiže u šumu, dok su Čarli i Tomas prolazili.
     "Uvek sam se pitao", reče Tomas Tuluzina dok su šipčili uz strmu planinu. "Šta misliš, da li zvečarka zaista misli da si joj stric kada to kažeš?"
     "Ko zna? Nije važno kako stvari rade, Tomase. Važno je da rade." Čarli Zlovoda se nasmeši. "Razgovarao sam jednom sa nekim profesorom iz Severoistočne Države, pojavio se na obrednom plesu u Redbirdu. Rekao je da su Čirokiji pragmatisti."
     "Šta to znači?"
     "Nemam pojma. Ja sam mu kazao da su većina onih koje poznajem baptisti, uz nekolicinu metodista i, naravno, dosta ljudi se priključuje onim otkačenim..." Čarli Zlovoda odjednom zastade nasred puta. "Ha", zabrunda on tiho, više za sebe. Tomas Tuluzina se nije mogao setiti kad je ovaj izgledao tako iznenađen.
     Prošli su poslednju okuku na putu i ugledali kolibu Matorog Alabame. Samo što se koliba jedva videla, u uobičajenom smislu te reči. Ceo proplanak na kome se koliba nalazila bio je odsečen nekakvom zavesom žućkastog svetla, kroz koju su se samo povremeno nazirali obrisi kolibe. Nebo je izgledalo pomalo mračnije odmah iznad proplanka, a svo okolno drveće poprimilo je čudne i uznemirujuće oblike. U vazduhu se čulo visoko zavijanje, poput pesme milion ogromnih komaraca.
     "Bio si u pravu, Tomase", reče Čarli Zlovoda posle nekoliko trenutaka. "Stara vucibatina nabasala je na nešto ozbiljno. Ko bi rekao?"
     "Nije bilo ovako kada sam bio jutros", reče Tomas Tuluzina, obazirući se oko sebe i osećajući se veoma nelagodno. "Ne tako izraženo."
     "Onda bolje da pogledamo." Čarli Zlovoda izvadi vrećicu od jelenske kože i lulu sa kratkom cevi. Okrenuvši se prema suncu, on nasu malo duvana iz vrećice na dlan i poče da peva čudnovatu pesmu koju Tomas Tuluzina nikad ranije nije čuo. Četiri puta ju je otpevao, svaki put se zaustavljajući da lagano dune u duvan. Onda je stavio duvan u lulu. Bila je to najobičnija, jeftina lula od ružinog drveta, kakve prodaju na kartonskim tezgama na benzinskim pumpama. Magiju Čirokija ne zanima sama lula; duvan sadrži svu moć, i to samo ako je ispravno pripremljen sa pravim igawesdi rečima. Čarli Zlovoda je mogao, da mu se tako više dopadalo, da jednostavno smota duvan u cigaretu i tako ga upotrebi.
     Pripalio je lulu plastičnim upaljačem i krenuo ka kolibi, pućkajući. Tomas Tuluzina ga je sledio, prilično nevoljno. Ovo mu se nije sviđalo, ali Čarlija Zlovodu pratio bi i u pakao. Što bi, naravno, moglo i biti njihovo odredište.
     Čarli Zlovoda pokaza drškom lule na trepereći zid koji im je zaprečavao put. Četiri puta je dunuo dim na prepreku, dugačke, guste pramenove plavobelog dima koji su se neobično uvijali i povijali kada bi dodirnuli svetlu zavesu. Posle četvrtog izdisaja začu se oštro pucanje i odjednom zavese i zujanja nestade, sve što je ostalo bio je korovom prekriven proplanak i trošna, siva daščara kojoj je očajnički bio potreban novi krov. Negde u blizini zapeva ptica, kao u znak olakšanja.
     "Asuh", promrmlja Tomas Tuluzina, zadivljeno.
     "Podseti me, naučiću te to jednom", reče Čarli Zlovoda. "Nije teško, kad zapamtiš pesmu... pa, hajde da zavirimo."
     Lagano su krenuli ka kolibi. Nije bilo mnogo šta da se vidi. Po dvorištu je ležala razbacana neverovatna zbirka smeća - polomljene glinarije, zarđalih šerpi i lonaca, pilećeg perja i nerazaznatljivih kostiju, boca, konzervi, polomljene stolice kojoj je punjenje izlazilo kroz jastučiće - ali to je jedino govorilo da ne biste voleli Matorog Alabamu za suseda. Velika hrpa kornjačinih oklopa ležala je na uleglom tremu. Iznad vrata bila je zakucana koža zvečarke.
     "Nema dima", reče Čarli Zlovoda, proučavajući dimnjak. "Misliš da je negde otišao? Pa, ima samo jedan način da saznamo."
     On stupi na trem i okrenu se ka Tomasu Tuluzini, koji se nije pomerio. "Ideš?"
     "Idi ti", reče Tomas Tuluzina. "Sačekaću te ovde, ako ti je svejedno." Ne bi ušao u tu kolibu ni za milion dolara i doživotnu kartu za Svetski Kup. "Treba malo da se osunčam", dodade.
     Čarli Zlovoda se nasmeja i nestade kroz vrata kolibe. Iznutra nisu dopirali nikakvi zvuci ili glasovi, pa Tomas Tuluzina zaključi da je ipak bio u pravu kad je tvrdio da je Matori Alabama otišao. To nije imalo smisla; zašto bi matori ludak postavio tako složenu zaštitnu ako neće biti unutar nje? Kad malo bolje razmisliš, kako je spolja mogao postaviti takvu prepreku? Koliko je Tomas Tuluzina znao, takva vradžbina morala se izvoditi sa unutrašnje strane zaštitnog kruga. Ali ništa ovde nije imalo smisla...
     Smeh Čarlija Zlovode dopre kroz otvorena vrata kolibe. "Nećeš poverovati u ovo", povika on. "Ni ja sam ne mogu da verujem."
     "Šta si našao?" upita Tomas Tuluzina kada je Čarli izišao.
     "Otprilike što se i mogllo očekivati. Gomila čudnih stvari leži posvuda po podu i visi sa plafona, sve je prljavo kao u svinjcu i tako grozno smrdi da jedva možeš da dišeš. Ništa neobično - znajući ko tu živi - izuzev ovoga."
     On podiže ruku u kojoj je držao nekoliko knjiga. Tomas Tuluzina razrogači oči. "Knjige?" reče on začuđeno. "Šta Matori Alabama radi sa knjigama? Pouzdano znam da ne ume da čita."
     "Ko zna? Možda briše dupe njima. Možda mu ponestalo šišarki ili šta već koristi." Čarli Zlovoda sede na trem i poče da prelistava knjige. "Izgleda da ih je ukrao iz škole u Roki Mauntinu. Staro đubre je uz sve i lopov."
     "Kakve su to knjige? One sa slikama žena? Možda je predugo bio sam u šumi."
     "Ne, gledaj, ovo je istorijska knjiga. A ova ima gomilu slika starih brodova, kao u filmovima o gusarima. Sad, zašto bi..."
     Čarli Zlovoda je gledao knjige još par minuta, onda ih bacio u stranu i ustao. "Idem još malo da pogledam", reče on.
     Tomas Tuluzina pođe za njim dok je ovaj obilazio kolibu. Prostor iza kolibe umnogome je podsećao na prednje dvorište, ali onda obojica ugledaše crno zgarište. Krupno kamenje bilo je postavljeno u krug oko ostatka vatre i pojedino kamenje imalo je na sebi čudne simbole i šare. Tanki pramen dima, kao iz cigarete, dizao se iz pepela.
     Čarli Zlovoda priđe i stavi ruku iznad pepela, ne dodirujući ostatak vatre. Onda čučne i poče pomno pregledati zemlju, lagano ispitujući mesto unutar kruga kamenja i vraćajući se tamo gde je Tomas Tuluzina stajao i nemo posmatrao. To je bila jedna od najčuvenijih specijalnosti Čarlija Zlovode: čitanje tragova. Ljudi su govorili da bi mogao pratiti kečigu preko jezera.
     "Odavde je došao", reče on konačno, "bosonog kao i obično, i otišao pravo do one tačke uz vatru i obišao je - najmanje četiri puta, tu je prilično zapetljano - i onda, pa..."
     "Šta? Gde je otišao?"
     "Koliko vidim, jednostavno je odleteo. Nestao ili tako nešto. U svakom slučaju nije izišao iz kamenog kruga peške. Šta god da je uradio, to nije bilo davno. Ovaj pepeo je još vruć."
     Tihi promukli glas upita: "Tražite starca?"
     Tomas Tuluzina se okrenu. Ogromna plava kreja sedela je na polusrušenoj nadstrešnici straćare Matorog Alabame.
     "Zato što", reče kreja, govoreći onim sarkastičnim tonom kreja, "mislim da ga nećete naći. Ne uskoro, u svakom slučaju. Otišao je pomalo dramatično."
     "Da li si videla šta se dogodilo?" upita Tomas Tuluzina kreju.
     Do sada se i Čarli Zlovoda okrenuo. Prelazio je pogledom sa Tomasa Tuluzine na kreju i nazad. Čudan izraz bio mu je na licu, izgledao je gotovo čežnjivo. Uz svu svoju moć, sve neverovatne stvari koje je mogao uraditi, nikad nije stekao sposobnost da razgovara sa životinjama - što se ne može naučiti, ili imaš dara ili ga nemaš - a malo je stvari koje mogu učiniti osobu da se oseća tako suvišna kao što je gledanje kako neko poput Tomasa Tuluzine razgovara sa pticom ili zveri.
     "Hej", reče kreja, "ja sam ostala zarobljena ovde kada je onaj matori kučkin sin postavio to čudo oko kolibe. Pokušam da odletim, udarim kao o nekakav zid u vazduhu, gotovo sam slomila kljun. Mislila sam da ću umreti od gladi ovde, dok se vi, momci, niste pojavili. Zahvali se svom drugu što je uklonio onu prokletinju."
     "Pitaj je gde je Matori Alabama otišao", reče Čarli Zlovoda.
     "Videla sam celu stvar", reče kreja, ne čekajući na prevod. Tomas Tuluzina to primeti; već neko vreme je podozrevao da kreje razumeju čiroki, iako se pretvaraju da ne shvataju. "Stari je došao tu, mrmljajući nešto u sebi, skakutao malo oko vatre, pravio mnogo buke koju vi, ljudi, nazivate pevanje - hej, bez uvrede, ali čak i čunkorepi čvorak bolje peva od toga - i odjednom bacio gomilu stvari u vatru. Podigao se veliki oblak dima i kad se rasčistilo, njega više nije bilo."
     "Znao sam", reče Čarli Zlovoda, kada mu je ovo prevedeno. Saže se pored vatre i poče kupiti u šaku pepela, ugljenisanih grančica i prašine, prebirajući ih po prstima, njuškajući ih poput psa i povremeno stavljajući mrvicu u usta da ih okusi. "Ah", reče on konačno. "U redu, znam šta je upotrebio. Ne razumem zašto - tu ima nekih kombinacija koje, po svim pravilima koje poznajem, uopšte ne bi trebalo da rade - ali kao što rekoh, što radi, radi."
     Ustade i pogleda kreju. "Pitaj je da li se seća pesme."
     "Svakako", reče kreja. "Nema problema. Mada nisam sigurna da je mogu otpevati..."
     "Odmah se vraćam", reče Čarli Zlovoda, krenuvši ka kolibi. Minut kasnije, Tomas Tuluzina ga začu kako nešto pretura unutra. Kreja upita: "Da li sam ga to ja nešto uvredila?"
     Ubrzo Čarli Zlovoda iziđe, ruku punih vrećica od jelenske kože i smeđih papirnih kesa. "Sreća za nas da je imao gomilu svega", reče on, čučnu na zemlju, skide svoj stari crni šešir, stavi ga prevrnutog na kolena i poče vaditi stvari iz vreća: većinom sušeno lišće, korov, korenje, ali i druge stvari, ne sve lako prepoznatljive. U jednom trenutku Tomas Tuluzina bio je gotovo siguran da je ugledao par koščica ljudskih prstiju.
     "U redu", reče Čarli Zlovoda, pažljivo stavljajući šešir pokraj ugašene vatre i ispravljajući se. "Sad, kako ide pesma?"
     Taj deo nije bio lak. Kreja je imala mnogo poteškoća obrazujući neke zvuke; vrana bi bila bolja za ovo, ili možda ptica rugalica. Reči su bile na jeziku koji Tomas Tuluzina nikad nije čuo, a Čarli Zlovoda je izjavio da nikad nije čuo pesmu ni sličnu ovoj.
     Konačno posle mnogih neuspelih početaka i omašenih pokušaja, Čarli Zlovoda prođe kroz celu pesmu i kreja reče: "To je to. Savršeno ju je pogodio. O ukusima da ne raspravljamo."
     Čarli Zlovoda već je postavljao drvca sa gomilice pored prstena od kamenja. Izvadio je upaljač i za nekoliko minuta vatra je pucketala i podrhtavala. "Ehena", reče on preko ramena. "Spreman kad i ti."
     "Hoćeš da idem sa tobom?"
     "Naravno. Hajdemo, Tomase. Nula."
     Tomas Tuluzina nije uopšte bio srećan zbog ovoga, ali je ušao u krug da bi stao pored Čarlija Zlovode, koji je uzeo šešir i držao ga ispred sebe u obe ruke.
     "Ovo moram da vidim", prokomentariše kreja sa krova. Sada se premestila na ivicu oluka, verovatno da bi bolje videla. "Vi, momci, luđi ste od starog."
     Čarli Zlovoda je četiri puta obišao vatru, u smeru suprotnom od kazaljke na satu, poput plesača, dok je Tomas Tuluzina nervozno išao za njim. Posle četvrtog obilaska on se zaustavi, lica prema suncu i otpoče pesmu koju ga je kreja naučila. Sada je zvučala nekako drugačije. Tomasu Tuluzini se podigoše dlake na vratu i rukama.
     Odjednom Čarli Zlovoda isprazni sadržaj šešira u vatru. Začu se niz kratkih šištećih i pucketavih zvukova i veliki oblak gustog sivog dima pokulja i obuhvati oba čoveka. Bio je tako gust da Tomas Tuluzina nije mogao videti ni centimetar ispred sebe; osećao se kao da mu je glava pod veoma blatnjavom vodom, ili pokrivena teškim sivim ćebetom.
     I druge stvari su se dešavale. Tle pod nogama počelo je da se kreće i postaje meko; osećao se kao da stoji u živom pesku, ali nije tonuo. Koža ga je bockala, ne bolno, ali prilično neprijatno, i bilo mu je malo muka.
     Sivilo je postajalo tamnije i tamnije, dok je tle već potpuno iščezlo, Tomas Tuluzina se zatekao kako lebdi u velikom crnom ništavilu. Iz nekog razloga nije više bio uplašen; jednostavno je pretpostavio da je umro i da ovako izgleda kada odeš u svet duhova. "Ni Jali", viknu on.
     "Ayuh ahni, Tami." Glas je zvučao blizu, ali neobično, kao da je Čarli Zlovoda upao u bunar.
     "Gado nidagal' stani? Šta će se dogoditi?"
     "Nigal' stisguh", dopre veseli odgovor. "Štagod..."

     Tomas Tuluzina nije imao pojma koliko su tama i osećaj lebdenja trajali. Osećaj za vreme, cela zamisao o vremenu, iščezli su u onom prvom naletu dima. Ali onda se tama odjednom pretvorila u bleštavo svetlo i opet je pod njegovim nogama bilo nešto čvrsto. Iznenađen, on se zanese, zatetura i pade napred, jedva stigavši da podigne ruke i zaštiti lice.
     Ležao je poluomamljen za trenutak, ponovo udišući vazduh u pluća i gledajući oko sebe. Pod rukama bile su mu tvrde, glatke daske; podsećale su na pod njegove kolibe; u stvari, isprva je pomislio da mora da se nekako vratio kući. Možda je cela stvar bila samo san, a on se skotrljao sa kreveta... ali kad se okrenuo, ugledao je svetloplavo nebo iznad sebe, ispresecano užadima i dugačkim jarbolima. Uspravi se i shvati da se nalazi na palubi broda.
     Bio je to brod kakav je do sada viđao samo u knjigama i filmovima: starinski, napravljen od drveta, sa jarbolima i jedrima umesto motora. Iza ograde, vodeno plavetnilo pružalo se bez prepreka sve do horizonta.
     Pored njega, glas Čarlija Zlovode reče: "Pa, moram priznati da nisam ovo očekivao."
     Tomas Tuluzina okrenu glavu na vreme da vidi Čarlija Zlovodu kako se podiže na noge. To mu se učini kao dobra zamisao, pa i on tako postupi. Paluba je bila nakrivljena na jednu stranu i ceo brod se klatio i podrhtavao, malo, ali primetno, pod pokretima mora. Stomak Tomasa Tuluzine poče da se komeša. Nije bio na brodu još od davnašnje službe u mornarici, ali se sećao morske bolesti. Zatvorio je oči na sekund i naterao stomak da se smiri. Ovo nije bilo vreme da gubi kontrolu nad sobom.
     On upita: "Gde smo to, kog vraga, Čarli?"
     Iza njih začu se rapavo cerekanje. "Gde? Pogrešno pitanje."
     Reči su bile na engleskom. Glas je bio suv i visok, sa staračkim podrhtavanjem. Obojica rekoše: "O, sranje", i okrenuše se gotovo u istom trenutku.
     Matori Alabama stajao je na uzdignutoj palubi na krmi broda, gledajući ih odozgo. Ruke su mu bile prekrštene, a duga kosa vijorila mu se i talasala na vetru. Usne su mu bile razvučene u nešto najbliže osmehu što je Tomas Tuluzina ikad video na njegovom licu.
     "Ne gde", nastavi on i ponovo se zacereka. "Trebali li biste pitati kada? Naravno, ima tu i pokoje gde..."
     Grozni osmeh iščeznu u trenutku. "Hej", reče Matori Alabama drugačijim glasom, "kako ste uopšte vas dvojica došli ovamo?"
     "Isto kao i ti", reče Čarli Zlovoda, takođe na engleskom. "Nije bilo mnogo teško."
     "Lažeš." Matori Alabama pljunu na palubu. "Trebale su mi godine da naučim tajnu. Kako ste vas dvojica glupavih Čirokija..."
     "Šapnula nam je ptičica", upade Tomas Tuluzina. Znao je da je isuviše naivno, ali nije mogao da odoli.
     "Upotrebio sam isti postupak kao i ti", reče Čarli Zlovoda, "samo sam ubacio igawesdi tragača. Zar nisi znao da se od mene ne možeš sakriti, starče? Šta to uopšte smeraš?"
     Matori Alabama razdvoji ruke i poče njima mlatarati oko sebe. Neverovatno je podsećao na paukolikog majmuna koga je Tomas Tuluzina jednom video u zoološkom vrtu u Tulzi.
     "Ludi Matori Alabama", zapišti ovaj. "Znam šta ste mi sve govorili iza leđa..."
     "Hej", reče Čarli Zlovoda, "ja sam ti sve to govorio i u lice. Pregršt puta."
     "Otkačeni stari veštac", nastavi Matori Alabama, prenebregavši ga. "Gore na onoj njegovoj planinčugi, pravi petparačke bajalice i ljubavne amajlije, svaki čas siđe u grad i plaši malu decu, ne bi se mogao činima izbaviti iz mokre papirne kese. Tako, e, pa, vidite gde je ludi čiča stigao i šta je uradio."
     Zastade i zatrese se. "Ja sam to uradio", reče on. Glas mu je odjednom postao mekši; bilo je teško razumeti reči. "Niko drugi nije ni pokušao osim mene. Mene."
     Posmatrao ih je nekih minut-dva, očigledno očekujući da ga upitaju šta je to, u stvari, učinio. Kada to nisu uradili, on opet podiže visoko ruke, zabaci glavu i zavrišta, "Vreme! Otkrio sam kako putovati kroz vreme! Pogledajte oko sebe, prokleti bili - nema ovakvih brodova u godini iz koje smo došli. Zar ne znate šta to ovde gledate?"
     Tomas Tuluzina je već prelazio pogledom preko praznih paluba, takelaže... praznih paluba? "Majku mu", reče on. "Šta se dogodilo ljudima? Mornarima i ostalima?"
     "Da", reče Čarli Zlovoda. "Nisi ti sam doplovio dovde. Do đavola, ti ne umeš ni kanuom da upravljaš. Video sam te jednom."
     Matori Alabama ispusti još jedno od svojih moronskih cerekanja. "Eno ih", reče on pokazujući preko ograde. "Eno ih, momci, tamo su. Sad su tek fina posada, a?"
     Tomas Tuluzina pogleda u pravcu u kome je starac pokazivao, ali ništa nije video izuzev pučine, neba i gomile galebova koji su kričali i leteli za brodom. Onda je shvatio. "Oh, ne", reče. "Nisi valjda."
     "Da ste samo došli malo ranije", stade Matori Alabama likovati, "kada su još učili da lete. Dvojica su se srušila u vodu i ajkule su ih sredile. Hi-hi."
     "Ali čemu to?" upita Čarli Zlovoda. "Mislim, u redu ono putovanje u prošlost, nije mi lako da priznam, ali impresioniran sam. Ali zašto se zezati sa ovakvim detinjarijama, pretvoriti gomilu jadnih mornara u morske ptice? Znam da mrziš belce, ali..."
     "Ne! Ne bilo koju gomilu mornara. Ovde je sve počelo, vi tupavi dupeglavci! A ja sam onaj ko se vratio i sve sredio!"
     On poče pevati, užasno, bolesno zavijanje koje se uspinjalo i spuštalo duž četvorotonske lestvice, bez prepoznatljivih reči. Čarli Zlovoda i Tomas Tuluzina se zgledaše, pa opet pogledaše starog. Tomas Tuluzina reče: "Hoćeš reći da je ovaj brod..."
     "Da! To je brod starog Kolumba! Sada bela kopilad uopšte neće doći!" Lice Matorog Alabame gotovo da je sijalo. "I ja, ja, ja sam onaj koji ih je zaustavio. Jadni, otkačeni Matori Alabama je, u stvari, najveći Indijanac u istoriji, celoj..."
     "Ovaj, izvini", reče Tomas Tuluzina, "ali ako je ovo Kolumbov brod, gde su druga dva?"
     "Druga dva - šta?" upita Matori Alabama nestrpljivo.
     "Druga dva broda, ti stara ludo", reče Čarli Zlovoda. "Kolumbo je imao tri broda."
     "Tako je", složi se Tomas Tuluzina. "Sećam se toga iz škole."
     Matori Alabama je izgledao ozbiljno iznerviran. "Sigurni ste? Do đavola, svojski sam se namučio da nabodem pravi. Dao sam nekom belom klincu iz Tahlekva par medveđih kandži i amajliju da mu devojka da - malo đubre se cenjkalo - da mi nađe sliku u onoj knjizi. Rekao mi je godinu i sve. Kažem vam, to je ovo." Matori Alabama udari bosom nogom o palubu. "Kolumbov brod. Mejflauer."
     "Ti neznalačka vrećo tvorovih govana", reče Čarli Zlovoda. "Stvarno nemaš pojma, zar ne? Kolumbov brod se zvao Santa Marija. Mejflauer je sasvim drugačiji tip, yonegs. Iskrcao se gore u Mejnu ili tamo negde."
     "Ovi današnji klinci, bilo šta bi ti rekli", primeti Tomas Tuluzina. "Polovina njih ne zna da čita ništa bolje od tebe. Kćerka moje sestre ide sa ovim belim klincem, kunem ti se da najobičnija taraba zna više od njega."
     Matori Alabama kao da je imao napad. "Ne", urlao je, udarajući vazduh svojim dugačkim, mršavim rukama. "Ne, ne, to je laž..."
     Čarli Zlovoda uzdahnu i odmahnu glavom. "Kladim se da ovo i nije Mejflauer", reče on Tomasu Tuluzini. "Hajde da pogledamo."
     Obišli su napuštenu glavnu palubu, svuda zagledajući. Nije bilo ničega što je na sebi nosilo ime broda.
     "Mislim da su stavljali ime broda na krmu", reče Tomas Tuluzina. "Znaš, zadnji deo broda. Radili su to kad sam ja bio u službi."
     Popeše se merdevinama i pređoše preko srednje palube, ne obazirući se na Matorog Alabamu, koji je sada ležao dole i udarao pesnicama o pod. "Drži me za pojas ili nešto, hoćeš?" upita Tomas Tuluzina. "Ne plivam baš dobro."
     Čarli Zlovoda ga uhvati za pojas, ovaj se naže preko ograde i ugleda ime broda ispisano velikim slovima preko brodske krme. Bilo je teško razaznati ih iz tog ugla, i to još naglavačke, ali konačno ih pročita.
     "Meri Seleste", povika on preko ramena. "Tako se zove. Meri Seleste."
     Čarli Zlovoda pogleda Matorog Alabamu. "Mejflauer. Kolumbo. Dupe moje indijansko", reče on, zgađen. "Trebalo je da pustim one belce da ga obese, prošle godine."
     Tomas Tuluzina se uspravi i nasloni na ogradu. "Pa", reče on, "šta ćemo sad?"
     Čarli Zlovoda slegnu ramenima. "Vraćamo se odakle smo došli. I u vreme iz koga smo došli."
     "Možeš li to učiniti?"
     "Sve što ovaj stari ludak može učiniti, ja mogu raščiniti."
     Tomas Tuluzina klimnu glavom, osećajući se mnogo bolje. "Da li ga vodimo sa sobom?"
     "Biće bolje. Ko zna kakve bi posledice bile da ga ostavimo ovde." Čarli Zlovoda pogleda telo koje se grčilo na palubi pod njegovim nogama. "Znaš šta je najgore? Imao je sjajnu zamisao. Šteta što je morala pasti na pamet idiotu."
     "Nasgiduh nusdi", reče Tomas Tuluzina. "Tako ti je to."
     On pogleda još jednom praznu palubu. "Misliš da će neko nekad naći ovaj brod? Naići u drugom brodu, videti ovaj kako pluta nasred okeana, bez ikoga na sebi... čoveče", reče on, "neki ljudi će se čuditi."
     "Ljudima je ponekad potrebno da se čude", reče Čarli Zlovoda. "Dobro je za cirkulaciju."
     On se nasmeši Tomasu Tuluzini. "Hajdemo", reče on. "Da odvojimo ovu matoru ludu od palube, pa da idemo kući."









Ketrin Ker: AZIL
     "Ja sam Britaniju oduvek toliko volela", kaže Dženet. "Biće ovo divne dve sedmice. Godišnji odmor već odavno nisam imala. Džem juče, džem sutra."
     Rouzmeri se osmehuje. Još otkako su se na Oksfordu upoznale, pre dobrih četrdeset godina, održavale su vezu preko Atlantika, telefonom, telefaksom, e-poštom, bilten-tablama, ponekad čak i papirnim pismom, a najređe posetama. Obaveštavale su jedna drugu ('delile') o svojim karijerama, razvodima i porodičnim novostima, kroz sve te godine, uz često ponavljanje te njihove standardne šale o Dženetinim često preskočenim godišnjim odmorima: džem juče, džem sutra, ali nikako džem danas.
     "Ah, eto", veli Rouzmeri i dovršava šalu glavnim, udarnim rečima. "Rekla bih da si napokon dobila džem danas."
     "Napokon, da-a", kaže Dženet i široko se osmehuje. "U tome dodatno pomaže pogled koji imamo sa ovog mesta. Donosi čoveku jedno osećanje kao ono od Džona od Gonta. 'Ovo krunisano ostrvo...' i tako dalje."
     Njih dve stoje kod prozora na najvišem spratu kancelarijske zgrade na keju Kanari, visoko iznad ruševina Doklenda. Pošto gledaju ka zapadu, London se pred njima prostire u magličaste daljine sa obe strane Temze, svetlucav u blistavom suncu toplog jesenjeg dana. Duž obala neprekinuti novi bedemi protiv poplava, sumorni, betonski, a reka, visoka, hita između njih. Dženet vidi kompleks oko Tauera i nove barikade oko drevnih zidina tauerskih, zaštitu od sadašnjih, poludelih plima. Nadomak Tauera, sa istočne strane, na mestu koje se nekad zvalo 'dokovi Svete Katarine', iz reke se uzdižu ogromni metalni šipovi, svaki sa svojom limenom kapuljačom, kao kaluđeri. Oko njih se sjatili čamci. Na šipovima, i u čamcima, sve vrvi od radnika: žurba je, da se završi nova barijera pre nego što nastupi zima.
     "Pa, dobro", kaže Dženet. "Možda se ipak ne osećam kao Džon od Gonta. Rouzmeri, ovo je stvarno prilično grozno, ove poplave, mislim."
     "Ako se nova barijera održi..." Rouzmerin glas utihne.
     Dženet nekoliko trenutaka posmatra prijateljicu. U svetlucanju ove dnevne svetlosti, Rouzmeri izgleda iscrpljeno. Njena kosa, u bledoplavoj boji koja je prožeta strujanjima sede, pažljivo nafrizirana oko lica koje ne možeš optužiti da je našminkano, nekako ističe tamne podočnjake. U Parlamentu se Rouzmeri borila uporno i tvrdo, zajedno sa još nekoliko poslanika Donjeg doma, da barijera bude podignuta istočnije, samo malo uzvodno od stare; insistirala je da Ist End treba biti spasen, da ne smeju biti napušteni milioni ljudi i njihovi domovi - ali na kraju su pobedili moćniji interesi. Inženjeri su jemčili za branu, ako bude podignuta na ovom mestu; a troškovi su, naravno, bili daleko manji nego da je usvojen Rouzmerin predlog. Kao znak da se prema svima u društvu postupa jednako pravedno, Doklend, velika blamaža za britanski biznis u poslednjih četrdesetak godina, takođe je ostavljen izvan tih novih linija protiv poplava.
     "Možda bi trebalo da siđemo."
     "Jeea", odgovara Dženet. Okreće se, gleda preko hodnika prema vratima lifta. Ona vise pod ne baš pravim uglom u odnosu na pod. "Šta misliš, koliko će ova zgrada izdržati pre nego što padne?"
     "Pa, mi ovde nemamo zemljotrese, znaš, kao vi tamo u Americi." Rouzmeri se na tren osmehne. "Ovde će Slobodni univerzitet verovatno moći još godinama da radi. Prognoze su, ipak, nejasne... o trendu otopljavanja, znaš. Niko ne može tačno odrediti koliko će se nivo mora povećati koje godine. Štaviše, možda je vrhunac već dostignut."
     "To je istina, dabome. Ako podignu i nasip oko ovog mesta, izdržaće još duže."
     "Ako podignu. Ako, draga moja."
     Dok ih lift nosi dole, obe ćute - zapravo, obe osluškuju svaki škriput i zveket kabine i kablova. Dizanje podzemnih voda i klizanje terena počeli su da nanose štete osetljivim kablovima i drugim provodnicima, od kojih zavise građevine podignute u dvadesetom veku. Kad se vrata u prizemlju otvore glatko, Dženet odahne. Takođe joj je drago što će izići na otvoreni prostor, na vazduh koji dolazi sam, bez mašinerije za ventilaciju.

     Na kamenim pločama trga studenti se okupljaju, čavrljaju između sebe pod ogromnim platnenim transparentom na kome crvena slova proglašavaju konferenciju. Maločas je na toj konferenciji Dženet bila učesnik u programu, kao gost iz inostranstva. 'Žena i njeni dobici: jedan vek progresa.' Jedan vek puzanja napred, to bi bilo poštenije reći, misli Dženet. Čak i u ovo divno popodne, posao, onaj koji tek treba da se obavi, unosi nemir u nju. Ona podseća sebe da je ovo godišnji odmor, da je ostavila kod kuće sve fajlove svih slučajeva koji su u toku, da će njena advokatska praksa preživeti uprkos ovom dvonedeljnom odsustvu, da će i njena nova knjiga preživeti, takođe. Uostalom, njen asistent u Americi ima pri ruci njen plan i program putovanja, pa bi je mogao i pozvati ako bi zaista zatrebalo.
     "Govor ti je bio dobar, znaš", kaže Rouzmeri najednom. "Jedan od onih govora koji me navedu na pomisao: 'Bože, pa ja poznajem nekoga slavnog!'"
     Na svoje veliko iznenađenje, Dženet pocrveni.
     "Oh, gle, zaboga", kaže Rouzmeri. "Pardon."
     "No problem. Moram priznati, stvarno sam se valjuškala u onom pljesku. Ali vidi ko mi kaže! Ti si u poslednje vreme mnogo prisutnija u medijima nego ja."
     "Samo kao neko koga smatraju za čudaka, draga moja. Još jedna čudakinja iz Liberalne stranke; navaljuje da proda narodu svoje nepopularne ideje."
     "Pa zar ne misliš da sam i ja to isto? U Sjedinjenim Državama, hoću reći. U najboljem slučaju, sitna, zvrcnuta liberalkinja; a po mišljenju većine, alatka Sotonina."
     One se zgledaju, nakrive lica u grimase, slegnu ramenima i pođu preko trga. U senci niskog obalskog bedema neko je namestio sto i rasklopnu stolicu. U njoj se razbaškarila jedna mlada žena; na stolu su monitor i komplet input-tablica. U blizini stoji čovek od nekih pedeset godina, omanji, zbijeno građen; njegova je kosa tamne boje, ali prošarana sedim vlasima, a koža svetlosmeđa kao blato Temze. Videvši Rouzmeri, on počinje žustro mahati, i osmehuje se široko.
     "Džonatan, hal-lou!" kaže Rouzmeri i doplovi do njega. "Jesi li se upoznao sa Dženet? Dženet Kori. Džonatan Ričards."
     Rukuju se i osmehuju. Džonatan je u košulji tvrdoglavo staromodnoj, beloj, sa dugmadima napred, sa dugačkim rukavima podvijenim do malo iznad laktova.
     "Ja držim rovove na frontu danas." Gestom pokazuje ka stolu i monitoru. "Peticija."
     "Za šta?" pita Dženet.
     "Za podizanje nasipa uokolo Slobodnog univerziteta. Ja sam mu blagajnik, vidiš, pa ne bih voleo da dolazim svakog jutra na posao čamcem na vesla."
     "Pa, hm, da, pretpostavljam da ne." Dženet baca pogled na niski zemljani nasip, preko čijeg vrha je preliven tanak sloj asfalta. "Ovo neće dugo odolevati, ako se prognoze obistine."
     Džonatan klimne glavom, baci pogled ka Rouzmeri, koja uzdahne i počne nadlanicom trljati oči.
     "Mi stalno obnavljamo posebni zahtev", kaže Rouzmeri. "Pa, ako biste vi prikupili neke dokaze da imate podršku naroda..."
     "Upravo to radimo. Za to nam služi peticija." On se široko osmehnu i prema Dženet. "Zatražio bih ja i od tebe da potpišeš, ali ti, očigledno, glasaš na nekom drugom mestu."
     Sa reke doplovljava zvuk sirene - hoverkraft stiže u luku. Rouzmeri i Dženet na brzinu traže, po svojim torbama, propusnice; mumlaju nešto u znak pozdrava i žure uz stepenice. Na vodi hoverkraft zastaje, uzmiče, provlači se kroz mnoštvo čamaca i brodića, koji takođe manevrišu da bi mu se sklonili s puta. Na gatu, pokraj mostića koji će biti nabačen na rub hoverkrafta, dvojica u plavim uniformama Rečne flote sede, zgurili se nad prenosivim medijskim terminalom. Dženet uspeva samo da čuje kako spikerov glas, kao glas kakvog patuljka, izgovara reči: "...u Detroitu se pogoršava" posle kojih nastupi muzika.
     "Hm, pardon", kaže Dženet. "Da li biste mi mogli kazati o čemu je tu bilo reči?"
     Čuvši njen ravan američki glas, službenik klima glavom: da, mogao bi. "Nadam se da niste iz Detroita", kaže on. "Čini se da su tamo izbili novi ulični nemiri. Zbog restrikcije u snabdevanju lož-uljem, reklo bi se."
     "Verovatno. Obično je to. Hvala; mnogo vam hvala."
     Ide Dženet iza Rouzmeri, prelazi mostićem na hoverkraft i čudi se sama sebi: kako je moguće da tako smireno prima vesti o 'samo još jednoj' uličnoj pobuni naroda.

     Vesti, zle vesti, proganjaju Dženet tokom godišnjeg odmora. Ona kreće iz Londona na sever, vozom koji se zove 'Leteći Škotlanđanin', i čita, u novinama, o proširenju uličnih pobuna na sve gradove u 'Pojasu rđe', od Čikaga na zapadu prema Baltimoru na istoku. Sa greda pod krovom železničke stanice u Edinburgu vise medijski ekrani, a na njima se smenjuju slike: američka Nacionalna garda guši nemire. Sa sledećim jutrom, po britanskom vremenu, stižu i vesti o prvim pogibijama; o tome je, glasom sumornim, obaveštava kelner u hotelskoj trpezariji, dok Dženet zahvata i sipa u svoj tanjir kašu od cerealija - od neljuštenih, celih zrna - iz kamene činije na šanku. Sedmorica mladih muškaraca i dve mlade žene, poubijani u pokušajima da iz razbijenih radnji pokradu... hranu; Dženet ima utisak da je u svih tih devet slučajeva posredi bila hrana.
     "Strašno." Bar na ovo se neću navići nikad. "Kako je to grozno. Aah, Bože moj."
     Kelner klima glavom, okleva, baca pogled po trpezariji koja je maltene prazna i u kojoj obilje belih stolnjaka i salveta leži na osunčanim stolovima. U jednom od dalekih uglova, dva starija muškarca jedu, svaki iza svojih novina; a čitaju isti list.
     "Maločas je ovde, kod nas, bio jedan američki džentlmen", kaže konobar najzad. "On je pravio šale u vezi s tim."
     "Ne! Oh, Bože, to je stvarno strašno. Šta je rekao?"
     Opet osvrtanje na sve strane. "Rekao je da su mladi ljudi u njegovo vreme bili dovoljno pametni da kradu luksuzne stvari, na primer, televizore; i još je rekao da ne zna šta im je danas."
     Dženet je zanemela; samo odmahuje glavom.
     "Nisam znao šta bih mu odgovorio", kaže konobar.
     "Ne bih znala ni ja. Znate, većina Amerikanaca koji danas mogu, još, sebi priuštiti putovanje, naklonjeni su, hoćemo li reći, desničarskim pogledima. Mi, ostali, nismo."
     On se smeška kao da mu je sad laknulo, ali se ona oseća kao licemer, zato što je sebe svrstala u kategoriju 'mi ostali', a jasno je da je obučena u skupocene labave pantalone i svilenu košulju, ne može se poricati da provodi godišnji odmor na skupom stranom tlu.
     "Da donesem na vaš sto čaj, ili kafu?" kaže konobar.
     "Čaj, molim. Hvala."
     Sledećih nekoliko dana Dženet pokušava da se zakopa u probleme prošlosti, da bi prenebregla sadašnje. Penje se na stenu Din Edin (uvek ju je tako zvala) gde su svojevremeno Gododini podigli tvrđavu. O Meri, kraljici Škotske, Dženet zna tako mnogo, da je ne može sagledati romantično; i nehotice izbegava vođenu turneju kroz zamak i samo stoji postrani, gleda dole, na grad oštar poput kandži, dok se beli olujni oblaci nagomilavaju i uzdižu kao kule u plavo nebo. Te noći, dok ona sluša TV, kiša pada. Kao marginalnu temu, kao da se posle pravih vesti dosetio još i toga, spiker pominje pitanje koliko će još Sveto ostrvo, Lindisfarn, ostati iznad nivoa mora. Restaurisani zamak, na svojoj, manjoj verziji stene Din Edin, bezbedan je, dakako; ali na ravnici, seljaci se zadrto drže svoje zemlje praotaca, koja tone u nadolazeće more.
     Dođe jutro, a Dženet, sa vodič-knjigom u ruci, lunja kroz Nacionalni muzej starodrevnih predmeta. Mnogo vremena provodi zadubljena u proučavanje uspravnog kamenja koje su ostavili Pikti. Dvorana je ogromna, zidovi su dekorisani muralima Gorštaka, pod je od mermera, a po njemu raspoređeni ovi kamenovi, zbirka nedavno dopunjena; tu su zaklonjeni od kiselih kiša, za razliku od samog Gorja koje ne može biti tako zaštićeno. Sadašnjost kao da se, ipak, ne može izbeći.
     U hotelskoj sobi njenoj, te noći, dok piše razglednicu svom jedinom detetu, Amandi, zatim drugu razglednicu, porodici svog nećaka Ričija gore u Sijera Nevadi, i napokon razglednice prijateljima, Dženet, po navici, uključi vesti na TV i pušta ih da tutnje, ali ih samo napola čuje; sve dok je američki glasovi, podignuti u gnevu, ne prisile da gleda. Samo nekoliko sekundi snimaka iz Kongresa jasno pokazuju da je ta institucija paralisana neslogom oko pitanja da li uvoditi opsadno stanje u gradovima gde su izbile pobune. Dženet gleda kako debeli senatori pominju Boga. Posle nekog vremena na ekranu se pojave lokalne vesti, dobre vesti: neki mali dečak koji je odlutao od svoje porodice noćas, pronađen je, prehlađen do kostiju, ali neozleđen.
     Dženet pregrađuje ekran na četiri sektora, onda menja četiri po četiri kanala, i najzad, među bednih 64 kanala koliko ih ukupno ima u Britaniji, nalazi jedan sa međunarodnim vestima, ali taj je posvetio svoje vreme sušama u Centralnoj Africi.
     "Do đavola!" Ona jednim pokretom prsta gasi monitor. "Ali ti si, zar ne, na godišnjem odmoru sada?"
     Ipak, brzo i prebrzo nastupa doba kada Amerika, preko medijskog mosta, vrši invaziju na njen godišnji odmor. Te nevolje 'kod kuće' pojavljuju se, u prvo vreme, samo u večernjoj emisiji vesti, i to tek pred kraj; ali malo-po malo, premeštaju se ka početku emisija, pa se probijaju i u jutarnje vesti. U četvrtoj noći njenog boravka u Škotskoj, plasiraju se ispred parlamentarnih debata o očuvanju britanske obradive zemlje. U ono veče kad Dženet stiže u grad Jork, američke vesti - o širenju nereda i kroz gradove Sunčanog pojasa, gde se ne može kao izgovor navoditi nikakvo 'lož-ulje' - plasiraju se neposredno ispred nastavka debate o tome treba li, ili ne treba, Kralj Vilijem da abdicira. A dok Dženet stigne u Jezersku oblast, glavna tema i glavni naslov na prvoj strani svih novina glasi: REGULARNE ARMIJSKE JEDINICE PRITEKLE U POMOĆ NACIONALNOJ GARDI U AMERIČKIM GRADOVIMA.
     Opsadno stanje i vojna uprava uvedeni, generali zauzeli mesta gradonačelnika širom SAD; a sa mnogih propovedaonica, mada ne svih, sveštenici i propovednici proglašavaju da Bog kažnjava Ameriku zbog previše ponosa i greha. U 'Tajmsu', specijalni članci o toj situaciji, a Dženet ih čita, dvaput, dok sedi u holu jednog malog hotela, pokraj prozora sa mnogobrojnim malim oknima u obliku dijamanta, ispod drvenog plafona za koji se nudi jemstvo da je iz tjudorskih vremena. Dženet zuri u slike razderanih ulica, ravnodušnih vojnika, samozadovoljnih propovednika, dugo. I onda, najednom, primeti da se uplašila.
     Ishod tih događaja sustiže je u Kardifu. Tek što je izišla iz Narodnog muzeja i prešla u park u kome stoji kameni 'gorsed' krug, delo Iola Morganvega, minijaturni Stounhendž od crvenkastog kamena. Jutarnja kiša je prestala, a iza sebe ostavila blede javne zgrade, oprane i svetlucave, a nebo kao paradu sunca i oblaka. Trava je između kamenih ploča Iolovih izmišljotina puna kapljica, kao draguljima prošarana. Pokraj ivice trotoara, jedan mali električni kamion prodaje umućeni sladoled, a Dženet se premišlja - da li da kupi jedan kornet ili ne; s jedne strane, večito prisutni strah od nivoa holesterina, a nasuprot tome, devojačka neozbiljnost ovog dana. Nedaleko odatle, grupa mladih muškaraca okupila se oko medijskog kioska - a to je, uviđa ona najednom, kiosk one vrste gde se prodaju i papirne novine, nije samo video-ekranski; ne razmišljajući, zapravo, ništa, ona pluta sve bliže, čuje kako spiker pominje grad Vašington, Distrikt Kolumbija. Još bliže. Jedan od mladića diže pogled; ona vidi dobro poznato lice, crne šiške, plave oči, poslužitelja-nosača iz njenog hotelčića.
     "Vi ste iz Amerike, zar ne?"
     "Da, zapravo jesam."
     Bez reči, momak se izmiče, prepušta joj svoje mesto u grupi. Spiker, milosrdno, govori engleski.
     "...da bi mogli izbiti i u San Francisku, gde odredi Nacionalne garde, savlađujući sporadični otpor, ulaze u centar grada."
     Zemljotres. Njena prva pomisao je prirodna katastrofa, onaj zemljotres je napokon grunuo, nema više iščekivanja kad će, a na ulicama su pljačkaši. Spiker jednolično nastavlja.
     "Iako su telefonske veze u prekidu širom zemlje, čini se da jedino u Kaliforniji postoji otpor državnom udaru. Čelni ljudi hunte saopštavaju da su u svim većim gradovima, u svim državama osim Kalifornije, mirnim putem preuzeli vlast, rano jutros."
     Noćna mora, a ne zemljotres.
     "Do koje mere su ti izveštaji pouzdani, ostaje da se vidi. Hitna sednica evropskog parlamenta zakazana je za danas po podne. Nešto pre toga britanski premijer je dao sledeću izjavu pred vratima Dauning Strita broj 10..."
     "O, Božemoj." Dženet čuje da joj glas podrhtava i preskače. "O, Bože moj."
     Mladi muškarci je gledaju, shvati Dženet. Jedan iskoračuje iz grupe i dotiče njen lakat. "Pozvaću Vam taksi."
     Sposobna je samo da klimne glavom, ali ne i da bilo šta kaže; samo stoji i drhti, a onda kompju-taksi prilazi i zaustavlja se uz ivičnjak.
     Vratila se u hotelsku sobu, a na telefonu svetlo žmirka, signališe da su stigle poruke. Dženet pritiska dugme, stoji na sredini sobe i sluša, naprosto tako stoji i gleda prugaste tapete, a Rouzmerin glas, ogrubeo zbog nesviknute hitnosti, pita da li je čula vesti. Drugi poziv je od njene ćerke, Mandi, koja je ostala u San Francisku - za ovo Dženet, ipak, okreće pogled ka ekranu telefona. Mandi je samrtnički bleda, ruke joj se tresu, iako ubeđuje majku da je sa njom, Amandom, sve u redu. Onda je Mandi preklinje za što hitniji uzvratni poziv, i Dženet nehotice progovara glasno: "Naravno, draga", kao u odgovor. Treća poruka, od njenog asistenta, veza je očajno loša, Edi govori veoma brzo, preko zvukova saobraćaja. Na ekranu samo smetnje u vidu snega.
     "Zovem sa ulične govornice. Boga molim da dobiješ ovu poruku. Ne dolazi kući. Provalili su jutros u kancelariju i sve ispreturali. Ovo je 'Sedam dana u maju'. Odneli su arhivu. Ne dolazi kući. Ostani gde si."
     Drugi glasovi se probijaju kroz buku, iza njegovog glasa. Edi opsuje. Jedno 'klik!', veza je prekinuta. Dženet seda na fotelju sa plavim cvetićima, pokraj telefona; vraća snimak na početak i preslušava sve tri poruke opet. Pametan je Edi, kako je iskoristio naslov jedne stare video-drame da joj kaže sve što je potrebno da ona zna. Polovina sudskih slučajeva koje Dženet sada vodi jesu slučajevi u kojima žrtve diskriminacije tuže vojnu birokratiju. Nema sumnje, sada, ko će na svim tim suđenjima pobediti.
     Usta su joj suva, ruke joj se tresu, najednom je sva obuzeta hladnoćom, ustaje da nađe neki džemper, tupo zuri po sobi dok se pokušava setiti zašto je ustala, opet seda u fotelju. Trebalo bi da pozove Mandi, i već poseže ka telefonu, ali se zaustavlja. Nema sumnje da su oni, to ogromno, najednom zloslutno 'oni', već počeli prisluškivanje Mandinog telefona. A da li će otići i u Mandin stan, i ugrabiti nju, kao što su ugrabili dokumentaciju?
     "Veridba će joj biti zaštita." Dženet čuje svoj glas, drhtav, i nastavlja da govori glasno, samo da bi u ovoj sobi čula ijedan glas. "Sad je i ona deo Vojske, zaista. Udaće se za oficira. On će se brinuti o njoj. Džek je dobar momak."
     Osim ako je odlučio da poštuje zakletvu koju je dao da će braniti Ustav, pa sad odbije da pođe sa pučistima? Džek je na službi u Kaliforniji, zaboga, a spiker je istakao da je to jedina savezna država koja pruža iole ikakav otpor. Ali ko to pruža otpor? Vojne jedinice? Ulične bande? Čopori naoružanih libertena i survivalista? Ili svi oni skupa, ujedinjeni u nekakvu zbrda-zdola koaliciju?
     "Moram pozvati kćer."
     Dženet pruža ruku prema telefonu i povlači je k sebi. Ako bi pozvala, mogla bi uvući Mandi u... šta? U nešto, u bilo šta; u to da je ćerka jedne liberalke, koja sada zna šta bi reč 'zločin' mogla značiti. Uzeše mi dokumentaciju. Znaju sve o meni. Znaju o mojoj kćeri.
     Zvonjava telefona - Dženet krikne. Onda proguta jedan dubok dah i posle trećeg dvostrukog zvonjenja podiže slušalicu.
     "Dženet? Hvala bogu." Rouzmerin glas, malčice bez daha, a trenutak potom i slika koja se iz središta širi po ekranu. "Čula si?"
     "Svakako."
     "Dobro, vidi, maglev ide od Kardifa do Londona na svaki sat, sve do sedam sati uveče. Čim kupiš kartu, pozovi me, pa ću srediti da te čekam na Justonu. Potrajaće, pa zato treba što ranije da pokrenemo proces, a ti ćeš, naravno, morati da se izjasniš, zato treba da budeš u mojoj kancelariji sutra ujutro."
     "Da se izjasnim? Rouzmeri, čekaj, uspori malo. Koji proces?"
     "Podnošenja molbe za dobijanje statusa političkog izbeglice, naravno. Dženet, prijateljice moja draga! Meni su upravo javili iz Forin Ofisa. Nema ti povratka. Bila bi uhapšena već na izlasku iz aviona. Hapse sve i svakoga ko bi im se mogao usprotiviti. Užasno je."
     Dženet zuri u pruge, plave, bele i sive.
     "Dženet? Dženet, gledaj u kameru. Da li ti je dobro?"
     "Da, svakako, pardon."
     "Dobro, malčice je ovo bilo i šok, sigurna sam."
     Dženet obuzdava želju da se počne smejati kao ludakinja.
     "U svakom slučaju", nastavlja Rouzmeri, "spakuj se i siđi na stanicu. Čekaj, neko me zove..." Duga pauza; za to vreme Rouzmeri gricka donju usnu. "Za ime Božje! Dženet, slušaj. Urediću da te tamo čeka kupljena karta. Moguće je da su tvoje bankovne račune poništili. Tvoje bankovne kartice možda više ne važe. Stupiću u vezu i sa tvojim hotelom."
     "Već? Zar su već mogli stići do toga da ljudima ukidaju tekuće račune? Oh, Bože, mora biti da su ovo planirali godinama!"
     "Da, svakako se čini da je tako. Forin Ofis je šokiran, zaista šokiran. Oni su motrili na nešto što se zove 'Bratstvo orla', ali pojma nisu imali koliko se proširilo u visinu. Dobro. Obavestiću te kasnije. Samo ti stigni u London, da bi se mogla izjasniti."
     "Svakako. Treba li da se pripazim da me usput ne ubiju?"
     "Bože dobri, nemoj se šaliti!"
     "Važi. Pardon. Krećem. Oh, Rouzmeri, čekaj!"
     "Da, još sam tu."
     "Ne brini se za voznu kartu. Imam Brit-Travel propusnicu. To nisu mogli da dohvate."
     "Tako je. Onda ću samo pozvati tvoj hotel."
     Dženet nabija odeću i knjigu za pred spavanje u kofere, proverava u kupatilu, nalazi mnogo svojih stvarčica za kozmetiku i higijenu; to trpa u plastične kese i gura u bočni džep najvećeg kofera. Sama nosi sav taj prtljag u lift i dole, a kad stigne do recepcije, zatiče recepcionerku koja razgovara sa Rouzmeri, zapisuje njen broj tekućeg računa da bi odatle bili namireni troškovi Dženetinog boravka. Službenica zastane, pogleda Dženet tamnim očima koje su sužene od brige i saosećanja.
     "Sve je sređeno, madam."
     "Hvala. Da li biste mi mogli pozvati taksi? Ili... ne, čekajte, da li taksisti primaju Brit-Travel propusnicu?"
     "Da, madam. Primaju. Najbolju sreću vam želim."
     "Hvala."
     Dženet se suzdržava da ne kaže 'a i trebaće mi', kao lik u nekom starom video-filmu.
     Put magnetno-levitacionim vozom do Londona traje samo jedan sat. Kroz polarizovano staklo Dženet gleda kako predeli proleću kao iz topa ispaljeni, u daljinama jasno vidljivi, u blizini voza sasvim zamućeni od brzine. Iako je navikla da razmišlja u pokretu, na nogama, zato što je to godinama vežbala pred neprijateljski nastrojenim sudijama, danas ne uspeva razmišljati, tone u brigu: šta će biti sa njenom kćerkom, šta sa njenim pomoćnikom, šta sa njenim najbližim prijateljem i negdašnjim ljubavnikom Robertom, šta sa svim ostalim njenim prijateljima koji su činili, sa njom, jedan krug političkih aktivista; svi oni su ostali u San Francisku. Izmakoh samo ja, da vam priču prenesem. Ona naslanja lice na prohladno staklo i drhti, suviše namučena za plač.

     Na Justonu, tegli svoj bagaž iz voza, nalazi jedna kolica namenjena za to, tovari sve na kolica, zatim ih gura dugačkim peronom, i pri tom se naslanja na poprečnu ručku koju gura; kao ulična 'kontejnerka', ona što prebire po smeću i izabrane komade gura u kolicima ispred sebe, tako i Dženet odmiče, plovi kroz stanicu, a sve što na svetu ima - nalazi se pred njom. Izbija u ogromnu ulaznu halu stanice i vidi dve stvari: divovski medijski ekran na suprotnom zidu i Džonatana Ričardsa koji na sebi ima neki staromodni sako od tvida nabačen preko staromodne plave košulje. On hita njoj ususret. Na ekranu, uniformisani čovek stoji pored bledog, drhtavog Predsednika. Galama je i buka u hali, pa generalove reči zamiru pre nego što stignu do Dženet.
     "Hal-lou", kaže Džonatan. "Nadao sam se da ću te ponovo videti nekog boljeg dana nego što je ovaj."
     "Jeea, zaista."
     "Zvala me Rouzmeri i mobilisala me da dođem. Pomislila je da bi dolazak službenih kola po tebe mogao privući suviše pažnje."
     Dženet zausti da nešto odgovori, ali kao da su joj usta zaleđena. Privući 'suviše' pažnje? Čije pažnje? Da li izvršioci tog državnog udara mogu i da kidnapuju ljude sa ulica u drugim zemljama?
     "Situacija je u svakom pogledu prilično odvratna", veli Džonatan. "Daj, ja ću gurati ta kolica. Točkovi se uvek zaglave na ovim, vidiš, ovde." Dženet klima glavom i predaje mu kolica. Zatim stupa za njim kroz gomilu i pokušava ubediti sebe da je naprosto suviše beznačajna da bi bila meta; ali se u njenom sećanju uzdiže njena nova knjiga, veoma dobro prodavana: Hrišćanski fašizam: politika bogompravedništva. I razmišlja ovako: Znala si da će se ovo dogoditi. Godinama si gledala kako se približava. Zašto si sad toliko iznenađena?
     Džonatan joj je malošas nešto govorio.
     "Izvini", kaže Dženet. "Nisam te čula."
     On se osmehuje, a oči su mu umorne. "Sasvim shvatljivo. Kažem da ovde ostavljam kolica. Dalje idemo stepeništem nadole." Knjigama i papirima natrpano je zadnje sedište Džonatanovog malog električnog 'morisa'. On preko svega toga nabacuje još i prtljag, pomaže njoj da sedne na prednje sedište, onda žurno obilazi kola i seda za volan. Oni kreću sa mesta gde je auto bio parkiran, a Dženet uviđa da je pala noć. Ulične svetiljke šire svoje blistave oreole kroz izmaglicu koja se postepeno pojačava.
     "Kuda ćemo?"
     "U Rouzmerin stan."
     "Aha. Hvala. Mislim, stvarno, hvala ti što si ovako došao po mene."
     "Nema problema."
     Dok se voze do Kjua, gde Rouzmeri stanuje iza visokog bedema, u jednom ogromnom kompleksu vila i vrtova, Dženet govori vrlo malo. Njen um traga za svojim starim humorom, pokušava naći neku duhovitu dosetku, ironiju, ne uspeva, razvlači se u kojekakva lutanja o Mandi i Robertu. Najednom joj padne na um da je Robert nešto govorio o mogućnosti da ode iz grada baš u vreme njenog godišnjeg odmora; da ode u planine, u kuću svoje majke. Ako je to učinio, sad je bezbedan; gore, u Goldastu, njena porodica poznaje Roberta, pa će ga i primiti na stanovanje, ako bude potrebno. Ako je otišao. Da li će ona to ikada saznati?
     "Džonatane? Da li si čuo da li su telefonske linije sa Sjedinjenim Državama u prekidu?"
     "To izgleda da je u zavisnosti od mesta koje želiš pozvati. Razni mediji imaju i svoje sopstvene veze, naravno. Čuo sam na radiju jedan novi program u kome se tvrdilo da se privatni brojevi dobijaju teško, i to što zapadnije, to teže."
     "Pomišljala sam da bi moglo tako biti, da."
     "Mi ćemo na univerzitetu organizovati neku vrstu tajnog informativnog sistema, što pre budemo mogli. Na hakerski način." On joj dobaci kratak pogled. "Nekim slučajem, ja poznajem daleko veći broj hakera nego što bi se očekivalo od osobe iz uglednog društva."
     "Oni će to sagledati kao najbolju igru na svetu."
     Stižu do stana, u koji ih pušta Rouzmerina kućna pomoćnica, koja uzima i prtljag od Džonatana. Zajedno odšetaju u Rouzmerin beli i žuti salon, sav u vitkom euronameštaju i zidnim slikama. Rouzmeri voli slike cveća; na zidnim ekranima blistaju slike Renoara i Monea, svaka bašta cveta po nekoliko minuta, a onda zgasne, prepustivši mesto sledećoj. Džonatan kreće pravo ka jednom belom drvenom ormaniću.
     "Piće?" kaže on.
     "Džin i tonik, molim. Kladim se da Rouzmeri telefonira."
     "Promukla će ona biti pre nego što se ova noć okonča, da."
     Dženet potone u jedan ugao blede kožne sofe, ali se nađe suočena sa fotografijom svoje kćerke, i to jednom koju je sama načinila, na dan kad je Mandi diplomirala. Rouzmeri je tu sliku uvećala i dala da se zalije u žuti akrilni oval. U tamnocrvenoj odeždi, sa kvadratnom pločastom kapom diplomca, Mandi izgleda kao da je sva izvan sebe, mada se vedro osmehuje u majčinu kameru. Bleda je i plavokosa, kao njena baba, a njena dugačka plava kosa struji joj preko ramena. Najednom se Dženetine oči ispune suzama. Ona ih otresa i diže pogled; vidi da joj Džonatan pruža čašu.
     "Žao mi je", kaže on.
     Ona klima glavom i prihvata piće.
     "Mora biti da se užasno brineš za kćerku."
     "Jeaa, brinem se." Popije jedan gutljaj, tek tad nastavi. "Ali sam, zapravo, pomislila na moju majku. Zaista mi je drago što nije doživela da ovo vidi."
     Džonatan uzdahne i sruči se u fotelju nasuprot njenoj. On pije nešto zlatnosmeđe boje, najverovatnije skoč; pijucka pomalo i kao da traži šta bi rekao. Obučena u izgužvano smeđe odelo, u sobu stupa Rouzmeri, sa pleća joj sklizne crvena marama i pada na pod, što Rouzmeri ne primećuje.
     "Hl-leu!" Ona se osmehuje Dženeti. "Dobro je videti te u bezbednosti."
     "Hvala. Zaista ti hvala za svu ovu pomoć. Ne znam šta bih radila da nije bilo tebe."
     "Smislila bi ti nešto, sigurna sam, ali mi je drago da sam se našla ovde gde jesam. Izvini što sam telefonirala kad si stigla. Bila sam objekat udvaranja. Prilično prijatnog, zapravo."
     "Udvara ti se 'partijski bič', pretpostavljam?" kaže Džonatan i dodaje joj piće.
     "Tačno." Rouzmeri tone u drugi ugao sofe. "Hvala, dragi." Zastane, povuče dug gutljaj. "Situacija je sledeća. Večeras hitna sednica, kroz nekoliko sati. Laburisti žele da zaprete da će proglasiti bojkot svih američkih roba i usluga odmah, i da pozovu da se smesta vrati demokratija. Konzervativci, naravno, to ne žele. Dovoljan broj laburističkih poslanika mogao bi da prebegne, da bi naše glasanje postalo značajno. Laburistički vođi su voljni da prave kompromis. Ja glumim da se po pitanju bojkota dvoumim da ne bi britanska srednja klasa kojim slučajem pretrpela neku štetu." Rouzmeri se osmehne na tren. "Ishod je da ćeš ti dobiti nasip, Džonatane, pa će Slobodni univerzitet biti zaštićen."
     "Brilijantno!"
     "Veličanstveno!"
     Džonatan i Dženet dižu čaše, u znak priznanja Rouzmeri.
     "Zapravo je korumpirano", kaže Rouzmeri. "Ali tu smo, gde smo." Okreće se ka Dženet. "Uredila sam da se u moj terminal prenesu neke informacije za tebe. O načinu podnošenja prijave za azil. Najbolje bi bilo da to pokrenemo sutra. Organizuje se, vidiš, jedan odbor koji će primati te prijave."
     "Smatraš li da će biti velika gužva?" pita Džonatan. "Većina Jenkija koje sam u poslednje vreme susreo biće više nego oduševljeni razvojem događaja."
     Rouzmeri sleže ramenima.
     "Puč ne bi ni krenuo da nisu pučisti bili sigurni da imaju široku podršku u narodu", kaže Dženet. "Godinama oni to grade. Uglavnom tako što insistiraju na problemu kriminala - znaš, na potrebi da se uvede red na naše zaraćene ulice. Takođe i na problemu moralnih vrednosti, naravno. Na takozvanim 'porodičnim vrednostima'."
     "Uvek je reč o uvođenju reda, zar ne?" kaže Džonatan. "Mislim, to je uvek izgovor za pentranje vojske na vlast. 'Moramo imati red. Naterati ljude da se pridržavaju pravila.'"
     Dženet klima glavom: saglasna je.
     "U svakom slučaju, mi ćemo ručati, a onda ja krećem", kaže Rouzmeri. "Jesi li se dosetila da jedeš, danas?"
     "Nisam." Dženet dozvoljava sebi jedan osmeh. "Ne posle doručka. A to je bilo, izgleda, poodavno."
     "Tompson će uskoro poslužiti, verujem. Znaš, pojma nemam koju vrstu pitanja će odbor postavljati tokom postupka oko azila. Trebalo bi da tvoje knjige i tvoja karijera budu odboru dovoljan dokaz da si u opasnosti. Nadam se da neće tražiti da protiv tebe postoji konkretna pretnja ili da si na nekom spisku. Koliko ti još vremena ostaje po osnovu turističke vize?"
     "Blizu dva meseca."
     "Predivno! To bi moralo biti dovoljno, čak i birokratiji."
     "Čak i britanskoj birokratiji?" ubacuje Džonatan, široko se osmehujući.
     Rouzmeri zastenje i diže čašu da je Džonatan ponovo napuni.
     "Ipak, to je dobro pitanje", kaže Dženet. "Ja ću morati da pokažem od kojih sredstava se izdržavam, zar ne?"
     "Ovaj, hm." Džonatan zastaje na putu ka ormaniću sa pićem. "To sigurno neće biti činilac u odlučivanju Odbora."
     "Moglo bi biti", upada Rouzmeri. "Hunta će svakako na pritisak naše vlade uzvratiti svojim pritiskom. Sve one bombe su u njihovim rukama, znaš. Zamišljam da će hunta biti u mogućnosti da izdejstvuje da se kod ovakvih procedura sva pravila i propisi najstrožije poštuju."
     Džonatan gricka donju usnu, razmišlja.
     "Ovaj, hm", kaže on konačno. "Slobodni univerzitet je sponzor za pojedine cikluse predavanja. Nema sumnje da bi ti bila jedna od najvećih atrakcija. Prvo, serija javnih predavanja u vezi sa tvojom knjigom. Hrišćanski fašizam - koreni i uspon. Onda prava predavanja, za studente - dakle, nastavni predmet: 'Američki fašizam, istorijska pozadina'. Ne vidim da će biti ikakvih teškoća da upravni odbor Univerziteta to odobri."
     "Nema sumnje da će ti oni biti zahvalni." Rouzmeri se znatno razvedri. "I knjiga, naravno, knjiga! Tek što je objavljena ovde! Auh, Bože, kakav će to medijski događaj biti!" Dženet pokušava da se nasmeje, ali ne uspeva.
     "Ali šta biva sa zaradom od te knjige?" nastavlja Rouzmeri. "Da li se šalje tvom agentu u Ameriku?"
     "Ne, na sreću ne. Moja agentkinja ima svog ko-agenta ovde u Londonu, Dejvida, koji dobija sve pare od knjiga, pretvara ih u funte i tek onda ih šalje dalje. Pozvaću ga sutra. On može njoj da pošalje njenu proviziju, a meni sve ostalo. Oh, Bože moj. Moja agentkinja!"
     "Eu, da, hm", kaže Rouzmeri. "Ne smatraš da će biti uhapšena?"
     Dženet bespomoćno sleže ramenima. Pojma nema ko od njenih poznanika može dospeti u opasnost samo zato što poznaje nju, Dženet.
     "Meni ovo zvuči", kaže Džonatan, "tako da ćeš ti u svakom slučaju postići lep uspeh."
     "Da, zaista lep, zar ne? Ako mi ne smeta da po profesiji budem izbeglica."
     Iako je Dženet nameravala da to deluje kao ironija, zazvučalo je kao da je iz usta ispalila revolverski metak. Rouzmeri uzdiše i gleda je, brižna. Džonatan je zauzet ponovnim punjenjem čaša.
     "Oh, pardon", kaže Dženet. "Nemam baš mnogo izbora."
     "Upravo tako, draga. Želiš li pokušati pozvati Mandi? To je ne može dovesti u opasnost veću od one u kojoj je već."
     "Naprosto zato što ima majku kao što sam ja? Oh, Bože. Ali da, želim. Samo ću preći u drugu sobu."
     "U zelenu gostinsku. Gde si već boravila."
     Dženet sedi na rubu uzanog kreveta u bari žute svetlosti i ukucava pozivni broj u telefon koji ceo drži u ruci. Na pola tog posla, tek što je otkucala broj za oblast Zaliva San Franciska, prekida je niz zvižduka i piskova.
     "Žao nam je, ali poziv koji ste započeli ne može biti ostvaren. Molimo da pokušate zvati u neko kasnije doba."
     "Do vraga!"
     Kasnije te večeri, kad je Rouzmeri otišla u Parlament, a Džonatan kući, Dženet leži na krevetu u gostinskoj sobi, koja je zelena i bela, i gleda vesti. Vidi se kako se tenkovi valjaju američkim ulicama, kako vojnici stoje na straži ispred banaka, ponegde se vide ruševine zgrada pogođenih artiljerijom - a ipak, čini se da je sasvim jasno da se državni udar suočio sa veoma slabim otporom, osim na američkom dalekom zapadu. Istok, jug i prestonica prešli su srcem i dušom na stranu pučista, na stranu Hrišćanske desnice. I država Juta se izjasnila za novu vladu, a i južne opštine Kalifornije, ali u planinama, naročito u Stenovitim planinama, u Sijera Nevadi, u džunglama Kaskade - na velikim nadmorskim visinama, dakle, tek predstoji (to čak i portparol hunte priznaje) 'kampanja uvođenja mira'. Sa Aljaske nema nikakvih izveštaja. Sve medijske veze sa Aljaskom kao da su prekinute. Pošto su tamošnji Starosedeoci Amerike već petnaest godina sabotirali državne instalacije, Dženet lako dolazi do pretpostavke da su sad stekli iznenadne saveznike među belcima.
     Sve je to bez značaja, Dženet zna. Na kraju će pučisti pobediti, zato što te oblasti, koje pružaju otpor, nemaju veliki ekonomski značaj za zemlju. Moguće je nabaciti oko njih blokadu i izgladnjavati ih sve dok gradovi ne padnu u ruke neofašistima. Možda će Aljaska ostati slobodna: instant-republika. Niže od toga, u kontinentalnim SAD, gerilsko ratovanje će se možda nastaviti godinama, i biće neprijatnost, ali ne i pretnja za vladu. Boriće se skrpljena, šarolika vojska libertena, survivalista i časnih ljudi.
     Na vestima je sad parada kroz grad Vašington. Stupaju vojnici, redovi i redovi njih, kopnena vojska, marinci; marširaju kroz kišu. Pored Linkolnovog memorijala - Dženet ostavlja daljinac da bi obrisala suze. Ali ne može prestati da gleda, pogled joj je prikovan za ekran, za jednu zbunjujuću novu pojedinost. Ona pronalazi dugme za uveličanje, nišani belim krugom na rame jednog vojnika, pritiska ponovo, i vidi da je na njegovu uniformu došiveno novo parče platna, beli krst na plavoj podlozi. Ona vraća ekran na normalu, udarom na dugme, tako žestokim da daljinac zacvili kao da protestuje.
     Kraj reportaže pokazuje kako Senat izglasava vanredna ovlašćenja novom šefu državne Službe bezbednosti, a to znači, glavnom pučisti, nekom vazduhoplovnom generalu po imenu Džejms Rodžers; maltene kao naknadna pamet, Senat stvara i novu državnu Službu javne sigurnosti, na čijem čelu će biti izvesni pukovnik Nikolas Harison. Jedna slika iznenadi Dženet: nije očekivala da će taj Rodžers biti crnac - naprosto, iz nekog razloga, to nije očekivala.
     Dženet gasi terminal. Dugo, dugo leži na krevetu i zuri u prazan ekran, i na kraju zaspi uz upaljenu svetlost.
     Jutro donosi kafu (pravu kafu koju u velikom keramičkom vrču donosi uvek delotvoran Tompson), zvuk kiše koja udara u prozor i uspomene. Na noćnom ormaniću stoji telefon, čiji zeleni ekrančić svetluca iskušenjem. Da pozovem ja moju kćerku. Ali ne smem. Tompson razmiče dve zavese, unutra se uliva siva svetlost, on se osmehne i ode.
     Dženet ustaje, uključuje vesti, oblači se, guta kafu u razmacima između potezanja nagore šlica na farmericama i navlačenja džempera preko glave. Američki državni udar osvojio je i televiziju, a ne samo Sjedinjene Države. Dženet podeli ekran na četiri dela, nalazi za jednu četvrtinu program na kome se samo vide vesti, napisane, bez ikakvog tona; na druga dva kanala utišava ton do nule; na četvrtom je spiker Bi-Bi-Sija, i Dženet ga pušta da mrmori tiho, dok ona počinje da raspakuje kofere.
     Pučisti sada kontrolišu sve gradove u kontinentalnim Sjedinjenim Američkim Državama, osim Sietla. Bi-Bi-Si očekuje kapitulaciju Sietla u svakom trenutku; brane ga samo dve regimente Nacionalne garde i izvestan broj naoružanih građana. Pošto su i Rusija i Japan pružili zaštitu novoj Republici Aljaski, ona će se verovatno održati. Na sva tri kanala sa slikama, beskonačno se vozaju tenkovi, pojavljuje se Kongres, pa mrtva tela, ratno vazduhoplovstvo, kolone izbeglica koje hvataju tutanj prema Kanadi, ka severu, iz Sietla i Detroita. Na kanalu sa nemim vestima, počinju se smenjivati mape; Dženet zastaje na trenutak, nišani na San Francisko, pritiska dugme za uvećanje, vidi plan grada prekriven bledim crvenim tonom, ali to je tako vedra, malinasta, crvena boja, da ne može ni metaforično predstavljati krv. Hunta kontroliše grad, mostovi su obezbeđeni.
     Dugme za traganje dovodi do otvaranja jednog 'prozora' na ekranu.
     "Želite li emisije vesti iz oblasti koju ste odabrali?"
     "Da."
     Nestaje BBC, pojavljuje se reporterka ITV, koja stoji u Građanskom centru. Iza nje je Gradska većnica, siva, kupolasta u maglovitom jutru, ali po njenim visokim stepeništima razasuti su leševi. Dženet počinje da drhti. Seda na ivicu postelje i obema šakama stiska lonac sa kafom, dok novinarka, bleda i raščupana, niskim tonom priča o noći užasa, o tinejdžerima koji iz pištolja pucaju na tenkove, o omladini koja pada pokošena pucnjima svojih dojučerašnjih sunarodnika. Kamera počinje švenk preko oguljenog drveća, pustog trga. U ton reportaže meša se tuljenje sirene; reporterka nešto viče u mikrofon; najednom nestaju i slika i ton.
     Dženet podiže daljinac i gasi televizor. Ne može više da gleda takve slike. Ipak, mora videti više, znati više. Opet uperi daljinac, onda ga baci preko tepiha. Laknuće ti ako se isplačeš. Zašto ne možeš plakati?
     Ne uspeva da odgovori.
     "Još kafe?"
     Tompson je na vratima, drži poslužavnik na kome su: džezva, srebrna, bokalčić mleka i tanjir pun nečega što je pokriveno salvetom.
     "Da, hvala. Da li je gospođa Vajt kod kuće?"
     "Ne, gospođo. Otišla je u kancelariju."
     "Aha. Tako sam i mislila."
     Tompson polaže poslužavnik na stočić za oblačenje, onda se saginje i podiže daljinac. Dženet uzima daljinac iz njene ruke i, ne misleći ništa, opet uključuje TV terminal. U studiju ITV, pred kamerom stoji neki funkcioner te kompanije i nešto priča veoma brzo, veoma povišenim tonom, a na čelu mu kapi znoja. Koliko je njemu poznato, njegova ekipa u San Francisku je pohapšena, novinari su odvučeni kao najobičniji kriminalci, nasuprot svim odredbama UNESKO-vog medijskog pakta potpisanog prošle godine u Najrobiju. Dženet menja stanicu, da ne sluša više njegovu indignaciju. Ovog puta, pretraživanje po odrednicama 'San Francisko' i 'severna Kalifornija' ne daje nikakav učinak, ni na jednom od 64 kanala.
     Dženet postavlja dva mala sektora navrh ekrana, za Bi-Bi-Si i za pisane vesti, a glavninu ekrana prebacuje na funkciju kompjuterskog terminala; pa se osvrće da nađe neki instrument inputa pogodniji nego što je TV 'čarobni štapić'. Na stočiću za oblačenje, pored poslužavnika, leži daljinska kompjuterska tastatura. Ona je podiže, ali zaviri i pod salvetu - kroasani; ona ih, u normalnim prilikama, obožava. Danas izgledaju odvratno. Dženet seda na pod, oslanja se leđima o krevet, tastaturu postavlja na krilo i hitro traga za dokumentima koji su možda zapamćeni u vezi sa njenim imenom. Nalazi dva direktorijuma, sa nazivima AZIL i OKO DŽENET. Još jednom se pokazuje da je Rouzmeri domaćica koja misli na sve.
     Dženet otvara prvi fajl i nalazi više od jednog megabajta dokumentacije, uključujući kompletan tekst 'Zakona o imigraciji pod posebnim okolnostima' donetog 2028. godine, i pod-direktorijum o materijalu o slavnom slučaju Sing, koji je poslužio kao povod za donošenje tog zakona.
     "Dobro je što sam advokat. Ej, moraću se naviknuti da kažem: solicitor."
     Dženet se ne može nasmejati, i misli: kad bih bar mogla plakati! U njenom umu zazvuče reči: 'svoju kćer pozovi'. Ona zatim provodi celo jutro proučavajući vladine informativne fajlove i spremajući tekst kojim će popuniti formulare; ali svakih deset minuta prekida posao, poziva Mandin broj. Telefonske veze, međutim, ostaju tvrdoglavo prekinute. Dok radi, ona često diže pogled ka informativnim programima umetnutim u gornji deo ekrana, gde postojano i nečujno teku slike Amerike u rasulu. Najzad, negde pred podne, ona emituje svoje popunjene formulare na LOC broj koji je na njima naznačen. Prisetivši se naknadno, štampa i jedan primerak na hartiji, za sebe, i pita se ne bi li, možda, bilo dobro da siđe u grad i pojavi se i fizički. Poziva Rouzmerinu kancelariju i na ekranu dobija Rouzmeri lično. Čak i na majušnom telefonskom ekranu jasno vidi tamne podočnjake na licu svoje prijateljice.
     "Gle, pa ti si tu."
     "Samo na minut sam svratila u kancelariju", kaže Rouzmeri i zeva. "Da li si poslala zahtev za azil?"
     "Jea, uradila sam to. Ti juče nešto reče o odlasku lično u Novi Vajthol. Smatraš li da bi..."
     "Ne, ne smatram! Priča se da snimaju sve Amerikance koji ulaze u tu zgradu."
     "Snimaju? Ko snima? Čekaj, ne, naravno da mi ne možeš reći."
     Rouzmerina slika se osmehne, samo malo.
     "Onda ću samo proveriti da li je moje emitovanje primljeno", kaže Dženet. "I ostaću ovde."
     "Da. To bi bilo najbolje. Vratiću se za večeru. A ti ćeš samo kazati Tompsonu...?"
     "Naravno."
     Rouzmeri se opet osmehne i prekine vezu.
     Dženet vraća ekran na četvorodelnu podelu, prati četiri kanala sa vestima. Opet uključuje funkciju za traganje i nalazi jednu stanicu koja vrti stare snimke iz San Franciska, uz koje se čuju ozbiljni glasovi koji raspravljaju o tome zašto iz tog grada ne stižu nikakve nove vesti. Pukovnik Harison je dao saopštenje za javnost u kome uverava svetske medije da je medijska blokada oko San Franciska za svako žaljenje i da je privremena, da su telefone sabotirali buntovnici i da će telefonske veze biti uspostavljene što pre bude moguće. Niko mu ne veruje. Snimci se vrte, sveukupno oko jedan sat snimljenog materijala, i Dženet motri okom lovca, prelazi pogledom po svakoj slici, proučava svaku pojedinost, očajnički traga za slikama ljudi koje poznaje, ali ne nalazi nijednu, iako ostaje pred ekranom sve do uveče, gledajući opet i opet taj isti jedan sat video-materijala.
     "Rouzmeri je bila sasvim u pravu", kaže Džonatan. "Univerzitetski odbor je više nego oduševljen. Kad možeš održati prvo predavanje? To je bilo njihovo jedino pitanje."
     "Predivno", kaže Dženet. "Mogu kroz par dana, valjda. Moraću pozvati Elinor - to je moja urednica - i videti da li mi ona može poslati jedan primerak knjige. Nisam nijedan ponela, gotov novac nemam uopšte, a ne mogu podneti da od Rouzmeri tražim džeparac. Ona je već uradila i previše za mene, time što me hrani i tako dalje. Možda mogu iscediti neki avans od HKB-a. Bog je svedok da se knjiga ovde prodaje ludo."
     "HKB?"
     "Harper-Kolins-Micubiši. Moj britanski izdavač."
     Džonatan klima glavom, razumeo je. Kroz dan sav u prugama sunca i senke, njih dvoje hodaju kroz vrtove u sredini stambenog kompleksa. Iako je lišće otpalo sa grana, trava bujno raste, zadrto zelena. Svud uokolo tog otvorenog prostora su bele zgrade, stepenaste kao pijani zigurati.
     "Ovi iz Odeljenja za imigraciju još se ne javljaju?" kaže Džonatan.
     "Ni jednom reči. Ali ja sam podnela molbu tek pre par dana."
     "Znači da je verovatno još nisu ni pogledali. Jutrošnje vesti kažu da je preko dve hiljade Amerikanaca zatražilo politički azil u raznim zemljama. Popriličan broj poslovnih ljudi ostao je 'uhvaćen' u Evropi, koliko čujem. Mnogi od njih su došli ovamo."
     "Jea. A ja čujem da je triput toliko njih naprosto otišlo kući." Dženet razabire režanje ogorčenja u svom glasu. "Savršeno srećni i zadovoljni novom teokratijom."
     "Pa, hmm, da", veli Džonatan, dvoumi se, nastavlja. "Bilo kako bilo, ja sam već dobio od Univerziteta tvoje ugovore za niz predavanja, a zatim za redovnu nastavu studentima. Noćas ću ti ih poslati, da ih malo pogledaš. Biće potrebno, uzgred rečeno, da delimo letke na ulicama za tvoja predavanja i da nekako javimo medijima. Dobro bi bilo da počnemo smišljati neki naslov koji će pokriti sve to kao celinu."
     "Tačno. Pitam se da li će dolaziti neki ljudi da viču protiv mene? Ali, do vraga, lakše će biti izboriti se sa njima nego sa onima kod kuće."
     "Rouzmeri mi je pričala, jednom, da si ti... hm, imala problema sa siledžijama."
     "Oh, da. Isprebijali me k'o mačku. Bilo je to posle jednog mitinga u prilog prava na abortus, pre, koliko? Pre jedno trideset godina. Nedeljama sam imala modrice. I slomljenu ruku."
     "Užas, krajnji užas! Sreća je da te nisu ubili."
     "Mnogi su i ubijeni, u tim vremenima. Lekari, bolničarke. Čak i supruge lekara." Dženet se refleksno strese. Još i danas ona pamti slike pesnica koje uleću u njeno lice i glasova koji urliču u gnevu i napevaju: I-sus I-sus I-sus! "Sve to u ime Boga. Ne, nije pošteno tako kazati. U ime jedne izobličene, patuljaste predstave o Bogu, koja kod tih ljudi postoji."
     "To je istorija jedne zablude. Živa istorija, na nesreću."
     "Jest, vrlo živa i đipajuća, u SAD. Pretpostavljam da će nova vlada prvo zabraniti abortuse."
     "To su već zabranili. Jutrošnji 'Tajms' donosi listu zakona već proguranih kroz vaš Kongres. Veliki broj zakona, zaista, za tako malo dana parlamentarnog rada. Hunta je sama objavila taj spisak, znaš. Oni drže i konferencije za štampu, na kojima saopštavaju službene vesti."
     "Trebalo bi da to pogledam." Dženet pokušava da smogne snage za ironično smejanje, ne uspeva. "Eto, tako je propao sav moj životni rad, otišao niz kanalizaciju. U šta bi ti bio spreman da se kladiš da sam ja na pogrešnoj strani svakog pojedinog od tih novoproguranih zakona?"
     "Meni to ne liči na poštenu opkladu, nimalo." On okleva, mršti se dole, ka šljunčanoj stazi. "Rouzmeri kaže da se ništa ne čuje o tvojoj kćeri."
     "To je tačno, jea. Pa, šta, ako nema vesti, to je dobra vest. Njeno ime se nije pojavilo u Crvenom krstu ni na jednom popisu žrtava. Niti se pojavilo na ijednom spisku političkih zatvorenika."
     "Eto, to je već nešto. Neki moji mladi prijatelji rade na organizovanju jedne mreže. Možda će uspeti da nađu neke informacije."
     "Kako uopšte uspevaju da se povežu sa SAD, kad telefoni ne rade?"
     "Preko nekih satelita. Vojnih, verovatno. Ja sam od njih zatražio da mi o tome ne govore ništa više. Osim toga, možda oni mogu da se uvuku kroz Kanadu. Nekako. Kao što rekoh, zaista to ne želim da znam."
     Te večeri Dženet čita ugovore sa Slobodnim univerzitetom, nalazi da su pošteno sastavljeni i da je ponuđena lepa svota novca. Pošto će te pare dolaziti iz posebnog fonda, na prvi ček će ona verovatno morati dugo da čeka. Dženet odlučuje da ujutro pozove svog literarnog agenta i da zatraži da on sa izdavačem vidi može li prva tranša honorara da joj se uplati odmah.
     "Ali ko zna kad će nam to stići?" kaže Dženet. "Rouzmeri, užasno mi je da te ovako iskorišćavam."
     "Eeuu, molim te!" Rouzmerine oči se zaokrenu ka nebu. "Ko je primio na stan i hranu onog mog nesrećnog sina kad je prolazio kroz onu odvratnu fazu? Taj je živeo kao parazit kod tebe i to je potrajalo mesecima."
     "Oh, nije mi on bio problem, zaista, zato što nisam bila njegova majka."
     Zajedno se počnu smejati na račun sada uglednoga Adrijana.
     "Pa, nisi ni ti problem meni", nastavlja Rouzmeri. "Dobro se podsetih. Dala sam da se napravi telefonska kartica za tebe - a trošak će se beležiti na moj račun. Jer ti još nedeljama nećeš moći otvoriti karticu za sebe, a trebaće ti da telefoniraš."
     "Pa, ovaj, da, hvala. Pitam se kad ću biti u mogućnosti da telefoniram kući."
     Primećuju da su se obe okrenule u svojim foteljama i da su obe pogledale prema Mandinoj fotografiji na stolu.
     "Ponekad se kajem što sam toliko čekala pre nego što sam dobila dete", kaže Dženet. "Već sam u šezdesetim godinama, a Mandi se tek sad udaje. Bože, nadam se da to ostaje na snazi, da će se stvarno udati. Džek njoj znači ceo svet."
     "Da, ona zaista nije kao nas dve."
     Na fotografiji se Mandi smeška, uzdrhtala pod kapom sa kvadratnom pločom odozgo: devojka koja je položila maturu i kojoj je glavni predmet bila engleska književnost, ali koja nema želju da ide na fakultet.
     "Jedino se nadam da će ona biti srećna." Glas joj podrhtava u grlu. "I da je s njom sve dobro. Znaš šta mi je najgore od svega? To što se pitam da li me ona mrzi, da li mrzi ovo što jesam."
     "Euu, svakako ne!"
     "A ako joj ne dozvole da se uda za Džeka? Ako kažu da je ona rizična sa stanovišta bezbednosti?"
     "Oh, Bože, pa ne bi valjda mogli!"
     "Ko zna? Vidi samo šta se dešavalo u pedesetim godinama, kad je bilo ono stvorenje zvano Makarti. Lov na veštice. Moglo bi se to ponoviti. Neću znati njena osećanja dok ne dobijem vezu."
     Rouzmeri je posmatra pažljivo, strpljivo. Dženet se usredsređuje na zidne ekrane, na kojima se različite slike jedne iste bašte, one u Giverniju, pretapaju jedna u drugu, smenjuju.
     "Moraće oni uskoro da puste telefonske veze", stiže, napokon, Rouzmarina primedba. "Poslovni ljudi širom sveta zavijaju kao vuci. Čak se i neki Torijevci, oni bliži centru, počinju okretati. Zamisli! Da konzervativci zaista počnu razmišljati o trgovinskom bojkotu! Čujem da evropski parlament razmatra jednu jaku rezoluciju usmerenu ka embargu. Navodno bi trebalo o njoj da se odlučuje noćas. Ako bi prošla, onda bismo je mi uzeli u razmatranje ovde, sutra. Naravno, to je samo jedan poziv na embargo, nije akt sa obavezujućom snagom."
     "Huntu neće biti briga."
     "Šta? Pola američkog bogatstva je u trgovini!"
     "Znam ja te ljude. Oni će biti voljni da bace zemlju u siromaštvo, ako je to način da je održe u izolaciji i pod kontrolom. Naravno, ako to urade, izgubiće veliki deo podrške kod srednje klase i kod korporacijskih tipova. Pa šta? Za proklete pučiste sad je malo prekasno da se predomisle."
     "Da. Prilično kasno."
     "Hoću da kažem, to je samo moje mišljenje."
     "Jedno od najpouzdanijih kojima raspolažemo, zar ne?"
     "Šta?"
     "Pa, ti si živela tamo." Rouzmeri odmahuje glavom. "Kako je to čudno - čitala sam tvoju knjigu i smatrala sam da si u nekoj meri paničar. Pretpostavljam da nisam želela, pretpostavljam da niko nije želeo verovati da je to moguće, kao u onom prastarom romanu, kako se zvaše, od Velsa?"
     "'Hiljadu devet stotina osamdeset četvrta'?"
     "Ne, to je Orvel. Nego onaj drugi Vels. 'Ne može se to dogoditi ovde'. Mislim da je tako glasio naslov."
     "Pa i nije se dogodilo ovde, nego tamo."
     "Da." Rouzmeri okleva nekoliko dugih trenutaka, onda uzdahne. "Da, ali i to je dovoljno veliko zlo."
     Dženet je oduvek umela da čeka. U slučajevima diskriminacije, čekanje je služilo kao oružje, zatražiš od suda odlaganje, drugi put izdejstvuješ prekid, vodiš tvrdu igru protiv moćnih protivnika koji znaju da svaki dan koji protekne, a da slučaj nije priveden kraju, jeste dan više za njenu ekipu da prikuplja dokaze, pridobija javno mnjenje, da zatraži obnavljanje istrage, da podnese još neki zahtev. Ali nijedno od tih njenih čekanja nikada se nije odnosilo na njenu kćerku.
     Tokom tih prvih četrnaest dana izgnanstva, Dženet gradi jedan obred. Svakog jutra proveri šta ima u medijima, i na ekranima i na papiru, o američkoj telefonskoj blokadi, kako je to u štampi nazvano. Onda, za slučaj da je nešto bilo, ali izmaklo njenoj pažnji, ipak zove Mandin broj, četiri puta na dan, i to sredinom jutra, sredinom popodneva, u vreme večere, i pozno u noći. Nikada ne dobije vezu. Pošto je vojna uprava zaustavila i sve pozive iz SAD prema inostranstvu, Mandi ne može pozvati nju. Dženet pretpostavlja da Mandi zna gde je ona, da joj sad već mora biti jasno da je njena majka našla pribežište kod žene koju je Mandi oduvek smatrala svojom tetkom. S vremena na vreme neki portparol vojne vlasti saopšti da će telefonske veze biti uspostavljene uskoro, zaista vrlo brzo. Nekim čudom, zloglasni pukovnik Harison je iščezao, a novi šef Javne bezbednosti svaki čas je na vestima. Dženet pretpostavlja da je Harison postao žrtva neke unutrašnje čistke; fašisti se uvek pokolju i između sebe, ranije ili kasnije.
     Neke informacije se ipak objavljuju: imena poginulih i uhapšenih. Za razliku od latinoameričkih diktatura, koje bar shvataju da čine neizrecive zločine, ova hunta ne vidi razloga da pokriva svoje žrtve ćutnjom, da ih skriva u masovne grobnice; ovi veruju da su agenti Boga, na Zemlji. Amanda Elizabet Hansen-Kori nikada se ne pojavljuje ni na jednim ni na drugim listama. A Dženet ih čita, svaku po tri puta, veoma lagano, da bude potpuno sigurna. I to čineći, naiđe jednog dana na Edijevo ime. Napisano je formalno, kao Hose Eduardo Rodrigez, koji je osuđen na šest meseci zatvora zato što je pomagao jednom neprijatelju države.
     "Oh, Edi! Kako je to užasno, kako nepošteno!"
     Tek mnogo kasnije Dženet shvati puni značaj te optužbe. Ona sama je taj neprijatelj države, naravno. Sada je javno žigosana kao kriminalac.
     Studenti Slobodnog univerziteta imaju za svoju zgradu naziv: 'Mejdžorova poslednja erekcija'. A 'mejdžor' znači major. Taj naziv se predaje sa pokolenja na pokolenje već četrdesetak godina, mada se danas malo ko seća o kom je to 'majoru' reč. To je bio jedan premijer, i njegovo je prezime bilo Mejdžor, obaveštava ih Dženet; nije bio vojnik, nije imao ni majorski ni ma kakav drugi čin. Ne primećuje se da ih ovo mnogo zanima. Nekoliko puta nedeljno ona ide do Kanari keja, navodno da bi razgovarala sa Džonatanom i sa odborom za plan i program gradiva, ali, uistinu, da bi sedela i pila čaj sa jednom grupom studentkinja. Kao i većina studenata na ovom Univerzitetu, Rejčel, Meri, Vi i Šeri su radničkog porekla; sve četiri su čak i zaposlene, sa delimičnim radnim vremenom, uglavnom kelnerišu. To im je način da finansiraju svoje školovanje.
     Vi - sitna, mršuljava, veoma bleda, sa pepeljastoplavom kosom i vodenoplavim očima - uvek je obučena u crno: crne farmerice, crne košulje, jakne od crnog platna, zato što nema para za štavljenu kožu. Za razliku od ostalih, ona kompjutere poznaje iznutra. Ostali samo umeju da koriste ono što Brit-Link nudi građaninu prosečnom. Njen otac je radio kao serviser kompjutera, opravljao ih je ali samo ,za račun Podzemlja. Pomogao je svojoj kćeri da sastavi, od zastarelih delova, svoj sistem, kad je imala samo sedam godina.
     "To mi je bilo, kao, za rođendan", priča Vi, a Dženet je sluša. "Bila sam super srećna, znaš, onoliko igrica. Naravno, ja do tada nisam ni videla pravi sistem." Vi se osmehuje sa sevom zlatnog zuba. "Ali je došlo u dobro vreme i dalo mi dobar podstrek."
     Dobar podstrek, zaista. Ostale tri devojke kreću na posao, a Vi vodi Dženet na trinaesti sprat u salu na čijem ulazu stoji natpis 'Računarska laboratorija'. Njih dve marširaju kroz redove studenata koji se ovde uče programiranju, prolaze kroz jedna vrata u manju prostoriju gde je Viin dečko, Hari, skrpio još jedan sistem od rezervnih delova - mada su ti 'rezervni' vrhunskog kvaliteta i verovatno ukradeni. Dženet o tome ne postavlja pitanja. Vi uspostavlja daljinsku vezu sa satelitskom antenom u gostionici gde Rejčel radi, u Sautvarku, samo nekoliko gradskih blokova daleko od katedrale. Ta gostionica ima uvek sportske programe koje prikazuje gostima, pa zato i poseduje, sasvim legalno, tu antenu koja, iako slaba, može da šalje signal gore. Sticajem okolnosti u blizini postoji nekoliko zgrada velikih korporacija, a one imaju snažne antene i pristup do drugih satelita.
     "Sitnica", kaže Vi. "Kad se umuvaš u 'Goul Poustov' signal, možeš uskočiti u sve drugo što je kil-dva okolo."
     "Kil-dva?"
     "Oh, pardon. Kilometar-dva. E, onda." Još jedan Viin osmeh sa sevom zlata. "Onda, odatle, videćemo. Ti ne želiš znati više."
     "Savršena istina." Dženet joj se široko osmehuje. "Ne želim."
     Na prvo Dženetino javno predavanje nagrne toliko ljudi, željnih da kupe kartu, da audio-video ekipa Univerziteta usmerava sliku i ton na ekran u još jednoj sali. Tamo odlazi višak publike. Na drugom predavanju, koje se drži u najvećoj raspoloživoj dvorani, pojavljuju se i dvojica neupadljivih u tamnoplavim odelima. Dok Dženet priprema beleške, ta dvojica se penju na pozornicu. Džonatan ih upoznaje sa Dženet: to su narednik Ford i policajac Patel.
     "Forin Ofis je smatrao da bi najbolje bilo da imate zaštitu", primedba je Fordova. "U ovim vremenima, nikad se ne zna, zar ne?"
     "Hm, ovaj, da, ne zna se." Dženet je postiđena što joj se ruke tresu. Nabija ih u džepove svog plavog blejzer-sakoa. "Vi ste iz Forin Ofisa?"
     "Ne, madam. Iz Skotland Jarda. Oni su samo, da kažemo - popričali sa nama."
     "A-ha. Pa, hvala vam."
     Tokom predavanja, Ford sedi na pozornici, a Patel stoji sasvim na kraju sale, iza publike. Posle predavanja oni prate Dženet, blizu su, ali ne suviše blizu, a ona ide na ručak sa Džonatanom i nekoliko studenata. Vraća se u stambeni kompleks, Patel je sad pratilac koji sedi u njenim kolima, a Ford se vozi iza njih, u neobeleženom automobilu. Na kapiji kompleksa, Patel razmeni nekoliko promrmljanih reči sa stražarom. Dženet nijednom do tada nije primetila stražu na toj kapiji. Od tada, vidi stražu svaki dan.
     Sedamnaestog dana izgnanstva, dobija telefonski poziv od odeljenja za imigraciju. Njen zahtev da joj se odobri azil uzet je u razmatranje. Ako bude odobren, njoj će biti data 'crvena karta', viza koja dozvoljava i zapošljavanje u Britaniji; važiće dve godine. Po isteku tog roka njen slučaj moraće biti ponovo razmatran. Dženet, koja sve to zna, oseća da nešto nije u redu.
     "Da li u mom zahtevu nešto nedostaje?"
     "Pa, ne baš." Plavuša rumenih obraza izgleda, na 'fonovidu', kao da je iz nekog razloga tužna. "Bilo bi, vidite, zgodno ako biste imali bankovni račun ili neki drugi finansijski aranžman. Mi to ne možemo zakonski zahtevati, ali..."
     Dženet se u karijeri naslušala takvih 'ali...' otegnutih do ćutnje. "Jasno mi je. Mnogo Vam hvala. Pobrinuću se za to."
     "Fino. Samo pošaljite jedan nula nula četiri sedam, može?"
     "Jedan šta?"
     "Promenu ili ispravku u formularu. Trebalo bi da ste dobili te parametre u fajl-paketu."
     "Da, naravno. Sad se sećam da sam to videla."
     Na jednoj od glavnih ulica u Kjuu stoji upečatljiva palata u eurostilu, sva od staklenih pročelja i vitkih stubova, filijala 'Barkli-Šangaj konsolidovane'. Naoružana sa nekoliko krupnih čekova, od kojih je jedan od njenog izdavača, a drugi od Fonda za rad sa javnošću Slobodnog univerziteta, Dženet ušeta, jedno sunčano popodne, da otvori tekući račun. Ima li ona reference?
     Pa, može im doneti reference. Da, ali ima li reference sa sobom, potpisane, spremne? Preporuke i jemstva, dakle, od strane britanskih građana. Pošto je situacija u Americi tako nesolidna, banka se brine u pogledu transferisanja novca i tako dalje. Ona, svakako, razume? Ne, ona ne razume. Ima u rukama čekove, izdate u britanskim bankama, čekove napravljene od papira, sa udarenim pečatima, važeće čekove koji znače novac odmah. Ah. Mora biti pozvan drugi 'menadžer'.
     Ovaj menadžer je visok i sed, a njegovi samoglasnici su neverovatno prefinjeni. Dženet mu priča svoju priču, maše čekovima, nekoliko puta pominje ime Rouzmeri Vajt. On joj kaže da, eu, razume to, ali pošto je situacija tako nesolidna u Americi, oni bi više voleli imati britanskog kopotpisnika. Dženet mu kaže, ne bez žestine, da nije maloletna niti maloumna. Menadžer se nekoliko puta nakloni, na način čudnovato sličan japanskom, a tako se i izvinjava. Stišava glas i naginje se ka njoj, šireći talasiće mirisa lemon-drop parfema.
     "Pravi problem je u tome što Vi nemate crvenu karticu."
     "Ako nemam bankovnu referencu, neću ni dobiti crvenu karticu."
     On trepne brzo, nekoliko puta, i počne bacati poglede po bankovnoj šalter-sali krem boje. Isto to počne i Dženet raditi, i sad primećuje jedan veliki plakat u blistvim bojama.
     "Tamo piše da svako može postati 'božićni štediša' kod vas. Piše 'su svi od 9 do 90 godina starosti dobrodošli'. To mora biti da je neka posebna ponuda, aaa?"
     Menadžer trepće i zuri.
     "Želim postati božićni štediša", kaže Dženet, glasom krajnje smirenim. "Prema ovom vašem oglasu, ja to mogu učiniti u bilo koje vreme do petnaestog novembra. Danas je jedanaesti novembar."
     "Eu, da-a, to jest-e." On uzdiše, otegnutim šumnim zvukom poraza. "Ako ćete samo otići na onaj šalter?"
     Dženet ulaže više od hiljadu funti i postaje član 'Kluba Božićnih štediša'. Za uzvrat, dobija broj svog tekućeg računa kod te banke, i svoj elektronski pristupni broj, i propusnicu sa slikom Deda Mraza na prednjoj strani. Kasnije toga dana, poziva na svoj video-terminal informacione fajlove te banke i proučava ih nekoliko sati. Kao što je i naslućivala, onaj ko ima jedan račun u toj banci, može elektronskim putem otvoriti i drugi. Ona otvara sebi jedan čekovni tekući račun, transferiše na njega glavninu svojih božićno-štedišnih para, pri čemu trpi kazneni gubitak od samo jedan posto prebačene sume, i sad ima dva broja da unese u formular 10047.
     Dan je dvadeset sedmi posle onog trenutka kad je hunta ubila Sjedinjene Američke Države. Poslušnici hunte vraćaju lešu sve telefonske veze. Tompson, donevši doručak, donosi Dženeti i tu vest.
     "Kažu da kvalitet veza još nije vrhunski, madam."
     "Baš me briga, samo da ja dobijem vezu."
     Dženet pogleda koliko je sati: ovde je sedam ujutro, minus osam, to je, do đavola, jedanaest sati noću, tamo. Mandi verovatno spava, ali Dženet ne može čekati. Čak i da stigne samo do Mandine telefonske sekretarice, biće to bolje nego ništa.
     Ona podiže telefon i doživljava trenutak sumnje. Da li će ovaj poziv navući neke nevolje na Rouzmeri? Ona proučava sjajni plastični oval pun dugmadi. Negde unutra leži bela traka kodirane optike koja sumira identitet Rouzmeri kao komunikacijskog bića. Negde u jednom ogromnom kompjuteru nalazi se platonski ideal tog broja, elektronski arhetip koji mu daje pravo značenje, pravo bivstvo. Krhke su stvarčice ti arhetipovi, tako lako ih je uništiti jednim elektronskim pulsom, jednom promenom koda. Šta ako hunta automatski briše svaki kod sa koga budu pozvani izvesni telefonski brojevi? Da li bi hunta mogla tako nešto izvesti?
     Ne bi mogla brisati brojeve britanskih građana, valjda. Dženet utipkava dobro znani Mandin broj. Iako poziv, čini se, stiže do cilja glatko, posle samo dva zvonjenja ubacuje se jedan dugi pisak. Nešto se prespojilo - Dženet sada čuje drugačije zvonjenje, čudno oslabljeno. Dlan joj se znoji: FBI? Vojna policija? Najzad, glas, glas ranije snimljen:
     "Žao mi je. Broj koji ste dobili više nije važeći. Molim pristupite fajlovima za telefonske imenike oblasti koju ste pokušali pozvati."
     Škljoc. Pauza. Poruka se čuje ispočetka. Dženet isključuje telefon i psuje silovito.
     Guta kafu dok nabacuje farmerice i prugastu ragbi-košulju, onda sedi na podu, prekrštenih nogu, sa tastaturom u krilu i sa televizijskim daljinskim čarobnim štapićem u ruci. Provodi nekoliko minuta, koji je nerviraju, podešavajući ekran da dejstvuje u daljinskom telefonskom modusu. Konačno, u mogućnosti je da telefoniranjem dobija na ekranu podatke iz telefonskih imenika. U britanskim imenicima Mandin broj vodi se i sad kao važeći. Ona zaključuje da je trebalo da ovo očekuje. Zar bi Britanci stigli da to ažuriraju, tako brzo? Ako će im hunta ikada omogućiti da ažuriraju.
     Sledeći pokušaj: Dženet nastoji da dobije najobičniji telefonski imenik San Franciska. Na svoj veliki šok, uspeva. Onolike priče o pobunjeničkim sabotažama, a sad se vidi da su pučisti isključili telefonski sistem negde u centru, okrenuli, valjda, neki glavni prekidač, ili šta već; tako da bi, kad im zatreba, ceo sistem mogao biti jednim potezom opet uključen. U ovom imeniku nalazi Mandin broj sa jasnom naznakom da više nije u upotrebi.
     Sad Dženet pokušava potragu pomoću Mandinog imena, ali ne nalazi ništa. Trenutak panike - onda joj padne na um da potraži pod 'Amanda Elizabet Hansen-Ovens, gospođa.' I, dabome, jedno takvo ime se pojavljuje, sa kros-referencom koja kaže da treba potražiti pod: Džon Kenedi Ovens, kapetan. Moja kćerka se udala. A ja nisam prisustvovala. Međutim, u sledećem stupcu, gde bi trebalo da bude broj, Dženet nalazi samo skraćenicu: UNL-M. Ona pregrađuje ekran na dva dela, tako da Mandin prostor ostane vidljiv, i u funkciji 'pomoć' pronalazi, posle dužeg vremena, značenje te skraćenice. UNLISTED-MILITARY. 'Nije u imeniku - vojni'. Ostaje dugo da samo zuri u ekran. Onda ga isprazni, pa ugasi, a tastaturu i daljinac ostavlja na tepih pored sebe.
     Bar je Mandi bilo dozvoljeno da se uda za svog oficira. Bar to. Iako ju je onaj mali kopilan sakrio od njene majke. Ne budi smešna! Zvaće Mandi tebe. Nije glupa. Ona zna da si kod Rouzmeri. Ili da Rouzmeri zna gde si.
     Ili bi, nagađa Dženet, mogla pozvati prijatelje u Kaliforniji i videti da li oni znaju Mandin novi broj. Mandi je bila zaposlena u jednoj knjižari - možda bi Dženet mogla zvati tamo? Ali nameravala je dati ostavku čim se uda, zato što će kao supruga vojnika živeti kod neke vojne baze, predaleko. Možda njen donedavni poslodavac zna njen novi broj? Pomisao na Edijevu zatvorsku kaznu zaustavlja Dženet: ne, neće ga pozvati. Treba pričekati da se situacija smiri, da se uspostavi normalan obim telefonskih veza. Pa, neće, valjda, hunta moći da prisluškuje svaki poziv, neće se, valjda, ni zamarati takvim stvarima, ili bar ne zbog zanemarljivih izgleda da ona, Dženet, i drugi takvi neprijatelji države kažu, u jednom nebitnom razgovoru, nešto subverzivno.
     Za vreme ručka, u jednom italijanskom restorančiću blizu zgrade Parlamenta, Dženet priča Rouzmeri o svojim jutrošnjim osujećenjima.
     "Iskreno se plašim da dovodim ljude u opasnost tako što ih pozovem", sumira Dženet. "Ili sam ja to samo paranoična?"
     "Ne znam. Sasvim je moguće da si realistična. Misao je užasna, ali tu smo gde smo." Sa blagim izrazom gađenja, Rouzmeri zamišljeno posmatra svoju čašu vina. "Jadni Edi. Videla sam ga samo jednom, i samo nakratko, naravno, kad sam ono poslednji put doletela u posetu, ali bio je tako simpatičan drugar. Strašno je pomisliti da je on sad u zatvoru."
     "Nikako ne bih želela da se to isto dogodi Mandinom poslodavcu ili ma kome od mojih prijatelja."
     "Naravno da ne bi. Niti tvom nećaku. Kako se ono zvao? Onaj što je dobar sa konjima."
     "Riči. Mada je, znaš, on najbezbednija osoba koju bih mogla pozvati. On stanuje prokleto visoko i daleko u Sijerama, tako da ja ne mogu ni zamisliti da bi iko posumnjao na njega da se bavi ičim subverzivnim, u tom malom, maleckom gradu."
     "Tako je. A šta sa Robertom?"
     "Jeea. Šta sa Robertom?" Dženet ostavlja viljušku. "Kasnije sam opet uključila i potražila njegov broj u telefonskom imeniku. Ali i taj broj je povučen iz javnog imenika. A Robertovo ime i prezime nisam našla ni na jednoj listi. Mislim, ni osuđenika..." Dženetin glas se prelomi. "Ni poginulih."
     Rouzmeri, punih usta, klima glavom, izražava saosećanje koliko najviše može. Dženet se zavali u naslon stolice, a malo se i počne osvrtati, gledati po restoranu, koji je pun sveta. Vidi Patela, koji stoji pored vrata.
     "Mora biti da je vreme da ja krenem na Sl-u", kaže Dženet. "Eno mog telohranitelja."
     "Dobro, može on pričekati dok ti završiš."
     "Nisam više gladna. Ne znam za koga se više brinem, za Mandi ili za Roberta. Za Roberta, valjda. Za nju sad bar znam da se udala."
     "Zvaće ona. Sigurno se setila da ću ja na neki način da se pobrinem za tebe."
     "Jea. U pravu si. Zvaće ona."
     Ali Mandi nikaka da pozove, ni tog dana, ni sledećeg, ni celih nedelju dana posle uspostavljanja telefonskih veza. Dženet se svakog jutra probudi u zimskom dobu koje je stiglo, konačno; stane kod prozora i gleda napolje, gleda nebesa kameno siva, plaši se da krene iz stana, pa da ne bude tu kad njena kćer pozove. A poziv ne stiže. Nikako.
     "Valjda se naprosto plaši", kaže Rouzmeri.
     "Nadam se da me ne mrzi."
     "Zašto bi te mrzela? Dobila je dozvolu da se uda za Džeka."
     "Pa, možda je tako. Znaš šta ja stvarno mislim? Ona se mene odrekla. Možda su je čak i naterali, otkud znam. Sigurno znam jedno: previše bi izgubila ako bi se povezivala sa mnom."
     "Eh, Bože moj! Ne!" kaže Rouzmeri.
     Dženet ostaje bez reči i samo sleže ramenima.
     Posle dužeg vremena, Rouzmeri nastavlja. "Strašno mi je žao, ali mislim da si možda u pravu."
     "Je li? Mislim i ja."
     Policajac Patel ide za njima, a njih dve napred; tako izlaze na trg ispred Slobodnog univerziteta. Oko njih plovi studentarija sa dugačkim kosama i američkim farmericama. Na nekim studentima su kožne jakne u raspadanju; na drugima, naduvene platnene jakne koje kao da su prekrivene džepovima. Nekolicina studenata nosi i knjige, a svi ostali - samo standardne računarske termimale.
     "Baš je čudno ovo mesto", kaže Rouzmeri. "Šta misliš, da li oni zaista nauče nešto?"
     "Uskoro ću to ustanoviti. Međutim, zamisao slobodnog univerziteta nije baš nova. U Americi je takvih bilo odavno. Pretpostavljam da ih je hunta sada sve zatvorila."
     "Verovatno je tako, da-a." Rouzmeri zastaje, gleda jedan izuzetno dronjav par kako prolazi ležernim, dugim koracima. "Bolje je, svakako, dati im ovo, nego ih pustiti na ulicu da dižu nove ulične pobune. Mada to nikada nisu bile prave pobune, u poređenju sa onim tamo kod vas."
     "Hm. Može biti." Dženet stane i pokaže rukom prema jednoj grupi koja stoji pokraj stepenica što vode gore do stanice 'rečnog autobusa'. "Eno tvojih fotografa."
     "Tačno. Vidim Džonatana. Izgleda da ću morati staviti na glavu isti onakav smešan, žuti, radnički šlem kao on, iako još ništa nije počelo da se gradi."
     Danas će početi izgradnja novog bedema protiv poplave, u krug, oko Slobodnog univerziteta. Neki ljudi u odelima biznismena stoje nelagodno, a na njihovim glavama su žuti plastični šlemovi. Do njih stoje drugi, u radničkoj odeći, sa solidnim metalnim šlemovima. Vreće sa peskom, koje su služile kao prva, privremena mera odbrane od nadolaženja reke, sada leže porazbacane, bez reda. Pripravni su mikrofoni i minikamere novinara; 'mediji' su okupljeni oko jednog kombija iz koga se deli čaj u plastičnim čašama. Rouzmeri prilazi žustrim lakim trkom, i Džonatan joj, zaista, daje žuti šlem. Ona ga stavlja na glavu, a kamere se ustremljuju ka njoj.

     Usred noći, Dženet se budi iz sna o San Francisku u kasno popodne, kad svetlost žuta kao zlato i gusta kao med teče sa bregova i pleše po drveću. Nema na svetu svetlosti kao što je prigušeno sunce severne Kalifornije. Dženet se pridigne u sedeći položaj, i tako, u krevetu, plače, zna da tu svetlost više nikada videti neće. Niti svoju kćer. Zna to, u tom času, sa hladnim, tvrdim uvrtanjem mučnine u stomaku.
     I samo još više plače.
     Telefonski poziv odeljenja za imigraciju stiže deset dana pre Božića. Dženetin zahtev je odobren. Da li biste, zamolili bismo vas, došli po crvenu karticu lično? Potreban je potpis pred svedokom; osim toga, oni bi želeli i da bace pogled na njen stari pasoš. Za tu priliku Dženet oblači sivo odelo koje je upravo kupila kod 'Herodsa' - stroge pantalone, sako malo ublažen, sa naborima - preko svilene košulje u boji breskve, kao što odgovara ženi njenih godina. Iščešljava kosu, pogleda u ogledalo i sagleda svoje lice kao mapu: svi putevi kojima je hodila ugravirani su na obraze i oko očiju. Prvi put u svom veku oseća se stara. Nemam ja šta da radim u Britaniji osim da tu umrem. Slika u ogledalu se rastuži, opušta se nadole. Šta može ona učiniti protiv ljudi koji su preuzeli vlast u njenoj domovini? Može pisati i držati predavanja, da, ali to je tako malo, slabo, uzaludno. Možda bi mogla naprosto dići ruke od svega, proživeti to nekoliko preostalih godina kao izbeglica, pisati možda poeziju, držati predavanja za neke bedne parice na Slobodnom univerzitetu i držati usta zatvorena. Mnogo ja pričam, i evo u kakve nevolje sam se uvalila.
     Okreće se i baca češalj preko sobe. On odskoči sa kreveta, onda sklizne na pod i padne sa zveketom.
     "Neću odustati. Možda sam samo komarac, na njihovoj debeloj, ružnoj koži, ali boga im bogovog, izvući ću im krvi što više mogu."
     Tokom vožnje taksijem do kancelarija odeljenja za imigraciju, Dženet počinje planirati svoju sledeću knjigu. Pošto su njeni istraživački matrijali nesumnjivo konfiskovani od strane pučista, moraće pisati lične memoare, koji će biti magloviti kod tvrdih činjenica, ali ako se bude potrudila oko književnog kvaliteta proze, knjiga će 'pevati'. Posvetiće to delo Mandi, pomišlja ona; onda odustaje od te zamisli. Ne pristaje da njen poslednji dar kćerki bude opasnost.
     Uzimanje crvene kartice pokazuje se kao lak posao i pravi antiklimaks. Dvoje činovnika zaviruju u njen pasoš, jedan traži od nje da potpiše nekoliko dokumenata. Pred tim parom Dženet obećava, sasvim iskreno, da će se uzdržati od svakog pokušaja rušenja britanske vlade. Prvi ćata joj predaje svežanj dokumenata od hartije i crvenu karticu, zaštićenu sa obe strane providnom plastikom.
     "Imajte ovo uza se u svako doba", veli on. "Pretpostavljam da trebate pasoš nositi sa sobom, isto tako. O tome nemamo nikakvih uputstava, ali ne bi vam škodilo."
     "Hvala. Nosiću oba."
     Na izlazu iz te zgrade, Dženet primećuje da je počela razmišljati o svojoj majci, i o majčinoj kući gore u Goldastu, kući koja sad pripada njenom nećaku. Bilo je to mesto u kome je divno bilo biti dete, ta kuća, oko koje su planine visile tako blizu, a svud uokolo bilo drveće. Pamti kako je lovila guštere na kamenim zidovima i spasavala ptice od maminih mačaka, pamti oluje sa grmljavinom koje su tutnjale i provaljivale se nad visokim planinama, ali i dremljive dane sunca i mirisa borova. Šta je moglo biti, da iz tih planina nikad nije izlazila? Šta da se udala za onog Džimija, momka u srednjoj školi koji je nju voleo, da je postala njegova žena i skrasila se i čekala trudnoću, kao što rade gotovo sve devojke gore u planinama, ili se možda zaposlila kao prodavačica u dragstoru i na tom poslu ostala sve do stizanja prvih beba. Ne bi sad bila u izgnanstvu, ne bi plutala niz ulice jednog grada koji nikad neće biti njen, ma koliko ga ona volela. Poludela bi, eto šta bi bilo, po svoj prilici; oštro podseća sebe na ovu istinu. Oduvek je znala da će morati iz Goldasta, znala je još od dana kad je naučila da čita i otkrila da postoji jedan širi svet, iza tih brda.
     Ali bi Mandi bila srećna u toj kući. Obožavala je posete babi. Mandi je mogla srećno živeti u Goldastu, bezbedna, u zaklonu od celog sveta.
     Gonjena uspomenama, Dženet i nehotice odlazi do najbliže telefonske govornice. Telefon je ugrađen u jednu crvenu plastičnu tablu, veliku i debelu, u crvenom plastičnom kiosku koji štiti od zvukova saobraćaja što srlja kroz ulicu. Dženet pipka po unutrašnjosti torbice, a kroz otvorena vrata vidi dugačke travnjake iza ograda od kovanog gvožđa. Trebalo bi da bude bezbedno pozvati Ričija, zaista bi trebalo. Zašto bi vlast proganjala njenog nećaka, seoskog vozača? A on bi mogao znati gde je Mandi, zaista bi mogao.
     Dženet proklizi karticom kroz prorez i oseća kako joj se pleća naprežu i poguruju. Drhtavim prstima tipka broj, čuje različita piskutanja, najzad zvonjenje. To zvoni telefon. Najtanušnijom od svih mogućih veza ona je povezana opet, samo za ovaj jedan kratki trenutak, sa Sijerama, sa gradićem Goldastom, sa kućom koja je nekada pripadala njenoj majci. Dočarava sebi sliku onog žutog telefona koji leži na Ričijevom staromodnom radnom stolu sa debelom drvenom pločom odozgo; neposredno pored telefona su slike njegove porodice, u crvenim akrilnim ramovima. Zazvonilo je već tri puta, četiri puta - jedno 'klik' se čuje, i soba se menja. Ona ni na koji drugi način ne može protumačiti ovo što se događa. Taj komad prostora na drugom kraju žice se izmenio, proširio, i njoj se pričinjava da sad vidi i pohabani nameštaj od pletene trske, a po njemu mačke.
     "Helou." Zvuk Ričijevog glasa nateruje joj suze u oči. "Dobili ste broj 555-5252. Riči, Eli i Robert nisu sada kod kuće. Molim ostavite nam poruku pa ćemo vas pozvati."
     Još jedno 'klik', onda duži ton. Dženet okleva, onda brzo spušta slušalicu. Ne sme rizikovati da ostane snimljena poruka, koja bi pred nekim kengurskim sudom mogla poslužiti kao opipljiv dokaz da Riči poznaje jednu izdajnicu. Ona vadi karticu iz proreza, a imena joj tek sad stižu do svesti. 'I Robert.' Ne samo Riči i njegova žena, nego i Robert.
     "Znači, probio se u planine. Oh, Bože, hvala ti."
     Dženet posegne da uzme torbicu i vrati karticu u nju, ali joj se prsti okliznu na vinil; zamalo da je ispusti. Osvrne se: dvoje ljudi stalo u red, ispred govornice. Prva u redu, međutim, stoji njena manija gonjenja. Šta su, u stvari, to dvoje, ta Pakistanka u bledosivom odelu i taj Englez u prugastom? Možda su agenti? Da bi dobila bar malo vremena, ona odglumi da joj je ispao novčanik, čučne, tiho izgovara neka izvinjenja koja niko ne čuje, prikuplja svoje stvari, ubaci karticu tu gde već ima novčanik, maramice, olovku i sveskicu, i američki pasoš koji joj je nekada toliko značio. Ustane, uhvati puna usta vazduha, namešta torbicu o rame, polaže šaku na vrata. Englez gleda na sat. Žena iz Pakistana se zadubila u majušni adresar.
     Dženet hvata vazduh još jednom, onda širom otvara vrata i iskoračuje napolje. Pakistanka klizne u govornicu; Englez se primakne vratima; nju ni da pogledaju. A ona odlazi snažnim, dugim koracima, slepo usmerena prema kapiji parka, u potrazi za onom bezbednošću koju daju zelene stvari što rastu. Počinje neki vetar, ogolele grane drveća šušte. Nešto dalje je bazen po kome plivaju patke. Dženet im se smeška kao mentalno zaostalo dete. Robert je slobodan, i najverovatnije će ostati slobodan, jer hunta, zaista, nema razloga da lovi njega, apolitičnog umetnika, popularnog nastavnika najnepolitičnijeg predmeta na svetu.
     Ali nema nikakvih vesti o Mandi. Gleda kako patke plivucaju malo tamo, malo ovamo, gleda mušice koje lebde iznad same ivice vode, i pokušava da donese odluku jednom zauvek. Da li će se usuditi, ili ne, da opet pozove Ričija? Kako je glupo bilo, s njene strane, što ga je uopšte dovodila u opasnost. Glupo i sebično. Ali uteha je bar ovo: ako vojna policija utvrdi odakle je poziv stigao, moći će da dozna samo da je to bilo iz jedne telefonske govornice u Londonu, blizu Grin Parka. Kćerka moja. Ne usuđujem se pozvati moju kćerku. Ona ne želi da ja nju zovem. Dženet oseća kako se njena radost što je Robert bezbedan gužva kao papirić u pesnici. Jeca, i zuri u tuđinski travnjak, u korenje tuđinskog drveća. U visinama se beli oblaci nagomilavaju jedan na drugi, a vetar počinje duvati baš jako.
     Čitave zavese kiše padaju, nad Temzom se uvijaju. Muškarci u žutim ogrtačima od glatke plastike saginju se i vuku teret, nabacuju vreće s peskom, prave bedem širok šest vreća, a visok koliko god ga oni visoko mogu nazidati. Tanka žuta linija, kaže Dženet sebi. I ona je odevena u isti takav ogrtač protiv kiše. Stoji na pristaništu 'rečnog autobusa' i gleda kako crveni kamion, natrpan vrećama sa peskom, dolazi sivom ulicom, ka radnicima. Ka njoj žuri, trčkara, Vi, koja se bori sa iskrivljenim kišobranom. Kapi kiše svetlucaju na bledoplavoj kosi.
     "Doktor Ričards mi kaže da si dobila crvenu karticu."
     "Juče ujutro, jea. Izgleda da nikakvih problema nije bilo. Samo uobičajeno birokratisanje. Tip koji je trebalo da potpiše karticu bio je na godišnjem odmoru. To je sve."
     "E, super."
     "Jeste, hm. Drago mi je, naravno." Dženet se okrene da opet gleda ljude koji istovaruju kamion. "Nisam ni očekivala da me deportuju ili bace u tamnicu."
     "Ne b' mi ni dozvolile tako nešto. Ja i cure, nešto b' smislile. Im' nas poprilično, znaš, po celom ovom krvarećem ostrvu. Cura kao što smo ja i Rejč i Meri i ostale. Mislimo da si super, znaš, a povezale smo se u mrežu."
     "Jeste li?" Na trenutak Dženet ostaje nema. Jednim dugim naporom uspeva da proguta i da se vrati u normalno stanje. "Hvala. Drago mi je što vas ne moram pozvati da to i dokažete."
     "Naravno, ne b' bilo nimalo zabavno." Osmehuje se Vi, izvijenim, malim osmejkom. "A sad nije bitno, jer si dobila azil, zar ne?"
     "Tako je. Ali reci svima da zaista cenim njihov stav."
     "Re'ću, ne brini. Nego, vidi." Vi zastaje, osvrne se. "Otvorile smo kanal. Da li želiš da potražimo neku informaciju za tebe?"
     Mogla bih da zatražim da mi nađu Mandin broj. Sigurno bi uspele. 'Sitnica', provaliti u vojni telefonski imenik. Ali nije u stanju da ovo zatraži, usta kao da su joj ukočena. Šta ako studenti pronađu Mandin broj, i ona pozove, a Mandi spusti slušalicu, šta ako Mandi saopšti, jasno i neporecivo, jednom za svagda, da ne želi više nikakav poziv od majke? Vi čeka, malo se osmehuje. Dženet bi mogla zatražiti. Našli bi, ona i Hari, broj.
     "Pa, zapravo", kaže Dženet, "ono što je meni stvarno potrebno jesu moje beleške i drugi materijali, sve što sam snimila u memoriju mog kompjutera za svrhe daljih istraživanja. Ali sigurno je vojska zaplenila moj kompjuter. A ako nije čak ni uključen u struju, nećete moći uspostaviti kontakt s njim."
     "Pa ne znam baš. Šta ako su presnimili sve u neku, kao, centralnu memoriju? Kladim se da su kao što je Inkvizicija bila, sve unose u zapisnike i arhive, čuvaju finu i urednu evidenciju o svakoj jeresi."
     "Nikad nisam pomislila na to."
     "Al da se u tome snađemo, trebaće nam neko vreme. Znam kako ćemo. Ti počni zapisivati sve što si zapamtila, nazive fajlova, šifre, sve. To će nam dati neki orijentir, ako pronađemo njihove centralne memorije." Vi se opet smeška. "A mi ćemo u svakom slučaju tragati upravo za tim, za njihovim centralnim memorijama."
     "Jea, pretpostavljam da to želite."
     "Ak' ti treba još nešto, samo kaži, videćemo šta se može uraditi."
     "Hoću, Vi. Hvala. Mnogo ti hvala."
     Ali ona već zna da Mandin broj neće zatražiti nikada, zna da bi znanje tog broja bilo preveliko iskušenje da ga i upotrebi, da pozove, da kasno jedne noći doživi slom i otipka te brojke, samo da bi, onda, čula kako njena kćerka treska slušalicu dole najbrže što može.
     "Krvavo hladno, ovde", kaže Vi. "Da uđemo?"
     "Još minut."
     Čuje šuškanje kišobrana, čuje da se Vi udaljila samo nekoliko koraka. Verovatno će devojka tu čekati, sve dok ona ne odluči da uđe u zgradu. Radnici se okreću, razmahuju, nabacuju vreće na nasip, njihovi žuti ogrtači lepršaju. Temza klizi pored bedema, mrka pod sivim nebom.
     "Riveran", kaže Dženet. "Ove sam fragmente prislonila uz moje ruševine."
     Okreće se i polazi za studentkinjom, unutra.









Džoe Haldemen: POVRATNA SPREGA
     Ova igra bila je lakša pre nego što sam postao poznat, ili izvikan, i pre nego što je prokleti proces postao tako uspešan. Tada sam još mogao da se pretvaram da je to moja umetnost, ili bar tu negde. A sada, kad te jednom nadrogiraju i uguraju u 'kožu', teško je reći čije oko odmerava model, čija ruka drži četkicu.
     Radiću kojom god slikarskom ili crtačkom tehnikom klijent želi, ukoliko to ima smisla. U najvećem delu moje karijere, ljudi su birali moju specijalnost, prozirni akvarel, ali pošto sam se proslavio 'čudovištem sa Menhetna', mnogi žele da izdletujem gusti akril u osnovnim bojama. Dosadno. Ali oni sliku odnesu kući, okače je i upitaju svoje prijatelje: "Zar nije da se usereš od straha?" Obično je to stilska asocijacija na 'čudovište', a ne pravo stanje stvari. Noćne more većine ljudi ostaju bezbedno skrivene kada uzmu četkicu u ruke. I to je dobro. Ako je klijent 'izgubljen slučaj', saradnja može da bude zaista uznemirujuća - a možda i otkrovenje. Mnogi od nas nalaze angažman u ustanovama za mentalno zdravlje. Neki u njima nađu i boravište. Profesionalni rizik.
     Sada barem zarađujem dovoljno po angažmanu, zahvaljujući opštoj popularnosti slučaja 'Čudovište', tako da mogu da odvojim pola godine da putujem i slikam za svoju dušu. Ove godine trebalo je da otputujem prvog februara i počnem odmor jedrenjem po Karibima. Do tada je bilo preostalo još nedelju dana, a ja sam već mogao da osetim sunce, ukus ruma. Stan i atelje ću iznajmiti, pa sam već bio spakovao odeću i pribor u dve male torbe. Vodene boje ne zauzimaju mnogo mesta, a tamo kuda sam krenuo ne treba vam ni mnogo odeće.
     Čak sam došao u iskušenje da se odreknem svog rasporeda i da odem na ostrva ranije. To bi više koštalo i zbunilo bi moje prijatelje koji me znaju kao metodičnog i tačnog. Ali trebalo je da to uradim. Bože, zaista je trebalo da to uradim.
     Pao je jedan od onih naglih, teških snegova koji Menhetn učine lepim na neko vreme. Išao sam dužim putem, u odlasku na ručak i u povratku, kroz Central Park, spreman da trampim malo dodatne opasnosti zarad lepote. Sem toga, moj štap trebalo je da ima električno punjenje dovoljno da onesvesti konja.
     Čovek koji me je čekao u predvorju nije izgledao kao neko ko bi pravio probleme, ali nikad se ne zna. Nizak, ćelav, sa staromodnim naočarima u stilu Džona Lenona.
     On se predstavio dok sam se ja petljao sa kaputom i čizmama. Huan Karlos Segura, finansijski savetnik.
     "Da li ste ikad ranije slikali?" pitao sam ga. "Crtali, vajali, bilo šta...?" Neki od najzanimljivijih radova koje stvaram u saradnji potiču od neiskusnih, zahvaljujući njihovom nepoznavanju pribora i tehnika, što ima za ishod srećne slučajnosti - spontanost.
     "Ne. Moje nadarenosti leže negde drugde." Mislim da sam mogao da procenim koliko je bio bogat po ustaljenim znakovima više klase, po kroju njegovog konzervativnog, sitno prugastog sakoa, po zlatnom mehaničkom satu - ali moje nadarenosti leže negde drugde. Zato sam ga direktno upitao: "Vi znate koliko su skupe moje usluge?"
     "Znam. Sto hiljada dolara dnevno."
     "I znate da morate da prihvatite rad takav kakav je? Nema jemstva za vraćanje novca."
     "Razumem."
     "Onda smo zaključili posao." Pozvonio sam mojoj asistentkinji Alison da pristavi čaj dok smo čekali prastari lift.
     Ljude koje nije impresionirao moj atelje, sa svojim originalnim Pikasom, Moneom, Dalijem i Tarnerom, često je fascinirala Alison. Ona je lepa, ali je ogromna, preko metar i devedeset, ali savršenih razmera, kao da ju je neka magična naprava uvećala za dvadeset posto. Segura nije primetio slike na zidovima, a ni na nju nije ni trepnuo. Možda je to trebalo nešto da mi kaže. Prihvatio je čaj i učtivo joj se zahvalio.
     Duvao sam u čaj i proučavao Seguru preko šoljice. Izgledao je ozbiljan, promišljen, miran, kao i 'čudovište sa Menhetna'.
     "U telefonskom imeniku ima pola strane mojih kolega, facilitatora", rekao sam. "I svaki od njih naplaćuje manje nego ja." Verujem u direktan pristup. To me ponekad košta porudžbine.
     Klimnuo je glavom, proučavajući on mene zauzvrat.
     "Neki ljudi me žele samo zato što sam najskuplji. Manji broj njih zbog toga što poznaju moje radove, moje sopstvene radove, a oni su veoma dobri. Većina želi sliku koju je naslikao čovek što je oslobodio čudovište iz Kloda Averija."
     "Važno vam je da znate zašto sam izabrao vas?"
     "Ukoliko više znam o vama, to ćete bolju sliku dobiti."
     Klimnuo je glavom i zastao. "Onda prihvatite ovo. Možda me je pedeset posto navelo to što ste najskuplji. To je ponekad pokazatelj vrednosti. Što se tiče vaših, ili bilo čijih umetničkih sposobnosti, tu sam potpuna neznalica."
     "Znači, pedeset posto je 'Čudovište'?"
     "Ne baš. Pre svega, nisam zainteresovan da toliko platim za nešto što mnogo drugih ljudi ima. A ni stil mi se ne dopada. Dva moja poznanika poseduju slike koje su uradili sa vama na taj poremećeni način. Ali, gledajući njihove slike, palo mi je na pamet da bi bilo moguće i nešto suptilnije. Vi. Vaš bes što vas koriste na ovaj način."
     "To sam izrazio na svojim slikama."
     "Siguran sam da jeste. Ono što ja želim jeste, pretpostavljam, da izrazim svoj bes. Na svoje klijente."
     To je bio novi momenat. "Ljuti ste na vaše klijente?"
     "Ne na sve. Na većinu. Ljudi mi daju velike svote novca da ih ulažem za njih. Svaka tri meseca dobijam postotak od zarade." Spustio je šoljicu i stavio ruke na kolena. "Ali većina njih želi neko jemstvo. Na kraju krajeva, to je njihov novac."
     "A vi više volite da sledite jednostavnu strategiju", rekao sam. "Da upotrebite sav njihov novac na isti način. Što više kapitala stoji iza vašeg šablona investiranja, to je manji stvarni rizik, budući da pretpostavljam da ne morate da vraćate postotak, ukoliko investicija propadne."
     "Za jednog umetnika, dosta znate o novcu."
     Nasmešio sam se. "Ja sam bogat umetnik."
     "Ljudi su emocionalno vezani za svoj novac; osim što žele da zarade više para, oni žele da sa njim nešto i učine. Oni žele da promene svet."
     "Zanimljivo. Vidim sad vezu sa mojim radom. Moje klijente."
     "Shvatio sam to kad sam čitao prikaz u 'Forbsu' pre par godina."
     "I čekali ste da moja cena padne?"
     "Vaša cena je, u stvari, opala devet posto, zbog inflacije od tada. Uskoro ćete je podizati."
     "Dobro tempirano. Volim okrugle brojke, pa idem na sto dvadeset hiljada kada se vratim sa odmora u avgustu." Uzeo sam nalivpero i blokčić i počeo da crtam zbijene uporedne linije. To mi pomaže da razmišljam. "Veza, analogija, je dobra. Znam da mnogi moji klijenti mora da su nezadovoljni apstraktnim mazarijama koje ih koštaju šest cifara. Ali oni dobijaju upravo ono za šta su platili. Ja im to unapred objasnim, i ako oni reše da me ne čuju, to je njihov problem."
     "To ste rekli i u onom članku. Ali ja ne želim apstraktne brljotine. Ja hoću vaš uobičajeni medij kad ozbiljno radite. Staromodni hiperrealizam."
     "Želite li akvarel bostonske škole?"
     "Baš to. Znam predmet posmatranja i postavku..."
     "To znači tri nedelje rada, najmanje. Više od dva miliona dolara."
     "Ja to mogu sebi da priuštim."
     "A možete li da priuštite da napustite svoj posao na tri nedelje?" Crtao sam linije veoma brzo. Ovo bi zaista upropastilo moje planove za odmor. Ali to bi bilo pola mog godišnjeg prihoda za tri nedelje.
     "Ne samo da ću otići na tri nedelje, nego idem baš tamo gde i vi. Na Kajmanska ostrva. U Džordžtaun."
     Samo sam ga pogledao.
     "Kažu da je plaža divna."
     Nisam ga ni pitao kako je saznao o mojim planovima za odmor. Preko kompanije kod koje imam kreditnu karticu, pretpostavljam. To što se toliko potrudio pre našeg prvog razgovora ukazivalo je na nešto. On je bio čovek koji ništa ne prepušta slušaju.
     Želeo je fotografski vernu sliku nage žene koja sedi u sali za konferencije, sama, proučavajući dokumenta, sa naočarima u okvirima od roga. Sala za konferencije da bude otmena.
     Sala nije trebalo da bude problem, s obzirom na to da novca nije nedostajalo i da Džordžtaun ima isto toliko banaka i zgrada osiguravajućih zavoda koliko ima i bikinija. Model je bio druga stvar. Većina modela iz Džordžtauna bi bile crnkinje, što bi zapetljalo poruku slike, ili bi to bile dokone lepotice sa plaža sa silikonskim grudima i belim štraftama od sunčanja. Rekao sam mu da nam treba obična žena, dobro građena, ali ozbiljnog izgleda, neko čije bi držanje zračilo dostojanstvom i kad je naga. (Pokazao sam mu Olimpiju i Nagu Maju, neke slike Delakroa i nekoliko Vietovih Helgi koje su imale tu osobinu.) Isto tako, morala bi da bude đavolski dobar model, koji bi tri nedelje sedeo u istom položaju. Predložio sam da unajmimo neku iz Njujorka i da je povedemo sa sobom. Složio se.
     Alison je gledala kroz špijunku, što je bio deo njenog posla. Kad je Segura otišao, ušla je i sipala sebi šolju čaja. "Ludak", rekla je.
     "Ali zanimljiv ludak. Bogat."
     "E, ako si ti ikad uzeo nekog ludaka iz sažaljenja, mora da ja nisam gledala." Umešala je punu kašičicu džema u svoj čaj. Ruski stil. To radi samo zato da bi me gledala kako se ježim. "Znači, treba da nabavim karte za Kajmanska ostrva za mene i MM-a?"
     "Aha, za petak."
     "Prvu klasu?"
     "Koliko ti to znači?"
     "Ne znam. Hoćeš da ti saspem šolju čaja u krilo?"
     "Prvu klasu."
     Nije bilo lako naći pravi model. Znao sam dve-tri žene koje su ispunjavale uslove što se tiče fizičkog izgleda i sposobnosti za sedenje, ali one su mi bile prijateljice. To bi se kosilo sa klijentovim željama, pošto je on očigledno želeo hladan, klinički pristup. Alison i ja proveli smo popodne prelistavajući agencijske dosjee i još jedno popodne u razgovorima sa ljudima dok nismo pronašli pravu. Rondu Spek, trideset godina, toliko vitku da su joj se videla rebra. Nije mi se dopala kad sam je video, a još manje kada je svukla odeću, zbog načina na koji me je gledala - izveštačen grimase neodobravanja na njenom licu. Čak i kad bih bio heteroseksualan, ne bih je posmatrao nikako drugačije sem poslovno. To se graničilo sa odbojnošću i moglo bi da bude korisno za sliku, pomislio sam. Nisam ni sanjao do čega će to dovesti.
     Rekao sam Rondi da posao uključuje i besplatan put na Kajmanska ostrva, a ona je pokazala toliko poleta kao da sam rekao Long Ajlend. Malo se razvedrila kad sam joj opisao postavku. Radila je na svojim studijama prava i mogla bi da uči dok pozira. To je i meni pomoglo da se distanciram od nje, pošto nisam baš veliki ljubitelj te profesije.
     Pozvao sam svoju banku u Džordžtaunu i opisao joj kakva mi je kancelarija potrebna. Banka je znala jednu malu advokatsku firmu koja se zatvarala zbog februarskog odmora i raspitaće se.
     Prošlo je nekoliko godina od kad nisam slikao aktove, a do sada sam ionako uradio samo dve foto-realistične studije. Nisam želeo da radim sa Rondom nimalo više nego što sam morao, niti da je platim više nego što sam morao, pa sam pozvao prijateljicu građe slične Rondinoj da dođe i pozira. Dva dana sam radio skice i fotografije, eksperimentišući sa pozama i svetlom. Odneo sam ih Seguri i dogovorili smo se o pozi - žena, hladno podignutog pogleda sa svojih papira, kao da su je prekinuli, jako svetlo stone svetiljke ostavlja jednu polovinu njenog lica u senci. To što će stona svetiljka biti jedini izvor svetlosti takođe izdvaja figuru od detalja kancelarije, koja će biti predstavljena fotorealističnom podrobnošću, ali zatamnjeno, dajući pozadini zlokoban izgled.
     Zatim sam proveo tri dana radeći brižljivo portret modela, glavu i gornji do tela, rešavajući neke tehničke probleme o tome kako predstaviti sjajnu kosu i male grudi. Želeo sam da izgledaju čvrste, neženstvene, pa ipak realistične.
     Odneo sam portret u Segurinu kanclariju i on ga je odobrio. Jedino je imao sumnji u pogledu sebe samog. "Jeste li sigurni da ću ja biti sposoban da stvorim nešto uz tu vrstu kontrole? Ja bukvalno ne umem da nacrtam ni lice da liči na lice."
     "Nema problema. Vaše ruke biće ukočene od upotrebe nerazvijenih mišića, ali dok ste u 'koži', vaši pokreti biće potpuno isti kao moji. Jesam li vam pričao kako sam jednom i sam unajmio facilitatora?" Odmahnuo je glavom. "Zanimalo me je kako izgleda s one druge strane. Unajmio sam gitaristu-kompozitora i proveli smo dva dana pišući kratku fugu u stilu Baha. Počeli smo sa četiri poslednja slova mog prezimena - koja su, kakva slučajnost, činila akord A-mol 7 - i sačinili čudesno složen mali muzički komad koji je nesumnjivo bio moj. Mada ne mogu da ga odsviram."
     "Međutim, u 'koži' ste mogli da ga svirate."
     "Da, divno. Imam to snimljeno na kaseti, kako facilitator sedi pored mene svirajući na nemoj gitari od punog komada dok ja šetam po žicama sa brilijantnom osećajnošću." Nasmejao sam se. "Na kraju svakog dana ruke su mi bile tako slabe da nisam mogao da podignem viljušku, a kamoli četkicu. Prsti su mi ostali ukočeni nedelju dana." Mrdao sam prstima. "Vaše iskustvo biće manje ekstremno. Korišćenje četkice ne zahteva tako neprirodno istezanje kao sviranje gitare." 'Facilitation' u psihologiji označava povećanu lakoću pravljenja svakog pokreta usled popuštanja nervne napetosti uz pomoć stalnog dodavanja neophodnog stimulansa. 'Facilitator' u ovom slučaju označava lice koje upravlja tim pokretima. Prim. prev.
     Segura je bio spreman da odvoji još sto hiljada dolara za jednodnevnu demonstraciju. Bio je to tok stvari koji se dao predvideti kada se pogleda unazad, znajući da je on čovek zarobljen svojim nepoverenjem i teran, ili bar usmeravan, onim što bih ja nazvao paranoja.
     Predložio je autoportret. Rekao sam mu da bi autoportret morao da se radi sa fotografije, s obzirom na to da vam 'koža' veoma izobliči lice, gotovo kao kada se pljačkaš banke maskira čarapom. To ga je zanimalo. Trebalo je da provede u 'koži' tri nedelje, zašto onda da ne snimi kako to izgleda? Pravio sam se da niko ranije nije došao na tu zamisao i rekao, važi, zvuči zanimljivo.
     U stvari, to sam već dva puta radio, ali oba puta saradnici su proizveli apstrakcije naslikane debelim slojevima boja koje ni na šta nisu ličile. Segura će biti drugačiji.
     Po zakonu, kada jednom počnete sa facilitacijom, mora biti prisutan lekar. Kad proces krene, svaka medicinska sestra, odnosno lekar mogu ga prekinuti istog trenutka, ako biosenzori pokažu da se nešto dešava. Pritisne dugme koje pušta uspavljujuće sredstvo u moj krvotok, što prekida vezu. Na taj način sam ostatak dana omamljen valijumom. Dobar razlog da tražite da vam ljudi plaćaju unapred.
     U mojoj zgradi stanuje doktor koji je uvek voljan da skokne gore i zaradi sto dolara za pet minuta rada. Uvek koristim i istog medicinara, pažljivog i opreznog čoveka sa neprikladnim imenom Merion Merion. On sebe zove MM, pošto je smeđ i dežmekast.
     Namočio sam i povezao četiri polutabaka D'Ark, debela, hladno presovana, ostavljajući tako mogućnost da tri pokvarim, i pripremio moju standardnu paletu za portrete. Zakazao sam seansu sa početkom tačno u 9.30. MM je, kao i obično, došao rano, da popije čaj i da se našali sa Alison i sa mnom. On je šaljivdžija po prirodi, a mislim da je isto tako i prirodni psiholog. U svakom slučaju, on me opušta pre nego što se suočim sa onim što može da bude prilično zamorno iskustvo.
     (Ovde treba da istaknem da nije uvek loše. Kad saradnik ima dara, kad je izvežban i prijatne naravi - to može da bude osvežavajuće, kao igranje sa veštim partnerom.)
     Ostali su se pojavili na vreme i prionuli smo na posao. U predsoblju mog ateljea nalaze se dva uporedna stola za pregled. Segura i ja smo se svukli i legli, i dobili injekcije bafera (tampon-sredstva), koje deluju šest sati. MM je zalepio indukcione elektrode na odgovarajuća mesta na našim obrijanim glavama. Onda je, uz Alisoninu pomoć, navukao 'kože' na nas, zalepio ih i ispumpao vazduh.
     Segura i ja probudili smo se istog trenutka kad je MM uključio slabu struju koja je započela proces. To je kao da ste istovremeno marioneta i onaj što povlači konce. Gledao sam kroz Segurine oči. Njegovo telo me je podiglo, skliznulo me na pod i ušetalo u atelje. Spustio me je na stolicu ispred gotovo vodoravnog slikarskog stalka i ogledala. Onda sam ja preuzeo.
     Kad biste nas gledali kako radimo, videli biste dva čoveka koji sede jedan pored drugog, kako se bave nečim što izgleda kao vredno uvežbana rutinska pantomima. Ako jedan od nas počeše uvo, to radi i drugi. Ali, gledano iznutra, stvar je složenija: mi razmenjujemo kontrolu iz sekunde u sekundu. Eto zašto ne može svaki dobar umetnik biti dobar facilitator. Morate imati instinkt za to kada da istaknete svoje mišljenje, svoje veštine, a da izvan toga prepuštate kontrolu klijentu. To je šest sati sa bukvalno po hiljadu odluka na sat. Stvar je iscrpljujuća. Ja zaradim svoj honorar.
     Moja prvobitna zamisao bila je, u smislu komopozicije, slična onome što će biti i naš akt - realističko lice veoma osvetljeno, zažareno ispred nejasne pozadine. Neće biti vremena da se pozadina naslika, naravno.
     Napravio sam bledi crtež glave i ramena, za šta je trebalo skoro jedan sat. Zatim sam uzeo odgovarajuće oštru četkicu i pažljivo nacrtao obrise crteža frisketom kompaktnim kao gumeni cement. Preko njega možete da slikate, a kada se boja osuši, obrišete ga gumicom ili vrhom prsta, otkrivajući papir i crtež ispod njega.
     Kada se frisket osušio, prebrisao sam sliku čistom vodom i onda napravio mastiljav preliv od pečene ambre i francuske azurnoplave. Naneo sam premaz preko cele slike i dok je još bio vlažan, ovlaš sam naznačavao rasplinute oblike tamnog i azurnoplavog, što će ukazivati na zatamnjenu pozadinu. Onda sam pozvonio Alison da uđe i osuši ga, dok sam/smo šetali unaokolo opuštajući se. Ušla je sa fenom za kosu i radila nad vlažnim papirom pažljivo, ravnomerno, mada nisam gledao. Ponekad dramatični premaz pozadine jednostavno ne dejstvuje kad se osuši - ili izgleda upadljivo, ili sirasto, ili mutno - i ne postoji način da se to popravi.
     (Možda biste mogli da ostavite papir nakvašen preko noći i tako uklonite sav pigment. Ipak, bolje da jednostavno počnete sve iz početka.)
     Poveo sam Seguru do izbočenog prozora i pogledao napolje na grad. Sneg koji se zadržao na zaklonjenim delovima krovova bio je siv ili crn. Saobraćaj je mileo u vidu tankih svetlih linija. Pešaci su žurili po vetru i raskvašenom snegu.
     Segurino telo želelo je cigaretu i ja sam mu dozvolio da me povede do njegove odeće i da zapali jednu. Nailazak narkotika delovao je dezorijentišuće. Morao sam da nas naslonim na zid da se ne zateturam. Mada nije bilo neprijatno kad sam kontrolu prepustio njemu. Nema potrebe da dominiram motornim reakcijama dok ne uzmemo četkicu u ruke.
     Alison je rekla da je preliv spreman i da dobro izgleda. Tako je i bilo - neodređeni, sumorni oblici koji sugerišu zatvorsku ili ludničku ćeliju. Urolao sam izgnječeno sredstvo za brisanje i pažljivo sastrugao frisket. Potezi svetlom olovkom lebdeli su nad tamom kao misao oslobođena tela.
     Morao sam opet upotrebiti frisket, ovog puta da bih okružio crtež svetlim oreolom, i tu je došlo do manjeg neuspeha: propustio sam da stavim četkicu za frisket u razređivač i čekinje su se osušile u čvrst, neupotrebljivi komad. Sam sam sebe iznenadio kada sam je bacio preko sobe. To je bilo Segurino delo.
     Pronašao sam još jednu poštenu četkicu i pažljivo radio tanku frisketnu masku oko glave i ramena, da bih sprečio da se tamna pozadina razlije, ali sam nekoliko puta morao da zastanem i podignem četkicu, jer mi je ruka drhtala od Segurinog suzbijenog besa zbog greške. Opusti se, bila je to jeftina četkica. Mora da je pakleno za tebe raditi.
     Prvo, razređen žuti preliv, nova 'kambodža' (svetložuta) preko celog lica. Dohvatio sam fen i sušio šest ili sedam minuta, da bih bio siguran da će preliv biti suv kao kost, a za to vreme planirao sam sledećih nekoliko etapa.
     Ova tehnika - glaziranje - sastoji se od građenja slike tako što se nanosi sloj po sloj razvodnjene boje. To zahteva strpljenje i preciznost, kao i dobru procenu. Ponekad želite da prethodni sloj bude potpuno suv, a ponekad vlažan, da bi se ublažile linije između dve boje. Ako je previše vlažan, rizikujete da zamutite boje, što se ne može popraviti i može biti kobno. Ali to je jedna od stvari koja me privlači u toj tehnici, izazov da staviš sve na jednu kartu - pravovremeni potez četkicom.
     Segura je očigledno mislio drugačije. Neobično za čoveka koji se u stvari kockao da bi zarađivao za život, premda novcem drugih ljudi. Kad je jednom shvatio šta radim, želeo je da svaki sloj bude bezbedno suv, pre nanošenja sledećeg. To jeste, ta tehnika, ali ne i moja tehnika za koju je platio. To bi, štaviše, ovaj portret, ionako izopačen, pretvorilo u klovnovsku masku.
     Stoga sam ga malo potisnuo, uspostavljajući svoj, da tako kažem, autoritet. Nisam želeo da ovo postane takmičenje volja. U stvari sam samo hteo kontrolu nad fenom, a ne nad Huanom Karlosom Segurom.
     Došlo je do male borbe, svega par sekundi. Teško je opisati taj osećaj nekome ko nije koristio facilitatora. To je nešto kao kad nervirate samog sebe što niste sposobni da se odlučite, ali je dosta intenzivnije - bukvalno 'jedno telo, dva uma'.
     Naravno, u takmičenju sam pobedio, jer ja imam deset hiljada puta veće iskustvo u tome nego Segura. Spustio sam fen, i sledeći sloj, koji je određivao udubljenja na licu vidljiva kroz 'kožu', dao je meke ivice. Bacio sam pogled u ogledalo i automatski zapazio mesta na koja ću se vratiti kasnije, kada se papir osuši, da bih naslikao prave linije, koje definišu dno očnog brega, vrh usne, istureni deo uha.
     Portret je bio gotov za dva sata, ali je pozadini još nešto nedostajalo. Rukovodeći se nejasnim sećanjem od pre nedelju dana, prevrnuo sam po knjizi fotografija Metjua Bredlija - vizije pakla građanskog rata. Naše lice u 'koži' ličilo je na neke leševe, one koji su zurili, otvorenih usta. Pronašao sam pozadinu kakvu sam želeo, rasute ostatke porušenog zida od cigala, i odneo knjigu nazad na postolje. Naslikao sam nagoveštaj zida na pozadini, nanoseći na suvo ambru i ultramarin sa trunčicama i nitima zgrušane krvavocrvene boje, alizarina, C14H8O4 - crvenkastožuta kristalasta supstanca. Prim. prev. a to sam prigušio sirovom ambrom. Onda sam ubacio četkice u vodu i sklonio pogled, pozvonivši MM-u. Nisam želeo da ponovo vidim sliku, dok to ne učinim svojim sopstvenim očima.
     Izlazak iz facilitacionog stanja traje duže nego ulazak, naročito ako ne prođe punih šest sati. Preostali bafer mora se neutralisati nizom ubrizgavanja u određenim razmacima. U suprotnom, Segura i ja teško da bismo bili sposobni da hodamo, očekujući saradnju onog drugog, koje više nema.
     Ustao sam nekoliko minuta pre Segure. Alison je iznela sira, voća i posudu za led sa burgundcem. Bio sam gladan kao i uvek, ali sam samo malo gricnuo, čekajući ručak.
     Segura je navalio kao gladna životinja. "Šta mislite?" upitao je između zalogaja. "Valja li?"
     "Teško je reći dok radiš. Hajde da pogledamo." Pozvonio sam Alison i ona je unela sliku. Kao i obično, Alison je dobro obavila posao, slika se isticala na dvostrukom podmetaču crvene boje cigle i zelene boje šume, u crnom metalnom ramu.
     "Zaista dobro izgleda", rekao je on kao da je iznenađen.
     Klimnuo sam glavom i pijuckao vino, proučavajući sliku. Tehnički je bila dobra, ali bi verovatno visila u nekoj galariji godinama, mameći nervozne komplimente, pre nego što bi je neko kupio. Bila je izrazito ružna, portret brutalnosti. Izgledalo je kao da se koža napinje da zadrži masku besa. Nešto stvarno bolesno gorelo je u dubini tih očiju.
     On je uspravio sliku na kauču, i šetao gore-dole, diveći joj se iz različitih uglova. Na trenutak, ponadao sam se da će reći: "Ovo će biti dovoljno. Zaboravite na akt." Nisam se unapred radovao da provedem tri nedelje u njegovom bliskom društvu.
     "Ona nečim pleni", rekao je, cereći se. "Mogao bih da je upotrebim da plašim klijente."
     "Da li vam taj stil odgovara?"
     "Da. Odgovara mi." On me pogleda nekako iskosa. "Nejasno se sećam borbe oko nekog vida slike."
     "Tehničko pitanje. Naravno da sam ja pretegnuo - zato me plaćate."
     On je polako klimao glavom. "Pa, onda se vidimo u Džordžtaunu." Pružio mi je ruku, suvu i vrelu.
     "Vidimo se u petak ujutru. Biću u Hiltonu." Alison je stavila sliku u kožni povez i ispratila ga do vrata.
     Vratila se sa fotokopijom, u boji, te slike. "Bolesni, uobraženi dripac."
     Ja sam proučavao sliku, klimajući glavom. "Ipak, ovde ima nekog dara. Mnogi umetnici su uobraženi dripci."
     "Prisutni se izuzimaju. Ručak?"
     "Ne danas. Imam sastanak."
     "Je l' Hari?"
     "On je van grada. Momak koga sam sreo u teretani."
     Podigla je obrvu. "Mlad i sladak."
     "Mlađi od tebe", rekao sam. "Mada diže nos."
     "Aha, nos." Ona je nasula sebi čašu i ponovo napunila moju. "Dakle, ne vraćaš se za ručak?"
     "Zavisi."
     "E, pa, ja ću se vratiti oko dva, ako ti nešto zatreba." Pošla je u svoju kancelariju. "Srećno dizanje."
     "Nosa, do đavola." Nasmejala se i tiho za sobom zatvorila vrata.
     Poneo sam vino do prozora. Ledeni vetar čuo se kroz dvostruko prozorsko staklo. Ljudi na trotoaru žurili su, povijeni pod naletima vetra. Sutra ću ležati na snežnobelom pesku i plivati u vodi temperature tela. Nekoliko dana sunca, pre nego što se pojavi Segura. Popio sam vino i stresao se.
     U osamnaestom veku, kralj Džordž treći plovio je po Karibima kad je iznenadni vetar, verovatno orkan, smrskao njegov brod u komade. Ribari sa jednog od Kajmanskih ostrva odvažili su se da se suprotstave oluji kako bi izbavili preživele. Spasen, kako je on mislio, sigurne smrti, kralj Džordž je izrazio zahvalnost njegovog veličanstva naredivši da nijedan stanovnik ostrva nikad neće morati da plaća nikakve poreze britanskoj kruni, dok je sveta i veka.
     Tako, dok druga karipska ostrva imaju zanatske radnje i diskretne barove, Džordžtaun ima visoko uzdignute zgrade banaka i osiguravajućih kompanija. Mnogi Britanci i Amerikanci koji su napustili svoju domovinu tu žive i rade, vodeći svoje poslove satelitskim putem.
     I sam imam račun kod jedne banke u Džordžtaunu, i možda ću se tamo povući jednog dana. Za sadašnji trenutak mog života tu je suviše mirno, sem ako se javi orkan. Meni su potrebna bleštava uzbuđenja Menhetna, da stalno ulažem sebe, da budem na ivici opasnosti.
     Ali lepo je i otići. Plaža je idealno mesto za brze skice figura, zato sam se opuštao za svoj zadatak, puneći blok slikama žena kako šetaju okolo ili se igraju u pesku i vodi. Crtanje vas natera da gledate, pa sam prvi put postao svestan da se lepota crnkinje-ostrvljanke bitno razlikuje od lepote turistkinja, bilo da su belkinje ili crnkinje. Uglavnom je reč o držanju ili izrazu, dostojanstvenom i ravnodušnom. Turistkinje su uvek donekle pozerke, čak i kad su najopuštenije. To je, mislim, zbog prirode samog mesta, više nego zbog neke osobene ženske taštine. Ja obično mnogo više pažnje obraćam na muškarce i, verujte mi, mi u tom malom poroku dominiramo tržištem.
     Moje osoblje stiglo je u četvrtak. MM je otperjao u grad da vidi nije li jedna od dve njegove devojke saznala za onu drugu. Alison mi se pridružila na plaži.
     Onako impresivna kakva je u kancelarijskoj odeći, Alison je pravi spektakl bez nje. Ona nikad nije pocrnela; njena koža je kao slonovača. Hiljade sati u gimnastičkoj sali dalo joj je vrlo izraženu muskulaturu klasične statue. Nosila je crni kožni bikini sa vrpcama, koji je otkrivao sve što nije krajnje neophodno za razmnožavanje i dojenje. Ali ne verujem da bi je većina normalnih muškaraca opisala kao seksi. Bila je suviše glomazna. To njoj nije smetalo, jer skoro nikada nije bila fizički privučena nijednom muškarcu nižem ili slabije građenom od nje. To isključuje sve sem jednog promila muške rase. Trebalo je tek da nađe nekog Ajnštajna ili bar Švarcenegera među onima koji su te uslove ispunjavali. Obično bi se pokazalo da su nežni, ali zaokupljeni sobom, što se moglo očekivati, a ponekad više zainteresovani za mene nego za nju. Signalna svetiljkica za poruke bila je upaljena kad smo se vratili u hotel; i Ronda Spek i Segura su stigli. Nije bilo baš deset, ali mi smo se složili da je suviše kasno da im se javimo, pa smo otišli na spavanje.

     Odredio sam pozu i podesio osvetljenje pre nego što smo počeli, a Rondi sam objasnio šta tačno želimo. Segura je ćutao i posmatrao. Zadržao sam se duže nego što je bilo neophodno, petljajući se sa roletnama i reostatima koje ću staviti na dva izvora svetlosti. Želeo sam da se Segura navikne na Rondinu nagost. On je očigledno bio ispravan u tom pogledu, da ispravniji ne može biti, ali nismo želeli da slika otkriva bilo kakvu seksualnu radoznalost ili želju. Doduše, Ronda je bila nešto malo seksualnija od skuše, ali nikad se ne zna.
     Iz istog razloga nisam želeo da započnem samu sliku prvog dana. Počećemo nizom grubih skica ugljenom. Objasnio sam Seguri o kontrastima, koliko je važno da se uspostavi ravnoteža između svetlosti i tame. Naravno, bilo je to nešto što sam ja već razradio. Samo sam želeo da on bulji u Rondu dovoljno dugo da mu ta zamisao dosadi.
     Ali nije ispalo baš tako.
     U Džordžtaunu nam nije bila potrebna potvrda drugog lekara, pa je priprema trajala nešto kraće. Umetnik i klijent ušli su ujednačenim korakom u kancelariju, gde je Ronda čekala, proučavajući stranice beležaka uredno naslaganih na stolu.
     Tu su bile dve klavirske stolice sa istovetnim blokovima novinskog štamparskog papira i kutijama sa štapićima ugljena. Zamisao je bila da je skiciramo iz osam do deset neznatno različitih uglova, tako što će se Segura kretati oko nje u malom luku, dok ću ja raditi odmah iza njega, gledajući preko njegovog ramena. Teorijski, mogao sam biti bilo gde, čak i u drugoj sobi, pošto sam gledao kroz njegove oči. Ali izgleda da je ovako bolje raditi, naročito sa modelom.
     Skice su imale mnogo energije, toliko energije da je Segura nekoliko puta praktično probio papir dok je skicirao tamu oko sedeće figure. I sam sam se uzbudio, i to ne samo usled povratne reakcije od Segure. Vežbanje kontrasta jeste baš to - teorijska vežba u umetničkoj školi - ali Segura to nije znao. Ishod toga bio je da smo se približili pravoj umetnosti.
     Na to sam mu ukazao kad je bafer prestao da deluje. Skice su bile dobre, naglašene apstrakcije. Mogao si da ih okreneš naopako ili postrance, zadržavajući simetriju, gubeći pri tom temu, i još bi bile dobre.
     Imao sam u rukama rođenog umetnika. Segura je imao pravi prirodni dar. To nisam često imao prilike da sretnem. Ta kombinacija mogla bi da proizvede sliku određene vrednosti, veće nego što bih ja sam mogao postići, pod uslovom da sve ide kako treba.
     Alison i ja isplovili smo brodićem posle ručka - tačnije, Alison je isplovila sa mnom kao balastom, dok sam se lenjo pekao zaklonjen ogromnim šeširom za sunce. (Ona i ja smo gotovo podjednako svetle puti, i to nije sve što nam je zajedničko; ja sam gotovo isto toliko mišićav. Upoznali smo se u teretani Brodvejskog sportskog centra.) Jedrila je, a ja sam gledao nabujale oblake kako obrazuju nestvarne oblike na nemoguće kobaltnoplavom nebu. Umirujući zvuci brodića uljuljkali su me u san - pramac koji klizi kroz toplu vodu, cviljenje konopaca, nadimanje jedara.
     Probudila me je da joj pomognem da vratimo brodić nazad. U vidu hladne izmaglice počinjala je kiša, koja je na mahove postajala jača. Na nekoliko milja od obale videli smo prvu munju, pa smo spustili jedro, uključili motorčić, i uplovili pravo u marinu; razboritost je preovladala nad moreplovstvom.
     Osušili smo se u baru u marini i popili toplu čokoladu sa rumom, gledajući nalete vetra kako se kovitlaju nad morem i kopnom i osećajući se srećni što smo unutra.
     "Sutra fotografišemo?" upitala je.
     "Aha. A onda crtanje, crtanje, crtanje..."
     "Deo koji najviše voliš."
     "Oh, da." U stvari, ja to donekle i volim, na način na koji atletičar može da uživa u zagrevanju, u očekivanju pravog događaja.
     Sledećeg jutra postavio sam foto-aparate pre nego što smo se uvukli u 'kože'. Glavni foto-aparat bio je prilično složen i delikatan komad opreme; prastari aparat 8 x 10 cm, koji daje u dlaku precizne crno-bele negative. Mogao sam postići istu stvar modernim aparatom velikog formata, ali sam voleo ravnomeran rad ovog mehanizma, miris hrastovine i kože, osećaj dodira sa ranijim, manje užurbanim vremenima. Paradoks kombinovanja tehnologije tog vremena sa našom.
     Drugi aparat bio je polaroid srednjeg formata. U 'koži' i pod dejstvom bafera, vodio sam Seguru kroz tajnu umetnost i nauku o okidanju svetala, modelu, osetljivosti objektiva i eksponaži da bi se proizveo prefinjen spektar fotografija: niz od devedeset osam fotografija jedne žene, koje se međusobno neznatno ili duboko razlikuju. Proučili smo fotografije i nju i konačno se odlučili za pravu kombinaciju. Postavio sam prastari 8 x 10 i podesio osvetljenje. Fokusirali smo ga Segurinim nešto mlađim očima i izabrali tri vrlo malo različite eksponaže.
     Onda smo odneli film u mračnu komoru koju je MM improvizovao u toaletu firme. Razvili smo svaki film u rodinalu, fiksirali, isprali i okačili da se suše.
     Izišli smo iz mračne komore i proveli nekoliko minuta pušeći i proučavajući Rondu kako studira pravo. Rekao sam joj da je slobodna naredna tri dana i da treba da se pojavi u utorak ujutru. Klimnula je osorno glavom i otišla uvređena.
     Njena ljutnja bila je razumljiva. Sedela je tamo naga sve ono vreme dok smo se mi zabavljali u komori. Trebalo je da je pustim kada smo završili snimanje.
     Upalili smo još jednu cigaretu i shvatilio da ja nisam bio taj koji ju je pustio da čeka. Bio je to Segura. Hteo sam joj kazati da ide, a onda je on proizveo malu krizu koja nas je odvela pravo u komoru. Od tada nisam razmišljao o toj ženi, osim kao o izvrnutoj senci koja se pojavljuje u posudi za razvijanje.
     Pod datim okolnostima i nije bilo loše da ona bude neprijateljski raspoložena prema nama, ukoliko bismo uspeli da to neprijateljstvo zabeležimo na papiru. Ali je protiv moje prirode da loše postupam sa svojim saradnicima, pa čak i kad su privremeni.
     Pregledali smo svaki negativ pod svetiljkom, kroz lupu, zatim odneli najbolji nazad u mračnu komoru da se iskopira, jednostavnom 'kontakt-štampom' na najkvalitetnijem foto-papiru. Treći otisak Fotografski otisak izrađen tako što se negativ pritisne na foto-senzitivnu površinu, a onda propusti svetlo kroz njega. Prim. prev. bio je savršen: pun i čist, gotovo zastrašujući, jer je bio oštar poput oštrice noža. Mogla se videti jedna izbeljena dlaka koja je štrčala sa njene leve bradavice.
     Bilo je to dovoljno rada za jedan dan; u stvari, malo smo prekoračili granicu od šest sati i obojica počeli dobijati glavobolju i trnce. Još pola sata i to bi bilo duplo gledanje i drhtavica. I više od toga - mada to nikad nisam iskusio: završite mentalno poremećeni, dva uma su još električno povezana, ali više ne sarađuju. Neki siroti zamorčići išli su do grčenja i katatonije, dok je bafer bio još u fazi razvoja.
     MM nas je izvukao iz 'kože' i pomogao nam da siđemo do taksija. Do hotela nije bilo više od pet blokova, ali nijedan od nas dvojice nije se osećao baš atletski. Iz nekog razloga, mamurluk od bafera naročito pogađa ljude poput mene, koji su u veoma dobroj formi. Segura je bio mlitav, ali je imao manje problema prilikom izlaska iz taksija.
     Ponovo u sobi, navukao sam roletne na prozore i kolabirao, očajno gladan, ali suviše umoran da učinim bilo šta u vezi s tim sem da sanjam o hrani.

     Alison je postavila hartiju, jedan veliki tabak ručne izrade - od vruće presovane krpe za pravljenje papira, koja košta četiri stotine funti, koju je preko noći natopila i zatim spojila, ostavljajući dovoljno vremena da se potpuno osuši. Taj tabak hartije, onaj po kome će Segura crtati, koštao je više nego neke galerijske slike. Tabak na kome ću ja raditi bio je običan papir, sa istom hrapavošću.
     Postavili smo dva crtačka stola, čije su table bile pod istovetnim uglovima, s tim što je moj sto bio malo viši pošto sam imao veći okvir. Tamni projektor montiran iznad Segure projektovao je duplikat jučerašnje fotografije na skupi papir. Naš posao za sledeća tri dana bio je da napravimo precizne, ali osenčene obrise fotografije, koja će biti pažljivo izradirana kad slika bude gotova.
     Neki takozvani foto-realisti mimoiđu ovaj stupanj, kombinacijom fotografije i kserografije (proces kopiranja fotografije u kome se latentna slika sa originala prenosi putem svetlosti na naelektrisanu površinu sa koje privlači suprotno naelektrisane suve čestice, koje se zatim spajaju na kopir-papiru, ponovo stvarajući datu sliku) - praveći visokokontrastnu kopiju na akvarel-papiru. To čini njihov posao dobro plaćenom vrstom fotokopiranja. Rad sa pravim potcrtežom upućuje vas u sliku pre nego što prvi put umočite četkicu.
     Obojica smo seli i prionuli na posao, počinjući sa pravilno poređanim pravnim knjigama na policama iza Ronde. Bili su to neprivlačni objekti koji se ponavljaju, potrebni da bismo nas dvojica bili nečim zaokupljeni dok se privikavamo na ovu vrstu zajedničkog rada.
     Nekoliko minuta radili smo na parčićima papira, dok nisam stekao poverenje u njegovo oko i ruku. Onda smo prešli na pravu stvar.
     Posle pet jezivih sati završili smo gotovo trećinu pozadine, površinu veliku kao pola novinske stranice. Bio sam zadovoljan napredovanjem: radeći sam, ne bih mnogo više uradio.
     Segura nije bio baš srećan. U taksiju je njihao desnu ruku i zurio u nju, dok mu je zglob drhtao, a palac se prilično trzao. "Kako uopšte da nastavim s ovim", rekao je. "Sutra neću moći ni olovku da podignem."
     Ispružio sam ruku, čvrstu, mišićavu. "Ali ja ću moći. A to je ono što je važno."
     "Ovo bi moglo da mi trajno ošteti ruku."
     "To se nikad nije dogodilo." Naravno, nikad nisam ni radio s nekim tri nedelje. "Idite kod masera, onog čiju sam vam posetnicu dao. Ruka će vam biti kao nova. Imate li još tu posetnicu?"
     "Da." Pomerio se od nelagodnosti. "Ne želim biti ličan ili napadan, ali da li je taj čovek peder? To bi mi smetalo."
     "Ne bih znao. Ne nosimo male bedževe niti imamo tajni način rukovanja." Nije se nasmejao, ali je izgledao manje namrgođen. "Moj odnos sa njim je poslovan. Ne bih mogao znati da li je peder ili nije." U stvari, s obzirom na to da je moj odnos s njim uključivao i orgazam, ako nije peder, onda mora biti da je zaista glumac po metodu Stanislavskog. Ali sam pretpostavljao da će intuitivno osetiti Segurinu orijentaciju isto tako brzo kao ja. Maser bi trebalo da ima osećaj za svoje klijente.
     Sledeći dan protekao je mnogo bolje. Kao i ja, Segura je bio ohrabren pogledom na obrise pažljivo urađene prethodnog dana. Radili smo brže, a podjednako brižljivo, i završili ceo crtež, osim žene i stvari na stolu ispred nje.
     Trećeg dana sam osetio prvi nagoveštaj nevolje. Dok smo radili na Rondinom liku, Segura je hteo da pritisne isuviše jako. To bi moglo biti katastrofalno, ako bi vrh olovke pokidao uzdužne niti papira; to nikada ne bi moglo potpuno da se izbriše. Na ovoj vrsti slike ne smete imati obrise, samo oštro određenu masu koja se savršeno uklapa sa drugom oštro određenom masom. Linija olovkom bila bi isto što i mrlja od mastila.
     Pomislio sam da je taj pritisak izazvan običnim zamorom mišića. Segura nije bio u dobroj fizičkoj formi. Njegov normalni radni dan sastojao se od šest sati na konferencijama i šest sati telefonskih razgovora ili diktiranja prepiske. Čak se i izopačeno ponosio time što nije umeo ni da kuca. Nikada nije podigao ništa teže od cigarete.
     Ljudi koji misle da umetnost ne zahteva fizičku snagu trebalo bi da pokušaju da sede u jednom položaju šest sati, sa četkicom ili olovkom u ruci, buljeći u nešto ili u nekog i pokušavajući da prenesu njegovu suštinu na parče papira ili platno. Čak i atletičar napušta tu arenu sa bolovima i žiganjem. Mekušac kao što je Segura ne može čak ni da je napusti bez pomoći.
     Pa ipak, nije se žalio, osim što je izražavao bojazan da bi njegov zamor mogao uticati na projekat. Razuverio sam ga. U stvari, ja sam jednom prilikom uspešno završio delo sa jednim kvadriplegičarem toliko slabim da nije mogao ni sopstveno ime dva puta isto da napiše. Učili smo se kako da držimo četkicu u zubima.
     Bio je to trenutak koji oduzima dah, kada smo poslednji put isključili projektor iznad naših glava. Završen crtež lebdeo je na papiru, izuzetna sena onoga što će slika postati. Petnaest ili dvadeset minuta buljio sam u crtež kroz Segurine oči, smišljajući strategije za frisket i masku, već videvši u svojoj glavi kako papir odsijava glazuru nanošenu pažljivo sloj po sloj. Biće savršeno.
     Ronda nije bila baš raspoložena kad se vratila da pozira, posle tri dana koje je provela sama, ali izgledalo je da čak i ona deli naše uzbuđenje kad je ugledala potcrtež: on je projekat činio stvarnim.
     Prvi korak bio je da se frisketom pažljivo naslika njena figura, kao i stolica, svetiljka i sto, i nered na njemu. To je trajalo jedan sat, jer je figura na papiru bila visoka više od jedne stope. Takođe sam zamaskirao naše odraze na vazi i na staklu na polici za knjige.
     Shvatio sam da zavese treba započeti tankim prelivom Pajnove sive, a to nije boja koju obično držim na paleti, pa sam dao Rondi pauzu od pet minuta dok sam preturao da je nađem. Obukla je ogrtač, prišla slici i duboko udahnula vazduh. Čuli smo je na drugom kraju sobe. Pogledao sam i shvatio šta ju je uznemirilo. Slika njenog tela, divno detaljno urađena, bila je zamrljana sivim frisketom, pa je zaista izgledala neprirodno. Bila je nepostojeći, bezizražajni, negativni prostor koji lebdi usred gotovo fotografskog prikaza kancelarije. Svo troje smo se nasmejali njenoj reakciji. Počeo sam da objašnjavam, ali ona je znala za tehniku frisketa. Samo se našla zatečena.
     Čak i najbolji facilitatori imaju trenutke pometnje, kada je emocionalna reakcija klijenta na situaciju potpuno drugačija od njihove. Ovo je bio jedan od takvih trenutaka. Moja reakcija na Rondino isopoljavanje iznenađenja bila je neka vrsta ironičnog saosećanja, ali Segurina reakcija bila je zluradost.
     Shvatio sam i da mu se Ronda nije dopadala, nimalo. Ono što nisam shvatio (mada je to Alison znala od prvog dana) bilo je da nije samo Ronda bila u pitanju. Bile su to žene uopšte.
     Ja lično sam uvek voleo žene, mada sam već sa trinaest-četrnaest godina znao da ih nikad neću poželeti. Uopštavanje je opasno, ali mislim da su moja prijateljstva sa ženama obično bila dublja i iskrenija nego što bi bila da sam normalan. Normalnom muškarcu žena može jednostavno da se dopadne i da on poželi njeno prijateljstvo, ali tu uvek postoji molekul-dva testosterona koji zuji između njih, ako su oboje u godinama i u socijalnoj prilici kada seks može da postoji kao mogućnost, ma koliko daleka. I sam moram da se nosim sa tom komplikacijom sa nekim muškarcima za koje znam ili sumnjam da su homoseksualci, čak i ako ne osećam neku posebnu privlačnost prema njima.
     Crtež je rađen približno počev od gornje leve do donje desne strane, pa nazad do sredine zbog figure, ali će slika morati da se radi na manje pravilan način. Na celoj slici se radi istovremeno: sloj ružičastog alizarina nabacujete na hrbate jednog niza knjiga, pa na zasenčenu stranu vaze, pa na dva cveta. Potrebna vam je potpuna vizija gotove slike u glavi, da biste mogli predvideti redosled premaza, ponekad prekrivajući izvesna mesta frisketom ili, kad je reč o pravim linijama, trakom za skiciranje. Ovaj papir je, doduše, bio suv, pa je u pitanju bilo samo pažljivo rukovanje četkicom - patološki pažljivo. Boja ne može da se obriše.
     Naravno, Ronda je morala da pozira, iako će tokom prve dve nedelje njena slika biti skrivena iza frisketa. Tonovi njene kože imali su uticaja na boje svega ostalog. Njeno emocionalno prisustvo uticalo je na osnovu. A Segurino osećanje prema njoj davalo je 'ton' slici, i to bukvalno.

     Posao je normalno tekao. Dobro je bilo što je Segura predložio probnu sliku; imali smo prilike da razgovaramo o neophodnosti povremene smelosti i spontanosti kako bismo izbegli da slika postane samo vežba u savršenom crtanju. Naročito sa ovom tamnom, tužnom pozadinom, često smo morali praviti premaze vlažno na vlažno. Kada na rubovima slike pojedinodto budu meke i rasplinute, to može sliku učiniti stvarnijom, pre nego manje stvarnom. Naše oči vide svet precizno samo na iznenađujuće uskom području oko stvari koja drži našu pažnju. Ostalo je nejasna slika, mrlja koja se manje ili više zanemaruje. (Deo uma koji ne prenebregava pozadinu jeste životinjski deo koji iščekuje iznenadni pokret ili zvuk - iz toga slika može da dobije na napetosti.)

     Segura i ja smo toliko dobro radili zajedno, da će me to koštati - slika će biti gotova pre za dve nego za tri nedelje. Kad sam to pomenuo, on je rekao da ne brinem; ako slika bude dobra, on će platiti još milion, bez obzira na utrošeno vreme (platio je jedan milion unapred, pre nego što smo pošli iz Njujorka), a on je bio ubeđen da će biti dobra.
     U tome je, naravno, bilo i računice koliko i umetnosti. 'Fortuna' je bila objavila da je njegov prihod prošle godine iznosio devedeset osam miliona dolara. Verovatno je Segura hteo da se vrati svom telefonu koji mu je zarađivao četvrt miliona dolara dnevno.
     Dakle ukupno vreme od fotografije do završetka pozadine iznosilo je samo jedanaest dana, a ja sam bio siguran da stas i lice možemo uraditi za jedan dan. Uklonismo frisket, i ostade nam još par sati pod dejstvom bafera, ali ja odlučih da tu prekinemo. Sledećih sat i nešto smo je proučavali i skicirali.
     Skice su bile precizne, ali na neki način maltene kao karikature, krute, odbojne. Kao umetnost nisu bile loše, mada su, kao i Segurin autoportret u 'koži', u osnovi bile ružne, namerno ružne. Mogao sam u njima osetiti pažljive poteze i zlobno oko Monea. Kako mogu dobro oblikovane grudi i bujna oblina kuka biti i lepi i ružni? Pokrijte samo Olimpijino lice koje zuri u bodež i napijte se njenog divnog tela. Zatim otkrijte lice.
     Taj kvalitet biće utkan u sliku. Biće to divna slika, dramatična, ali izvanredno izbalansirana. Mržnja prema ženama biće tu, ali pritajena, kao potcrtež.
     To što se bližio kraj, predstavljalo je veliko fizičko olakšanje. Nisam nikada facilitovao duže od pet dana za redom, i 'koža' mi je postajala odvratna. Zaslužio sam svoj dugi odmor.
     Te noći gledao sam loše filmove i previše pio. Jutro je bilo savršeno, ali ne i ja. MM mi dade koktel-injekciju vitamina i stimulansa, koja sagore mamurluk. Znao sam, na žalost, da će prestati da deluje do večeri, ali da će slika biti gotova daleko pre toga.
     Segura je bio uzrujan i osoran dok smo se pripremali za poslednji dan. Možda mu je MM sa baferom dao i nešto da ga smiri. Možda to i nije bila dobra zamisao.
     I Ronda je tog jutra bila čudna, i to s razlogom. Konačno je bila u žiži naše pažnje: dobro je igrala svoju ulogu. Njena usredsređenost na nas bila je divlja, njen prezir očigledan.
     Uglačao sam frisket na nekoliko najsvetlijih tačaka - ključnoj kosti, oku i toj sjajnoj kosi - i zatim naneo preko svega svetli preliv boje kože, kadmijum-žutu sa trunkom ružičaste boje. Dok se to sušilo, pušili smo cigaretu i zurili u Rondu. Ona nam je ranije stavila do znanja da ne voli dim, i mi smo obično odlazili u drugu sobu ili bar stajali pored otvorenog prozora. Ali ne i danas.

     Imao sam malo problema da kontrolišem Seguru. Bio je hipnotisan njenim licem i stalno je želeo da se vrati na njega. Ali to tako ne ide; glazure napreduju posebnim redom, jedna boja nanosi se po različitim mestima na telu u jednom mahu. Kad biste završili lice i onda radili naniže, tonovi kože ne bi se sasvim slagali. Iza Segurine opsednutosti njenim licem bilo je istinsko gađenje, nešto slično morskoj bolesti.
     To osećanje pojačavalo je njegovu prirodnu amatersku želju da ubrza samo da bi otkrio kako će slika izgledati. Kad pogledam unazad, pitam se da li tu nije bilo i nečega zlokobnog.
     Bili je očigledno da će se lice i figura raditi duže nego što sam planirao, možda još upola toliko, zato što je tako mnogo moje pažnje odlazilo na zauzdavanje. Njegovo nestrpljenje koštaće nas još jednog dana provedenog u 'koži', što me je nerviralo i još više usporavalo.
     Ovde moram priznati svoj nedostatak saosećanja, što je za jednog facilitatora ravno priznanju vozača kamiona da je zaspao za volanom. Iznenadan preokret koji je u meni izazvalo to što ćemo morati da provedemo još jedan dan u plastici, zamaskirao je njegovu skučenost. Nisam bio oprezan. Izgubio sam nešto od svoje profesionalne kontrole. Nisam video gde ga vodi njegovo gađenje, gde nas obojicu vodi.
     Evo još jednog retrospektivnog zapažanja: jedna od nadarenosti koje je Segura pretočio u milione dolara bila je njegova sposobnost da skriva svoja osećanja, da učini da ga ljudi pogrešno procene. To nije bilo nešto što je morao planirati. On je to radio automatski, onako kao što patološki lažov laže i kad od toga nema nikakve koristi. Mizoginija, koja je primetno preplavila njegov stav prema slici i Rondi, sigurno je bila samo delić onoga što je zaista osećao; emocije uveličane drogom-baferom, vrtlog emocija. Neke žene mora da su ga duboko i uvek iznova povređivale kad je bio dete. Možda je to samo amaterska psihologija. Ne bih rekao da jeste. Da je to imalo seksualnu komponentu, ja bih se osećao drugačije i odmah bih to razabrao. Njegova mržnja bila je primitivnija, iskonska.
     Znao sam već da je Segura osoba koja se stegne za vreme facilitacije, što je bilo olakšanje; sa takvima je lakše raditi. Dvostruko olakšanje u slučaju Segure, pošto sam od početka osećao da njega ne želim baš dobro da upoznam.
     Mogao sam to da sprečim, da sam ranije prekinuo rad. Ali hteo sam da završim sve svetle pasaže i da započnem sledeći dan sa svežom paletom prepunom tamnog. Možda sam želeo i da kaznim Seguru ili da ga potisnem.
     Radnje su bile jednostavne, ali pobude nisu. Prekoračili smo granicu od šest sati za dvadeset minuta i imali možda još pola sata rada. Imao sam dosadnu glavobolju, ali ne toliko jaku da bih prekinuo. Pretpostavljao sam da se i Segura tako osećao.
     Svaki čas prilazili smo Rondi da popravimo njenu pozu. Samo bi krojačka lutka mogla zadržati isti položaj celog dana. Vrh donje vilice joj se malo spustio. Segura je ustao i krenuo ka njoj.
     Ne sećam se da sam osetio da je njegova ruka skliznula i podigla veliku četku za prelive, onu koju nismo koristili još od prvog dana. Njena drška je štap od punog drveta, gotovo inč u prečniku, i završava se oštrom kosinom. Nikada o njoj nisam razmišljao kao o oružju.
     Dodirnuo je Rondinu donju vilicu levim kažiprstom i ona je zabacila glavu gore, zatvorivši oči. Onda je svom snagom zabo dršku u njene grudi.
     Nalet besa pogodio me je bez upozorenja. Pao sam unazad sa stolice i udario glavom. To me nije onesvestilo, ali sam ostao ošamućen, dezorijentisan. Čuo sam Rondin vrisak, koji je postao stravičan niz krkljanja, i čuo sam rasipanje pribora i papira sa stola kad se Ronda (to smo kasnije rekonstruisali) pognula unapred i kad joj je Segura pritisnuo lice na sto. Zatim su se čula tri tupa udarca dok joj je iznova zabadao dršku četke u leđa.
     Otprilike tada su MM i Alison utrčali na vrata. Ne znam šta je Alison uradila, osim što nije vrištala. MM je povukao Seguru sa Rondinog tela, moćna podlaktica stegla je njegovo grlo poput makaza, zaustavivši mu disanje.
     Naravno, ni ja nisam mogao da dišem. Počeh se bacakati okolo, gušeći se, a MM viknu Alison da me razdvoji. Ona me okrete, razdera gornji deo 'kože' i istrgnu elektrode.
     Sad sam mogao da dišem, ali malo šta drugo. Čuo sam tihu borbu između MM-a i Segure - jednostranu egzekuciju.
     Alison me je unela u pripremnu sobu i dovršila postupak koju je MM obično obavljao, skidajući mi 'kožu' i dajući mi injekciju. Za desetak minuta mogao sam da se obučem i vratim u kanceleriju.
     MM je položio Rondino telo na radnu ploču štampača. S licem nadole, u zaprepašćujuće velikoj lokvi krvi. Obrisao je krv sa stola i uglačao ga. Limunski miris sredstva za glačanje nije zamaskirao miris sveže isečenog mesa.
     Segura je ležao tamo gde je bio bačen, udova pod čudnim uglovima, lica plavičastog iza maske 'kože'.
     Alison je sedela na kauču, nepomična, ukočena, nemoguće bleda. "Šta sad?" meko progovori ona. MM je pogleda i podiže obrve.
     Razmišljao sam. "Jedna stvar oko koje moramo da se složimo pre nego što napustimo ovu sobu", rekao sam, "jeste da li da odemo u policiju ili... da se sami za ovo pobrinemo."
     "Publicitet bi bio strašan", reče Alison.
     "Mogu nas i obesiti", reče MM, "ako to ovde rade."
     "Hajde da to ne saznamo", rekoh ja i izložih svoj plan.
     Za to nam je trebala izvesna svota novca. Dobra stvar je bila što sam dobio milion unapred. Inscenirali smo tragičan događaj, prenevši oba tela u mali čamac čiji je motor ispuštao benzin. Bili su manje od milje od obale kada su hiljade ljudi videle kako je ogromni plameni cvet osvetlio noć; pre nego što su spasioci mogli stići do olupine, vatra ju je pojela gotovo do površine vode. Spaljeni tako da se gotovo nisu mogli prepoznati, 'umetnik' i njegov model ležali su u poslednjem zagrljaju.
     Sam sam dovršio lice na slici. Izraz prijatnog iznenađenja, nestašluk. Poza koja je trebalo da iskaže neosetljivost preobražena je u ženu koja se trgla od iznenađenja, ili možda u očekivanju.
     Dali smo je Segurinoj porodici, uz priču koju smo ispričali i novinarima: okoreli finansijer zaljubljuje se u model, mladu studentkinju prava. To je bila priča slabo verovatna za one koji su Seguru dobro poznavali, ali oni koji su ga dobro poznavali bili su zauzeti otimanjem delova njegovog bogatstva. Njegova sestra je iznela sliku na aukciju posle dve nedelje, i pošto njegova poznatost još nije izbledela, slika joj je donela 2,2 miliona dolara.
     Ništa lepše od dobre ljubavne priče koja se završava tragedijom.

     Vrativši se u Njujork, sagledao sam situaciju i zaključio da mogu sebi dozvoliti da prestanem sa facilitacijom. Platio sam Alison i MM-u velikodušnu otpremninu, a ono što sam dobio za atelje platilo je za još lepša mesta u Mejnu i Ki Vestu.
     Prodao sam opremu za facilitaciju i od tada se posvetio čistom akvarelu i fotografiji. Ljudi su to razumeli. Ova poslednja tragedija povrh grotesknog iskustva sa čudovištem.
     Ali ja sam to tako odglumio. Želeo sam da stvaram svoja sopstvena dela. Bio sam umoran od saradnje, a naročito od 'kože'. Hiljade odluka svakog sata, pod kontrolom i izvan kontrole.
     Nikad se ne zna čija ruka uzima četkicu.









Stiven Bakster: LIZERL
     Lebdi u telu Sunca.
     Širi ruke i podiže lice visoko. Nalazi se duboko u Sunčevoj zoni konvekcije, širokom ogrtaču od uskomešanog materijala ispod blistave fotosfere; konvekcione ćelije veće od Zemlje, upletene konopcima magnetnog fluksa, ispunjavaju svet oko nje. Čuje grmljavinu velikih fontana konvekcije, oseća miris ustajalih fotona koji se difuzijom šire iz dalekog jezgra, gde je fuzija, prema svemiru.
     Oseća se kao u nekoj ogromnoj pećini. Podigavši pogled, vidi fotosferu kao blistavi krov nad njenim svetom, nekih osamdesetak hiljada kilometara iznad. Granica unutrašnje, radijacijske zone jeste pod, bleštav, neprobojan, drugih osamdesetak hiljada kilometara ispod nje.
     Lizerl? Čuješ li me? Dobro si?
     To je kapkom. Zvuči kao glas moje majke, pomisli ona.
     Jakim zamahom ruku nadole, sve do bokova, odbaci se uvis, a pod i plafon njenog pećinskog sveta zakovitlaju se oko nje. Ona otvara čula i sad oseća turbulenciju kao šapat na koži, a žarenje tvrdih fotona iz jezgra kao blagu toplinu na licu.
     Lizerl? Lizerl?
     Pamti kako je mati obmotavala ruke oko nje. "Sunce, Lizerl. Sunce..."
     Još u trenutku kad se rodila znala je da nešto nije u redu.
     Jedno lice se nadnosilo nad nju: široko, glatko, osmehnuto. Obrazi mokri, oči svetlucave i ogromne. "Lizerl. Oh, Lizerl..."
     Lizerl. Znači tako se zovem.
     Istraživala je to lice ispred sebe, izučavala borice oko očiju, veselu uzvijenost usta, jaki nos. Inteligentno lice, u kome se živelo i doživljavalo. Ovo je dobro ljudsko biće, pomislila je. Od dobrog roda...
     Od dobrog 'roda'? Kakva mi je to misao?
     Bilo je nemoguće. Plašila se svoje eksplozivne svesti. Ne bi trebalo još ni dovođenje očiju u žižu da joj uspeva...
     Pokuša dodirnuti majčino lice. Njena ručica bila je još mokra od amniotske tečnosti - ali je rasla naočigled, kosti su se izduživale i širile, ispunjavale labavu kožu kao rukavicu.
     Zinula je. Suva usta, u kojima su desni bile već bolne, jer su zubi pupeli unutra.
     Pokušala je da progovori.
     Oči njene majke ispuniše se suzama. "Jao, Lizerl, nemoguća bebice moja."
     Snažne ruke podvukle su se pod nju. Imala je osećaj da je slaba, bespomoćna, iznutra sva razgrađena zbog rastenja. Majka je podiže visoko u vazduh. Koščati odrasli prsti zadirali su u bolno meso njenih leđa; glava joj se prevalila unazad, zato što njeni mišići, iako su se brzo širili, još nisu mogli da ponesu teret velike glave. Osećala je prisustvo drugih odraslih oko sebe i ležaja na kome je rođena, bila je svesna da su oko nje obrisi neke prostorije.
     Doneli su je pred prozor, zaokrenuli njeno telo tako da bude naslonjeno unazad. Sad joj se samo glava valjala na levu i desnu stranu. Mlazići pljuvačke curili su joj sa usta.
     Jedna ogromna svetlost potopi njene oči.
     Ona jauče.
     Majka obmotava ruke oko nje. "Sunce, Lizerl. Sunce..."

     Prvih nekoliko dana behu najgori. Njeni roditelji - prilike nemoguće visoke, opružene ka visinama - nosili su je kroz sobe blistavo osvetljene, i u vrt uvek potopljen suncem. Naučila je da sedi. Muskulatura na njenim leđima lepezasto se širila i rasla, pulsirajući. Da joj skrenu pažnju sa neprestanih bolova, klovnovi su se tumbali iznad trave, pred njom, smejali se poluglasno kroz usne ogromne i crvene, onda nestajali, rasipajući se u oblacima piksela.
     Rasla je eksplozivno, jela je neprestano, milioni utisaka hitali su u njen mekani senzorijum.
     Činilo se da je neograničen broj soba u ovom stanu, u ovoj kući. Postepeno, ona poče shvatati da su neke od njih samo virtuelne - sastavljene od ekrana na koje se mogla nabaciti slika bilo čega. Ali i tako, kuća je imala svakako više stotina stvarnih soba. Ona i njeni roditelji, štaviše, nisu bili sami ovde, uvide Lizerl. Postojali su tu i neki drugi ljudi, ali su se u prvo vreme držali po strani, izvan vidika, primetni samo po dejstvu svog rada: spremljenim jelima i igračkama ostavljenim za nju.
     Trećeg dana, povedoše je roditelji letećim automobilom na izlet. Tad je Lizerl prvi put izišla iz kuće i dvorišta. Zurila je kroz ispupčene prozore, pritiskala nosić na ugrejano staklo. Putovanje je bilo luk preko predela nalik na svet igračaka; od kopna su na sve strane počinjala prsa plavog okeana, povijena u svome udaljavanju ka horizontima. Ovo je ostrvo Skiros, reče joj majka, a ovo more zove se Egejsko. Njihova kuća je najveće zdanje na ostrvu; eno je, hrpa belih kockastih građevina povezanih hodnicima, okružena baštom - travom, drvećem. Nešto dalje postoje mostovi i drumovi čije petlje su u vazduhu, iznad tla, i kućice kao dečje cigle razbacane po sjajnim bregovima.
     Sve natopljeno teškim, tečnim Sunčevim svetlom.
     Leteći automobil najzad se ugnezdio u jednu travnatu udolinu blizu obale mora. Lizerlina majka je podiže i postavi na noge - svakim trenom sve duže, ali nesigurne - na grubu travu, pomešanu sa peskom.
     Držeći se za ruke, mala porodica siđe kratkom kosinom na plažu.
     Sunce je plamtelo kroz razređeni vazduh, iz neba neizdržljivo plavog. Njen pogled poče raditi kao teleskop. Tek što pogleda neku daleku grupu dece i odraslih u igri - na pola puta do obzorja - sagleda ih izbliza, kao da je među njima. Njena stopala, i sad nesigurna, utiskivala su se u krupni, mokri pesak. Osećala je ukus morske soli u vazduhu; kao da joj je prodirao i kroz kožu.
     Našla je školjke, pripijene za ruševine jednog doka. Pomoću svoje igračke-motike, odvajala ih je od podloge, onda zurila kao opčinjena u njihove ljigave 'stope'.
     Sedela je na pesku, osećala kako se njen laki kostim rasteže na telu iz koga ruke i noge rastu. Roditelji i ona počeše jednu jednostavnu igricu, u kojoj se žetoni pomeraju preko lebdeće virtuelne table na kojoj su i slike merdevina i zmija koje sikću. Smejali su se, otac se tobož nešto žalio, izvodili su složene pantomime varanja.
     Čula su joj bila naelektrisana. Predivan je dan bio, pun svetlosti i radosti, i utisaka izuzetno živih. Njeni roditelji su je voleli - to je videla po načinu kako su se kretali jedno oko drugog, kako su joj prilazili, igrali se s njom.
     Morali su znati da je drugačija, ali kao da za to nisu marili.
     Nije želela biti drugačija... pogrešna. Zatvorila je svoj um prema takvim mislima i usredsredila se na zmije, merdevine i svetlucave žetone.
     Svakog jutra budila se u krevetu premalenom.
     Baštu je volela. Rado je posmatrala kako cvetovi svim silama streme da izdignu svoja lepa, majušna lica ka Suncu i da prate Sunčev strpljivi uspon preko neba. Od Sunčeve svetlosti cveće raste, rekao joj je tata. Možda sam i ja kao cvet, mislila je; prebrzo rastem, u ovom obilju sunca.
     Petog dana odvedoše je u jednu prostranu, šarenu učionicu čiji su zidovi činili neku nepravilnu geometrijsku figuru. Učionica je bila puna dece - druga deca! - i igračaka, crteža, knjiga. I zalivena poplavom Sunca; možda je gore, umesto krova, bila neka providna kupola.
     Deca su sedela na podu i igrala se bojicama i lutkama, ili sasvim ozbiljno razgovarala sa blistavo obojenim virtuelnim figurama - osmehnutim pticama, malenim klovnovima. Kad je Lizerl ušla sa mamom, deca su se okrenula da gledaju; lica okrugla i svetla, kao mrlje Sunca koje se probije kroz lišće. Nikad do tada nije bila tako blizu druge dece. Da li su i ova deca drugačija?
     Jedna sitna devojčica pogleda je namršteno, a Lizerl se, premrla od straha, poče tiskati uz mamine noge. Ali ruke mamine, dobro poznate, poguraše je s leđa. "Pođi, u redu je."
     Dok je gledala u namršteno lice devojčice, sva pitanja, sve Lizerline odveć odrasle, odveć sofisticirane sumnje, kao da ispariše. Najednom je za nju bilo važno samo jedno, samo jedna stvar na celome širokome svetu: da je ova deca prihvate. Da ne saznaju da je različita.
     Neki odrastao čovek joj priđe: mlad, vitak, sa crtama lica mladalački praznim. Na njemu je bio triko, u nerazumnoj narandžastoj boji; na Suncu je toliko odsijavao, da se boja prenosila i gore, na njegovo lice, sve do usta. Osmehnuo joj se. "Lizerl, je li tako? Zovem se Majkl. Drago nam je što si ovde." Onda mnogo jačim, preteranim glasom: "Je l' tako da nam je drago, narode?"
     Odgovori mu uvežbano, horsko: "Daaa."
     "Dođi, da nađemo neki posao za tebe", reče Majkl. Povede je preko poda, na kome su bila razasuta deca, do mesta pored jednog malog dečaka. Taj dečak - crvenokos, sa iznenađujuće plavim očima - zurio je u virtuelnu lutku koja se beskrajno stvarala i preoblikovala: u brojku '2', kolapsiranjem u dve pahuljice, dva labuda, dvoje dece kako plešu; pa broj tri, i tri medveda, tri ribe koje plivaju kroz vazduh, tri torte. Dečko je izgovarao brojeve, ponavljao ono što mu je govorio maleni glas virtuelne figure. "Dva. Jedan. Dva i jedan su tri."
     Majkl ju je upozna sa dečakom - Tomijem - uz koga ona sede. Laknulo joj je kad je ustanovila da je Tomi toliko preokupiran virtualima, da je jedva svestan njenog prisustva, silno daleko od mogućnosti da uoči njenu različitost.
     Virtual sa brojevima stiže do kraja svog ciklusa, žmirnu i nestade. "Do viđenja Tomi! Doviđenja Lizerl!"
     Tomi ostade da se odmara, ležeći na stomaku, podupirući donju vilicu dlanovima. Lizerl, nezgrapno, zauze istu takvu pozu, oponašajući Tomija. Tomi okrete glavu ka njoj - bez odmeravanja, naprosto da je gleda, sa nesvesnim prihvatanjem.
     Lizerl reče: "Mož' vidimo ponovo?"
     On zevnu i ćušnu prst u jednu nozdrvu. "Ne. Aj' da gledamo nešto drugo. Ima jedan super o prekambrijskoj eksploziji..."
     "O čemu?"
     On, sa omalovažavanjem, mahnu rukom. "Znaš, o škriljcu sa Burdžesa i svemu tome. Samo da vidiš kad počne Halucigenija da ti puzi po vratu..."
     Deca su se igrala, učila su, dremala. Kasnije ona devojčica koja se bila narogušila na Lizerl - Džini - poče praviti probleme. Podsmevala se načinu kako Lizerlini zglavkovi izviruju iz rukava (Lizerlin rast se usporavao, ali joj je ipak svaka odeća postajala, u toku istog dana, premalena). Onda - neočekivano, zaprepašćujuće - Džini poče na sav glas da cmizdri, tvrdeći da joj je Lizerl prošla kroz virtual. Majkl priđe, i Lizerl mu poče objašnjavati, smireno i racionalno, da je Džini, mora biti, pogrešila; ali joj Majkl reče da ne pravi takva uznemirenja, i za kaznu joj naredi da sedi deset minuta sama, bez društva druge dece i bez simulacija.
     Sve to je bilo duboko, divljački nepravedno. Bili su to najdužih deset minuta u Lizerlinom životu. Mrko je gledala prema Džini, puna ogorčenja.
     Sledećeg dana, primetila je, kod sebe, radost što će opet ići u sobu sa onom decom. Zaputila se, sa majkom, kroz osunčane hodnike. Stigoše u tu sobu, koju je Lizerl zapamtila - tu je bio Majkl, koji joj se osmehnu kao sa nekim žaljenjem, i Tomi, i Džini... ali je Džini izgledala nekako drugačije: detinjasta, neformirana...
     I niža od Lizerl bar za glavu.
     Lizerl pokuša da se vrati u ono divno-slatko osećanje neprijateljstva, koje je osetila juče, ali ono, još dok ga je prizivala, iščeze. Džini je bila samo jedno derište.
     Ona se oseti kao da joj je nešto ukradeno.
     Majka stisnu njenu šaku. "Idemo da nađemo neku drugu sobu u kojoj ćeš se ti igrati."

     Svaki dan bio je jedinstven. Svaki u drugoj sobi, sa drugim ljudima.
     Svet je blistao u Sunčevom sjaju. Blistave tačke večito su se vukle po nebu: niskoorbitna naselja i kometna jezgra upregnuta da daju energiju i gorivo.
     Narod je gazio kroz more informacija. Svako je, svuda na svetu, imao pristup do virtuelnih biblioteka, dovoljno je bilo subvokalno zatražiti. Lizerl je učila brzo. Čitala je o svojim roditeljima. Oboje naučnici, proučavaoci Sunca. I to ne jedini: mnogo ljudi, i ogromni fondovi, behu posvećeni Suncu.
     U bibliotekama je bilo izobilje materijala o Suncu, a ona je samo mali deo toga mogla pratiti. Ali je osetila neke opšte pravce.
     U nekim davnim vremenima, ljudi su smatrali da je Sunce nešto što se samo po sebi podrazumeva. Sada ga više nisu tako gledali. Sada su se - iz nekog razloga - Sunca plašili.
     Devetog dana Lizerl poče proučavati sebe samu, u virtuelnom holoogledalu. Naređivala je slici da se okreće, da bi videla oblik svoje lobanje, i kako joj leži kosa. U licu je još imala nešto detinje mekote, ali je žena već izranjala iz nje, kao da je nastupila oseka detinjstva. Ličiće na svoju majku - Filidu - imaće lice sa jakim nosem i krupnim, ranjivim očima; ali kosu boje peska, kao njen tata, Džordž.
     Lizerl je izgledala kao devojčica od devet godina. A bila je stara samo devet dana.
     Zatražila je od virtuala da se rasturi; i virtual se razlomi u milion sličica njenih koje odleteše kao mušice kroz Sunčev vazduh.
     Filida i Džordž su dobri roditelji, pomisli ona. Posvećuju veliki deo vremena njoj, a ne radu na svojim stručnim tekstovima - koji su se odmotavali u vazduhu kao da lišće pada - niti ispitivanju složenih, kao crni luk slojevitih virtuelnih modela zvezda. Iako su očigledno bili veoma zauzeti, nisu oklevali da daju sebe njoj. Kretala se kroz srećni svet osmeha, naklonosti i podrške.
     Njeni roditelji su je voleli bez rezerve. Ali to nije bilo uvek dovoljno.
     Počela je postavljati složenija, podrobnija pitanja. Na primer, koji to mehanizam omogućava da ona raste tako brzo. Ne jede mnogo više nego druga deca, sa kojom se susreće; šta bi moglo biti gorivo za njen nerazumno brzi tempo rasta?
     Otkud zna tako mnogo? Rođena je već svesna sebe, već sa nekim osnovama engleskog jezika u glavi. Virtuali sa kojima je interaktivno učila u školi bili su zabavni, ali ono što je od njih usvajala bile su samo trunčice u poređenju sa gozbama novih uvida, sa kojima se svako jutro budila.
     Šta je nju školovalo još u materici? Šta to nju školuje sada?
     Na to nije znala odgovore. Ali možda je sve - na neki način - bilo u vezi sa tom čudnom, globalnom opsednutošću Suncem. Zapamtila je svoju detinjastu fantaziju - da je ona, možda, kao cvetak koji se napreže da prebrzo stigne do Sunca. Možda je u tome postojala i neka čestica istine, pomisli ona sada.
     Čudna mala porodica razvila je neke svoje obrede, jednostavne, domaće. Lizerlin najdraži bila je ona igra, 'zmije i merdevine'. Džordž je doneo kući jedan stari komplet za tu igru, napravljen od pravog kartona, sa žetonima od drveta. Lizerl je za tu igru već bila prestara; ali je volela da bude u društvu svojih roditelja, volela je opširne šale koje je njen tata pričao, jednostavni izazov igre, osećaj prastarih, istrošenih žetona u prstima.
     Filida joj je pokazala kako da koristi virtuale za pravljenje novih ploča za razne igre. Prvo je napravila nekoliko tabli koje su bile uredne i obične, jedva nešto više od imitacija raznih komercijalnih tabli koje je viđala. Uskoro, međutim, ona poče vršiti opite. Napravi ogromnu tablu, sa milion kvadratnih polja; njome pokri celu sobu. Mogla se šetati kroz tu tablu - kroz ravni 'čaršav' svetlosti koji joj je dopirao do struka. Nakrcala je tablu raznim zamršeno izrađenim, namotanim zmijama, ogromnim merdevinama, vibrantno sjajnim kvadratima - nebrojenim pojedinostima.
     Sledećeg jutra ušla je sa puno volje u sobu gde ju je čekala ta tabla - ali se odmah razočarala. Učinci njenog truda izgledali su bledi, tromi, neoriginalni - očigledan dečji rad, i pored sve pomoći virtuelskog softvera.
     Izbrisala je tablu, ostavila samo rešetku bledih kvadrata da lebdi u vazduhu. Onda ih poče naseljavati ponovo - ali ovog puta animiranim poluljudskim zmijama i puzećim 'merdevinama' u stotinu raznih oblika. Naučila je kako se postiže pristup u virtuelne biblioteke i opljačkala umetnost i istoriju sto vekova: tako je pribavila populaciju za svoju tablu.
     Naravno, na takvoj tabli više se nije moglo igrati, ali to i nije bilo važno. Važna je bila tabla sama, mali svet za sebe. Lizerl se unekoliko povukla od roditelja, počela provoditi sate u dubinskom pretraživanju biblioteka. Prestala je odlaziti na časove. Njenim roditeljima to kao da nije smetalo; redovno su dolazili da razgovaraju s njom, pokazivali interesovanje za njene projekte, poštovali njenu privatnost.
     Još jedan dan je tabla držala njenu pažnju. Ali sad je Lizerl počela razrađivati nove igre, podelila je tablu u države i carstva, trakama žareće svetlosti proizvoljno je određivala njihove granice. Vojske Merdevinaca i legije Zmijovaca udruženim snagama su reprodukovale, makar i u grubim crtama, velike događaje iz ljudske istorije.
     Posmatrala je simbole kako trepere preko virtuelne ploče, kako se presijavaju, zgušnjavaju; diktirala je dugačke istorije svojih imaginarnih zemalja.
     Međutim, potkraj tog dana počeše da je zanimaju više one stvarne istorije, iz kojih je krala ideje, nego njene izmišljene istorije. Ode na spavanje, prepuna želje da što pre dođe sledeće jutro.

     Probudila se u mraku, presamićena od bolova.
     Pozva svetlost, koja, ne dolazeći ni iz kakvog izvora, ispuni sobu. Lizerl se u postelji pridiže u sedeći položaj.
     Mrlje krvi na čaršavu. Ona vrisnu.

     Filida je sedela na krevetu. Lizerl je ležala, sa glavom na Filidinom krilu. Pritiskala se uz majčinu toplinu, nastojeći da umiri drhtanje.
     "Mislim da je vreme da mi postaviš pitanja."
     Lizerl šmrknu. "Koja?"
     "Ona koja nosiš u sebi još od trenutka kad si se rodila." Filida se osmehnu. "Videla sam ih u tvojim očima, još tog trenutka. Jadno moje malo... Primiti na sebe teret tolike svesti. Žao mi je, Lizerl."
     Lizerl se odmače od nje. Najednom kao da je bila na hladnoći i izložena nekoj opasnosti.
     "Kaži mi zašto ti je žao", reče, posle nekog vremena.
     "Ti si moja kćer." Filida položi šake na Lizerlina ramena i unese joj se u lice. Sad je Lizerl osećala toplinu majčinog daha, a blago osvetljenje u sobi zakačilo se za sede vlasi u majčinoj plavoj kosi, koja zbog toga kao da poče sijati. "Nikada to ne zaboravi. Ljudsko si biće, u jednakoj meri kao ja. Ali..." Oklevala je.
     "Ali šta?"
     "Ali se kod tebe događa - inženjering."
     Nanometarski roboti, u čitavim jatima, struje kroz njeno telo, reče joj Filida. Dograđuju njene kosti, pločicama od kalcijuma; podstiču rast novih ćelija, forsiraju njeno telo da izrasta kao neki besmisleni suncokret - čak ugrađuju uspomene i znanja pravo u njen korteks. Događa se veštačko učenje.
     Lizerl požele da grebe svoju kožu, da iskopa iz sebe tu veštačku infekciju. "Zašto? Zbog čega ste mi to uradili?"
     Filida ju je vukla k sebi, ali je Lizerl ostala kruto uspravna, u nemom otporu. Onda Filida zagnjuri lice u Lizerlinu kosu; Lizerl oseti mekanu težinu majčinog obraza na svom temenu. "Još ne", reče Filida. "Još ne. Samo još nekoliko dana, voljena moja. Ništa više..."
     Filidini obrazi postali su topliji, kao da plače, nečujno, u kosu svoje kćerke.
     Lizerl se vratila tabli sa zmijama i merdevinama, a onda uhvatila sebe kako posmatra svoje delo sa naklonošću, ali i sa nostalgičnom tugom; oseti da se već udaljila od te zamršene, malčice opsesivne izmišljotine.
     Nadrasla je, već.
     Ušetala je u sredinu svetlucave table i zatražila da se Sunce, tridesetak centimetara široko, uzdigne iz središta njenog tela. Poplava svetlosti raznese tablu na komadiće.
     Nije ona bila jedina mlada devojka koja je sazdala takve svetove fantazije. Čitala je o sestrama Šarloti, Ani i Emili Bronte, koje su živele u usamljenoj parohiji na severu Engleske i slagale, zajednički, složen svet kraljeva, kneginja i carstava. Takođe je čitala istoriju te skromne igrice sa zmijama i merdevinama. Igra je došla iz Indije, gde je služila kao pomoćno sredstvo za moralno poučavanje i zvala se Mokša-Patamu. Imala je dvanaest grehova i četiri vrline, a cilj je bio stići do Nirvane. Lakše je bilo propasti, nego uspeti... Britanci su je u devetnaestom veku prilagodili u poučnu igru za decu i dali joj ime kismet; Lizerl je zurila u slike tih klaustrofobičnih tabli i zastrašujućih zmija. Trinaest zmija i osam merdevina pokazivali su deci da za dobrotu i poslušnost u životu sledi nagrada.
     Ali nekoliko godina kasnije ta igra je izgubila svoj moralni podtekst. Lizerl je našla slike iz dvadesetog veka, a na njima jednog malog, tužnog klovna, koji se bespomoćno suljao niz zmije i junački penjao uz merdevine. Lizerl je zurila u njega, pokušavajući da shvati šta je privlačno u takvom izgledu - omlitavele pantalone, štap za šetnju, načinjen od trske, brčići.
     Igra je zatim, zahvaljujući svome šarmu i jednostavnosti, preživela još dvadeset vekova, koji prođoše od smrti tog zaboravljenog pajaca.
     Lizerl se zainteresovala za brojeve ugrađene u različite verzije te igre. Razmera dvanaest prema četiri u Mokša-Patami značila je, svakako, da je bilo teže postići uspeh nego u Kismetu sa trinaest prema osam - ali koliko teže?
     Ona poče crtati neke nove table u vazduhu. Ali ove su bile apstrakcije - čiste, bez ijedne boje, jedva nešto više od obrisa. Počela je puštati simulacije igara, visoko ubrzane, i proučavati ishode. Vršila je opite sa razmerama između zmija i merdevina, i sa njihovim razmeštanjem. Uz nju je sedela Filida i uvodila je u kombinatornu matematiku i u teoriju igara - drugačije oblike čudesnog.
     Petnaestog dana dodijalo je Lizerli da bude sama sebi društvo, pa je opet počela dolaziti na časove. Našla je da brzina shvatanja kod ostalih predstavlja zabavan kontrast njenom brzinskom učenju.
     Svet se otvarao oko nje kao cvet; svet pun Sunca, beskrajnih informativnih avenija i podsticajnih ljudi.
     Pročitala je mnogo teksta o nanobotima.
     Ćelije tela programirane su da počine samoubistvo. Sama ćelija proizvodi enzime koji iseku njenu DNK na uredne komade, posle čega se 'radnja' uredno zatvori. Ovo ćelijsko samoubistvo je zaštita od nekontrolisanog razmnožavanja - tumora - ali, u isti mah, i alatka za vajanje tela dok se razvija: u materici, odumiranje neželjenih ćelija jeste ono što omogućava da se iz tupih pupoljaka tkiva izdvoje prsti, ručni i nožni.
     Smrt je povlačenje ćelije iz igre. Telo šalje hemijske signale nekim ćelijama da ostanu žive.
     Nanotehnološka manipulacija ovim procesom omogućila je da se besmrtnost lako postigne. Takođe, da se Lizerl lako proizvede.
     Lizerl je ovo proučavala, češkajući rasejano svoje nastanjene, inženjerisane ruke. Ni sad ne znajući razlog.
     Sa jednim mladićem zvanim Metju, iz njenog odeljenja, krenula je na putovanje iz kuće - prvi put bez roditelja. Letećim automobilom odbacili su se do one obale gde se igrala kao dete, pre dvanaest dana. Našla je onaj razvaljeni dok na kome je otkidala dagnje. To mesto joj je sad izgledalo manje živopisno - manje magično - i ona oseti tugu i nostalgiju zbog gubitka svežine svojih detinjih čula.
     Ali imala je i nadoknade. Telo snažno i gipko, a Sunce kao toplo ulje na koži. Trčala je i plivala, uživala u iskričenju vazduha, prepunog ozona, u plućima. Ona i Metju su se kobajagi rvali i jurili kroz talase u plićaku, pentrali se jedno na drugo kao mladi majmuni - kao deca, pomišljala je, ali ne baš sa dečjom nevinošću...
     Kad se primakao zalazak Sunca, oni dozvoliše letećem automobilu da ih vrati u njenu kuću. Dogovoriše se da se sutra sastanu, možda da odu na drugi izlet, negde. Metju je poljubi ovlaš, u usne, na rastanku.
     Te noći jedva je uspela da zaspi. Ležala je u mraku svoje sobe, u nozdrvama još jako osećajući slani miris mora, a u njenom umu slika Metjua bila je itekako živa. Njeno telo kao da je pulsiralo vrelom krvlju, nastavljajući svoj rast bez prestanka.
     Ujutro - dana šesnaestog - Lizerl ustade brzo. Nikada se još nije osećala do te mere živa; njena koža i sad je bila zračna od soli i Sunca obale, a u telu njenom vladala je vrela napetost, neki bol duboko u trbuhu, stegnutost.
     Kad je došla do udubine za parkiranje letećeg automobila, ispred kuće, tamo ju je već čekao Metju. Okrenut leđima; od poleglih Sunčevih zraka, fine dlačice na njegovom vratu kao da su sijale.
     Okrenuo se ka njoj.
     Pružio je ruke, neodlučno, ali onda pustio da mu klonu niz bokove. Činilo se da ne zna šta bi kazao; njegovo telesno držanje se promenilo, samo malo, pogurio se malčice; pred njenim očima počeo zazirati od njenog prisustva.
     Bila je viša od njega. Primetno starija. Naglo postade svesna zaokrugljenosti, još i sad detinjaste, njegovog lica, trapavosti njegovog ponašanja. Pomisao da ga dodirne - uspomena zaostala od grozničavih snova u prošloj noći - izgledala je besmisleno, bila je nemoguće nedozrela.
     Osećala je kako joj se zatežu mišići na vratu; činilo joj se da će morati da vrišti. Metju kao da se udaljavao od nje. Gledala ga je kao kroz tunel.
     Još jednom su nanoroboti, svojim mukotrpnim radom - ta prokleta, nanotehnološka infekcija u njenom telu - otkinuli komad njenog života od nje.
     Ali ovog puta preveliki da bi se to moglo podneti.
     "Zašto? Zašto?" Želela je da izvređa svoju majku - da je razbije.
     Filida nikad nije izgledala toliko stara. Koža joj se zategla preko kostiju lica, bore duboko urezale. "Žao mi je", reče ona. "Veruj mi. Kad smo... Džordž i ja... kad smo se javili kao dobrovoljci za ovaj program, znali smo da će biti bolno. Ali ni sanjali nismo koliko bolno. Ni on ni ja nismo ranije imali dece. Da jesmo, možda bismo predvideli kako ćemo se osećati."
     "Ja sam nakaza - jedan blesavi opit!" dernjala se Lizerl. "Konstrukt! Zašto ste me napravili u obliku ljudskog bića? Zašto ne u obliku neke nerazumne životinje? Ili virtuala?"
     "A, morala si biti ljudsko biće. Što je moguće ljudskije..." Filida kao da donese neku odluku. "Nadala sam se da ću ti dati još koji dan... života, normalnosti - pre nego što nastupi neizbežni kraj. Činilo se da ćeš naći neku sreću..."
     "U fragmentima", reče Lizerl ogorčeno. "Ovo nije život, Filida. Ovo je groteska."
     "Znam. Žao mi je, voljena moja. Hodi sa mnom."
     "Kuda?"
     "Napolje. U baštu. Hoću nešto da ti pokažem."
     Podozriva, puna neprijateljstva, Lizerl dopusti majci da je uzme za ruku; ali učini da njeni prsti leže beživotno, hladni, u Filidinom toplom zahvatu.
     Prepodne je već odmaklo. Svetlost Sunca potopila je baštu kao poplava; cvetovi - beli i žuti - upinjali su se da budu što bliže nebu.
     Lizerl se osvrte: nikoga u bašti. "Šta bi trebalo da vidim?"
     Filida svečanom kretnjom pokaza uvis.
     Lizerl zabaci glavu, zakloni oči šakom zbog prejake svetlosti. Nebo beše kupola pržeće plave boje, na kojoj su se videle samo svetle tačke niskoorbitnih naselja i jedan trag kondenzovane vodene pare ostao iza neke letilice.
     Svetlost zvezde kao da joj ispuni glavu. Zasenjena, ona obori pogled, zagleda se u Filidu kroz bleštave trake i magle zaostale na mrežnjači.
     Sunce. Naravno...

     Kapkom reče: Do đavola, Lizerl, moraćeš se odazivati ispravno. Situacija je dovoljno loša i bez...
     "Znam. Izvini. Inače, kako je tebi?"
     Meni? Dobro. Ali to nije sad ono što nas zanima, zar ne? Hajde, Lizerl, ekipa iza mene je silno nestrpljiva. Da testiramo...
     "Šta, zar ja nisam spuštena ovde da se zezam?"
     Kapkom, u svome bezbednom orbitalnom naselju daleko izvan fotosfere, ne odgovori.
     "Dobro. Testovi. Važi, krećemo sa elektromagnetnim." Ona poče podešavati svoj senzorijum. "Utonula sam u tamu", reče suvo. "Vrlo malo ima slobodnog zračenja, na bilo kojoj frekvenciji - možda nešto rendgenskog žarenja iz fotosfere; to donekle liči na večernje nebo. I..."
     Znam ja da sistemi dejstvuju. Potrebno mi je da saznam šta vidiš, šta osećaš.
     "Šta ja osećam?"
     Raširila je ruke i zaplovila nazad kroz 'vazduh' pećine. Ogromne konvektivne ćelije naletale su jedna na drugu i spajale se kao živa bića, kao kitovi u ovom neuhvatljivom okeanu gasa.
     "Vidim konvekcione fontane", reče ona. "Puna ih je pećina."
     Prevrnula se na stomak, tako da je sad letela kao jedrilica, licem okrenuta nadole, i osmatrala plazmu ispod sebe. Onda je otvorila oči, promenila modalitet percepcije. Konvekciono saće izblede, pređe negde u pozadinu njenih čula, a cevi magnetnog fluksa postadoše jako vidljive, kao da se zgušnjavaju iz vazduha; iza njih konvekcijski obrasci ostadoše samo kao obrisi. Svaka od tih cevi imala je po stotinak metara u prečniku, bili su to kanali prosečeni kroz vazduh; ali hiljadama kilometara dugački. Ispunjavali su vazduh oko nje i dosezali u dubinu sve do mora plazme.
     Lizerl zaroni u jednu takvu cev; oseti trnce, peckanje, od pojačanog magnetizma. Zidovi cevi pojuriše pored nje, povijajući se graciozno. "Divno je", reče ona. "Ušla sam u jednu fluksnu cev. To ti je ogroman tunel; vozim se kao niz tobogan. Mogla bih ovako napraviti pun krug oko Sunca."
     Možda. Ne znam da li nam je poezija potrebna, Lizerl. Kapkom zastade. Onda progovori glasom žestoko ohrabrujućim, kao da mu je neko naredio da sa Lizerl pokuša lepo. Nama je drago što osećaš - hm - sreću u svojoj ličnosti, Lizerl.
     "U mojoj novoj ličnosti. Možda. Pa, predstavlja poboljšanje u odnosu na staru; to se mora priznati."
     Da. Želim da se prisetiš učitavanja. Možeš li?
     "Učitavanja? Zašto?"
     Pa, hajde, Lizerl. To je još jedan test, očigledno.
     "Test čega?"
     Tvojih funkcija praćenja. Želimo znati da li...
     "Funkcija praćenja. Misliš, memorije."
     ...Mm-da. Bio je dovoljno učtiv da zvuči kao da se oseća nelagodno. Priseti se, Lizerl. Možeš li?
     Učitavanje...
     Bio je to njen dan devedeseti, a fizički, devedeseta godina. Bila je nemoguće krhka: nemoćna da hoda, da se sama nahrani, ili opere.
     Odveli su je u jedan orbitalni habitat blizu Sunca. Umalo da zakasne sa učitavanjem; neka infekcija probila se do nje i razbuktala se u njenim plućima. Umalo da je ubije. Tad su se žestoko uplašili.
     Želela je da umre.
     Fizički, bila je najstarije ljudsko biće u Sunčevom sistemu. Osećala se kao ispod vode: jedva je ikakav dodir osećala, ili ukus, gotovo ništa nije videla, kao da je utonula u neki umrtvljujući, gusti fluid. Znala je, takođe, da i njen um popušta.
     Tako brzo, da je to osećala. Bilo je to jezivo ponavljanje unatraške njenog ubrzanog detinjstva. Budeći se svakog dana zaticala je novu, umanjenu verziju svoje ličnosti. Počela se plašiti spavanja, mada nije mogla ne spavati.
     Nepodnošljivo joj ponižnje beše to da su svi drugi besmrtni, i mladi, i da se tehnologija pomoću koje oni to postižu koristi i za ubijanje Lizerl. Mrzela je one koji su je bacili u taj položaj.
     Njena majka ju je posetila poslednji put, nekoliko dana pre učitavanja. Lizerl je, kroz svoje upropašćene, starački zamućene oči jedva prepoznala Filidu - mladu, uplakanu ženu, samo nekoliko meseci stariju nego u doba kad je podigla svoju bebu, svoju devojčicu, prema Suncu.
     Lizerl je poče psovati i otera je.
     Najzad su je, opruženu po ležaju, odgurali u komoru za učitavanje, u srcu orbitalnog habitata.
     Da li pamtiš, Lizerl? Da li je bilo - kontinuirano?
     "... Nije."
     Nego je bila eksplozija u čulima.
     U jednom trenu postala je ponovo mlada, a svako čulo živo i živopisno. Vid oštar, sluh nemoguće precizan. Onda je polako, polako, postala svesna novih čula - više nego ljudskih. Videla je tupi, potmuli, infracrveni sjaj trbuha i glava ljudi koji su radili oko ljušture njenog napuštnog tela, i iskričenje rendgenskih solarnih fotona koji su procurivali kroz oklope naselja.
     Zadržala je svoje ljudske uspomene, ali su one bile kvalitetom drugačije od ovih koje je sad počela sticati. Ograničene, delimične, subjektivne, nesavršeno snimljene: kao izbledele umetničke slike, pomisli ona.
     ...Sa izuzetkom, možda, onog dana na plaži.
     Proučavala je ljušturu tela svojega. Maltene se videlo kako se urušava u sebe, prazna...
     "Pamtim", reče ona kapkomu. "Da, pamtim."
     Sad se fluksna cev poče svijati nadesno; jureći kroz nju, Lizerl uvide da se kreće spiralnom putanjom. Opusti se, prepusti tom zamahu, posmatrajući pećinski svet izvan cevi kako se prevrće oko nje. I druge fluksne 'tube', one u blizini, namotale su se u spirale, primeti ona; što je značilo da ona putuje duž jednog vlakna u upletenom konopcu od mnogo takvih cevi.
     Lizerl, šta se dešava? Vidimo da se tvoja trajektorija naglo menja.
     "Ništa mi nije. Samo sam upala u fluksni konopac..."
     Lizerl, trebalo bi da se izvučeš odatle...
     Ona dopusti magnetnoj cevi da je prevrne. "Zašto? Ovo je zabavno."
     Možda. Ali ne bi dobro bilo da izbiješ na površinu; brinemo se zbog stabilnosti crvlje rupe...
     Lizerl uzdahnu i uspori. "Oh, do đavola, naprosto nisi zabavan. Baš bi mi prijalo da izbijem u sred Sunčeve pege. To bi bio super način da se ode."
     Nismo još dovršili testove, Lizerl.
     "Šta želite da uradim?"
     Još jedan...
     "Ma, samo kaži."
     Izvrši kompletnu proveru sebe, Lizerl. To će trajati samo nekoliko minuta... Odbaci virtuelne konstrukte.
     Oklevala je. "Zašto? Sistemi očigledno dejstvuju prema specifikacijama."
     Lizerl, nije tebi potrebno da mi ovo otežavaš. Kapkom je zvučao odbranaški. Ovo je standardni niz testova za svaku veštačku inteligenciju koja...
     "Dobro, dobro, do đavola."
     Sklopila je oči, i jednim naglim, impulsivnim ubodom volje postigla da se njena virtuelna slika o samoj sebi - opsena ljudskog tela oko nje - raspadne u mrvice.
     Kao buđenje iz sna: iz mekog, udobnog sna detinjstva, buđenje koje te ostavi sahranjenu u mašini, tebe, sklepanu konstrukciju od zavrtanja, kablova i zupčanika.
     Lizerl osmotri sebe.
     Tetraedarski interfejs crvlje rupe, koji lebdi u Suncu. Razređeni, užareni gas konvektivne zone kulja unutra, kroz četiri trouglaste površine, tako da je interfejs optočen skulpturom od pristižućeg gasa, cvetom dinamički izrezanim iz mesa Sunčevog. Zato se sam interfejs jedva može videti. Znala je da Sunčev materijal pumpaju kroz crvlju rupu i kroz drugi takav interfejs, koji se nalazi na orbiti oko Sunca; tamo gasovi iz konvektivne zone izbijaju u prazan prostor. Razbuktani, šire se iz letećeg tetraedra, koji zato postaje drugo, minijaturno Sunce. Oko njega se nakupio grozd orbitalnih ljudskih naselja.
     Ispumpavanjem gasa, pa time i toplote koju gas nosi, interfejs se hladi i zato može preživeti... i očuvati svoj dragoceni, krhki tovar upamćenih podataka...
     Koji održavaju u postojanju jednu svest. Nju, Lizerl.
     Izvršila je inspekciju sebe same, na mnogo nivoa istovremeno.
     Na fizičkom nivou, pregledala je jasne matrice podataka, njihovo pomeranje, pretapanje. Iznad toga, logičku strukturu pristupnih putanja i sačuvanih misli, komponente njenog uma.
     Dobro je... Dobro je, Lizerl. Šalješ nam dobre podatke. Kako se osećaš?
     "Uporno me to isto pitaš, do đavola. Osećam..."
     Da sam pojačana...
     Ne više zarobljena u jednoj tački, u koštanoj kutiji iza očiju napravljenih od želatina.
     Šta joj daje svest? Njena svest je sposobnost da ima u vidu ono što se dešava u njenom umu, ali i u svetu oko nje, i znanje šta je nekad bilo.
     Svaki test bi pokazao da je svesnija nego bilo koje drugo ljudsko biće - jer raspolaže većom mašinerijom svesti. Vrhunski je svesna - najsvesnije ljudsko biće koje je ikada postojalo.
     Ako sam, pomisli ona nelagodno, još i sad ljudsko.
     Dobro je. Dobro je. U redu, Lizerl! Posao je pred nama.
     Pustila je da njena svest implodira, još jednom, u virtuelno-ljudski oblik. Njene percepcije namah postadoše jednostavnije. Gledati kroz oči koje su, bar prividno, ljudske, to tako prija... ali i nameće, pomisli ona, velika ograničenja.
     Možda će u bliskoj budućnosti biti spremna da napusti čak i te poslednje ostatke ljudskosti. A onda, šta?
     Lizerl?
     "Čujem te."
     Okrete lice ka jezgru.

     "Postoji svrha, Lizerl", reče njena majka. "Opravdanje. Nisi ti naprosto bilo kakav opit. Imaš misiju." Mahnula je rukom ka prostranoj grupi prijateljskih zgrada koje su, sve zajedno. činile njihovu kuću. "Većina ljudi koji ovde žive, deca naročito, ne znaju ništa o tebi. Imaju svoja zaposlenja, svoje ciljeve - živote za kojima se trude da idu. Ali svi su ovde radi tebe.
     Lizerl, tvoja iskustva su planirana - čak smo i Džordž i ja odabrani planski - da bi tokom prvih nekoliko dana postojanjati bila imprintovana ljudskošću."
     "Prvih nekoliko dana?" Najednom je budućnost, nesaznatljiva, bila kao crni zid, koji se nadneo nad nju; oseti da nema kontrolu nad svojim životom. Kao da je postala samo žeton na nekoj ogromnoj, nevidljivoj tabli za igru zmija i merdevina.
     "Neću ovo. Hoću da budem ja. Ja slobodu svoju želim, Filida."
     "Ne, Lizerl. Slobodna nisi, bojim se; niti možeš ikada biti. Imaš cilj."
     "Kakav?"
     "Čuj me. Sunce nam je dalo život. Bez Sunca - i bez drugih zvezda - ne bismo mogli preživeti.
     Jaka smo mi rasa. Verujemo da možemo živeti dokle god i zvezde žive - desetinama milijardi godina. Možda i nastaviti život posle toga. Ali ugledali smo... nagoveštaje budućnosti. Daleke, daleke budućnosti... Uznemiravajuće. Ljudi počinju da planiraju, da se spremaju za slučaj da takva budućnost dođe. Rade na projektima za čije će dovršenje biti potrebni milioni godina...
     Lizerl, ti si jedan od takvih projekata."
     "Ne razumem."
     Filida je prihvati za ruku, stisnu blago; jednostavni ljudski dodir, ali, činilo se, neprikladan; bašta oko njih bila je kao priviđenje, himera, prolaznost, pred rečima o megagodinama i o budućnosti ljudskog roda.
     "Lizerl, nešto nije u redu sa Suncem. Ti moraš utvrditi šta. Sunce nam umire; neko - ili nešto - ga ubija."
     Filidine oči bile su ogromne pred njom, oči koje zure, ispituju dubinu, tragaju za razumevanjem. "Ne plaši se. Ti ćeš, draga moja, živeti večno. Ako budeš želela. Ti si novi oblik ljudskog bića. Gledaćeš čuda o kojima ja - i svi drugi koji su ikada živli - možemo samo sanjati."
     Lizerl je hladno slušala Filidin ton. Analizovala. "Ali mi ne zavidiš. Je li tako, Filida?"
     Filidin osmeh se razdrobi u mrvice. "Ne", reče tiho.
     Lizerl zabaci glavu. Ogromna svetlost zapljusnu njene oči.
     Ona jauče.
     Majka obavija ruke oko nje. "Sunce, Lizerl. Sunce..."









Majk Resnik: SEDAM POGLEDA NA KLISURU OLDUVAJI
     Stvorenja su sinoć ponovo došla.
     Tek što je mesec zašao za oblake kad začusmo prve šumove u travi. Onda je usledio trenutak potpune tišine, kao da su znali da ih osluškujemo, a zatim se začuše poznati krici i zavijanja dok su dotrčavali na nekih pedesetak metara od nas i, još vrišteći, upućivali nam preteće gestove.
     Očaran sam njima, nikad se ne pokazuju po dnevnom svetlu, a opet nemaju nijednu osobinu pravih noćnih životinja. Oči im nisu uvećane, uši im se ne mogu samostalno pokretati, hodaju teškim korakom. Većina članova moje družine ih se plaši, a ja, iako me veoma zanimaju, tek treba da upijem jednog od njih i da ga proučim.
     Da budem iskren, mislim da moja upotreba upijanja više plaši moje sadruge nego ta stvorenja, mada za to nema razloga. Iako sam srazmerno mlad po merilima moje rase, svejedno sam mnogo milenijuma stariji od bilo kog drugog člana družine. Pomislili biste, poznajući njihova zanimanja, da su svesni da bilo koja osobina koju neko moje starosti poseduje mora biti namenjena preživljavanju.
     Ipak, uznemirava ih. U stvari, zbunjuje ih, gotovo poput mog pamćenja. Naravno, njihovo pamćenje meni se čini izuzetno nedelotvorno. Zamislite samo da morate sve naučiti u jednom jedinom životnom veku, biti bez ikakvih iskustava pri rođenju! Daleko je bolje odvojiti se od roditelja sa njegovim iskustvima nedirnutim u vašem mozgu, kao što je znanje preneto mom roditelju i, naposletku, meni.
     Ali, na kraju krajeva, zbog toga smo ovde: ne da poredimo sličnosti, već da proučavamo razlike. A nikada nije postojala rasa toliko različita od svih ostalih kao što je to bio Čovek. Bio je istrebljen jedva sedamnaest milenijuma pošto je sa ovog mesta, sa svoje rodne planete, odvažno kročio u Galaksiju - ali tokom tog kratkog intervala u galaktičkoj istoriji ispisao je poglavlje koje će trajati zauvek. Proglasio je zvezde svojima, kolonizovao milion svetova, vladao carstvom sa čeličnom odlučnošću. Nije imao milosti dok je bio na vrhu i nije je tražio tokom svog slabljenja i pada. Čak i sad, nekih četrdeset osam vekova posle njegovog istrebljenja, njegova dostignuća i njegovi promašaji i dalje raspaljuju maštu.
     Zbog čega se i nalazimo ovde na Zemlji, baš na mestu za koje se smatra da predstavlja Čovekovo pravo rodno mesto - na kamenitoj klisuri gde je prvi put prešao preko evolucione granice, ugledao zvezde bistrim očima i zakleo se da će jednoga dana biti njegove.
     Naš vođa je Belidore, Drevni naroda Kragan, narandžaste kože, zlatnog runa i mudrog, strpljivog ophođenja. Belidore je dobro upoznat sa ponašanjem razumnih bića i izmiruje naše svađe pre no što i postanemo svesni da su započete.
     Tu su, zatim, Zvezdani Blizanci, svetlucava, srebrnasta bića od kojih se svako odaziva i na ime onog drugog, i koja se jedno drugom nadovezuju na misli. Radili su na sedamnaest arheoloških nalazišta, ali čak su i oni bili iznenađeni kada ih je Belidore odabrao za ovu najprestižniju od svih misija. Ponašaju se poput supružnika, iako ne pokazuju nikakve seksualne osobine - ali kao i svi ostali, odbijaju fizički kontakt sa mnom, tako da ja ne mogu zadovoljiti svoju znatiželju.
     U našoj družini je i Morito, koji jede prljavštinu poput najfinijeg jela, ne razgovara ni sa kime i spava naglavačke, viseći sa grane obližnjeg drveta. Iz nekog razloga, stvorenja ga uvek ostavljaju na miru. Možda misle da je mrtav, moguće je čak da znaju da spava i da ga samo zraci Sunca mogu probuditi. Bilo kako bilo, bez njega bismo bili izgubljeni, jer jedino fine pipci koji mu izlaze iz usta mogu dovoljno pažljivo čistiti drevne artefakte koje otkrivamo.
     Sa nama su pripadnici još četiri rase: jedan Istoričar, jedan Egzobiolog, jedan Procenjivač ljudskih artefakata, i jedan Mistik. (To jest, pretpostavljam da je Mistik, jer ne mogu dokučiti šta ona zaista radi, ali to je možda zbog moje kratkovidosti. Konačno, ono što ja radim može izgledati poput magije mojim sadruzima, ali je ipak strogo primenjena nauka.)
     I, konačno, tu sam ja. Nemam imena, zato što moj narod ne koristi imena, ali za potrebe družine uzeo sam ime Onaj Koji Sagledava dok traje pohod. Ovo je dvostruka greška: ja nisam on, moja rasa nije podeljena polovima; i ja nisam sagledač već Osetnik Četvrtog Nivoa. Ali na samom početku putovanja primetio sam da 'osetiti' mojim saputnicima znači nešto sasvim drugačije nego meni, pa sam, iz poštovanja prema njihovim čulima, izabrao manje precizno ime.
     Radimo svaki dan, ispitujući razne slojeve. Mnogi znaci ukazuju na to da je oblast nekad bujala životom, da je nekad davno na ovom mestu izbila prava eksplozija živih stvorenja, ali danas ih ima vrlo malo. Nekoliko vrsta insekata i ptica, neki sitni glodari i, naravno, stvorenja koja svake noći posećuju naš logor.
     Naša zbirka se lagano uvećava. Opčinjavajuće je posmatrati moje sadruge kako obavljaju svoje dužnosti, jer oni su meni zagonetka koliko i ja njima. Na primer, naš Egzobiolog mora samo da pređe svojim pipkom preko predmeta da bi nam rekla da li je nekad bio živa stvar; Istoričar, okružen svojom složenom opremom, može proceniti starost svakog predmeta, na osnovu ugljenika ili ne, sa tačnošću od jedne dekade, bez obzira na to u kakvom je stanju; čak je i Morito lep i neverovatan dok nežno razdvaja artefakte od slojeva zemlje u kojima su toliko dugo ležali.
     Veoma mi je drago što sam odabran da pođem na ovu misiju.

     Ovde smo već dva mesečeva ciklusa i rad se odvija polako. Niži slojevi su pomno prekopani pre više eona (toliko sam se zainteresovao za Čoveka da gotovo da sam upotrebio reč opljačkani pre nego prekopani; veoma sam gnevan što ne nalazimo više artefakata), a, iz još nepoznatih razloga, u skorijim slojevima gotovo da ničega nema.
     Većina nas zadovoljna je ishodima, a Belidore je posebno ushićen. On kaže da pronalazak pet gotovo nedirnutih artefakata čini ekspediciju izuzetno uspešnom.
     Svi ostali su neumorno radili od samog dolaska. Sada je gotovo došlo vreme da i ja prionem na svoj posao, i vrlo sam uzbuđen. Znam da moja otkrića neće biti ništa značajnija od ostalih, ali možda ćemo, kada ih sve sakupimo, konačno početi da shvatamo šta je to načinilo Čoveka onakvim kakav je bio.

     "Da li si..." upita prvi Zvezdani Blizanac.
     "...spreman?" nastavi drugi.
     Odgovorih da sam spreman, da sam jedva čekao ovaj trenutak.
     "Možemo li..."
     "...posmatrati?" upitaše.
     "Ako vam se ne gadi", odgovorih.
     "Mi smo..."
     "...naučnici", rekoše oni. "Vrlo je malo..."
     "...toga što..."
     "...ne možemo posmatrati..."
     "...objektivno."
     Primakoh se stolu na kome je ležao artefakt. Bio je to kamen, ili je bar tako izgledao mojim spoljnjim organima čula. Bio je trouglast i na ivicama su se videli tragovi upotrebe.
     "Koliko je ovo staro?" upitah.
     "Tri miliona..."
     "...pet stotina šezdeset jednu hiljadu..."
     "...osam stotina dvanaest godina", odgovoriše Zvezdani Blizanci.
     "Shvatam", rekoh.
     "To je daleko..."
     "...najstarija..."
     "...od svih naših iskopina."
     Dugo sam ga posmatrao, pripremajući se. Onda sam lagano, pažljivo, izmenio svoju građu i pustio da mi se telo nadvije iznad i oko kamena, obujmljujući ga i upijajući njegovu istoriju. Počeh osećati prekrasnu toplotu dok sam se sjedinjavao sa njim i, iako su mi se sva spoljnja čula isključila, znao sam da se talasam i sjajim, ushićen novim saznanjima. Postao sam jedno sa kamenom, i u onom kutku svoga uma, odvojenom za Osećanje, kao da sam opazio Zemaljski Mesec kako se nisko i preteći nadvija tik iznad obzorja...

     Enkatai se naglo probudi čim je došla zora i podiže pogled ka Mesecu, koji je još bio visoko na nebu. Posle svih ovih nedelja još joj je izgledao prevelik da samo tako visi na nebu, kao da će sigurno tresnuti na planetu svakoga časa. Košmar joj se još motao po glavi i ona je pokušala da se umiri zamišljajući prizor pet malih, bezopasnih meseca koji skakuću po srebrnom nebu njenog sveta. Uspela je da zadrži viziju u glavi samo na trenutak i onda je izgubi; umesto nje tu je bila stvarnost i ogromni satelit iznad njene glave.
     Njen sadrug joj se približi.
     "Još jedan san?" upita on.
     "U dlaku isti kao i prethodni", reče ona uznemireno. "Dan je, ali vidi se Mesec, a onda krećemo niz stazu..."
     On je pogleda sa saosećanjem pa joj ponudi hranu. Ona zahvalno prihvati i pogleda preko pustare.
     "Još samo dva dana", uzdahnu ona, "a onda možemo napustiti ovo užasno mesto."
     "Nije ovo tako strašan svet", odgovori Bokatu. "Ima mnoge dobre strane."
     "Ovde smo samo traćili vreme", reče ona. "Nije pogodan za kolonizaciju."
     "Ne, nije", složi se on. "Naši usevi ne mogu uspevati na ovakvom tlu i imamo teškoća sa vodom. Ali saznali smo mnogo stvari, stvari koje će nam na kraju pomoći da odaberemo pravi svet."
     "Većinu njih smo saznali još prve nedelje", reče Enkatai. "Ostatak vremena je prošao uzalud."
     "Bilo je i drugih svetova koje je brod morao posetiti. Nisu mogli pretpostaviti da ćemo tako brzo odstraniti ovaj."
     Ona se strese na hladnom, jutarnjem vazduhu. "Mrzim ovo mesto."
     "Jednog dana, biće ovo fini svet", reče Bokatu. "Samo iščekuje evoluciju smeđih majmuna."
     Dok je to govorio, ogromni pavijan, težak nekih sto pedeset kilograma, mišićav, čupavih grudi i hrabrih, radoznalih očiju, pojavi se u daljini. Čak i hodajući na sve četiri, predstavljao je opasnu priliku, dvaput veću od velikih mačaka sa pegama.
     "Nama je ovaj svet neupotrebljiv", nastavi Bokatu, "ali jednoga dana njegovi potomci će se raširiti svud po njemu."
     "Izgledaju tako mirni", primeti Enkatai.
     "I jesu mirni", složi se Bokatu, bacajući komad hrane pavijanu, koji dojuri i pokupi ga. Zatim ga onjuši, zastade kao da se razmišlja da li da ga proba i konačno, posle trenutka neodlučnosti, stavi ga u usta. "Ali oni će vladati ovom planetom. Ogromni biljojedi previše vremena provode hraneći se, a grabljivci spavaju sve vreme. Ne, ja se kladim na smeđeg majmuna. To su fine, snažne, pametne životinje. Već su razvili palčeve, imaju jak osećaj zajedništva, čak i velike mačke dva puta razmisle pre no što ih napadnu. Praktično nemaju prirodnog neprijatelja." On klimnu glavom, u znak slaganja sa samim sobom. "Da, oni će vladati ovim svetom u narednim eonima."
     "Nemaju neprijatelja?" reče Enkatai.
     "Oh, verovatno neki od njih ponekad dopadne kandži velikim mačkama, ali čak ni mačke ih ne napadaju kad ih je više." On pogleda pavijana. "Taj momak je dovoljno snažan da rastrgne na komade sve mačke, osim onih najkrupnijih."
     "Kako onda objašnjavaš ono što smo našli na dnu klisure?" bila je uporna.
     "Njihova veličina ih je koštala određenog stepena spretnosti. Prirodno je da poneki padne dole i umre."
     "Poneki?" ponovi ona. "Našla sam sedam lobanja, sve smrskane kao od udarca."
     "Sila pada", reče Bokatu, slegnuvši ramenima. "Ne misliš valjda da su im velike mačke prvo smrskale glave, pa ih onda ubile?"
     "Nisam ni mislila na mačke", odgovori ona.
     "Na šta si onda mislila?"
     "Mali, bezrepi majmuni koji žive u klisuri."
     Bokatu dozvoli sebi nadmoćni smešak. "Da li si ih ti pogledala?" reče on. "Jedva da su čevrt veličine smeđih majmuna."
     "Jesam ih pogledala", odgovori Enkatai. "I oni imaju palčeve."
     "Sami palčevi ništa ne znače", reče Bokatu.
     "Žive u senci smeđih majmuna i još su tu", reče ona. "To nešto znači."
     "Smeđi majmuni jedu voće i lišće. Zašto bi se zamajavali sa bezrepim majmunima?"
     "Ne samo da se ne zamajavaju njima. Izbegavaju ih. To mi baš ne liči na vrstu koja će se jednog dana raširiti po celom svetu."
     Bokatu odmahnu glavom. "Bezrepi majmuni su, izgleda, slepa grana evolucije. Premali da love divljač, preveliki da se hrane onim što nađu u klisuri, preslabi da se nadmeću sa smeđim majmunima za bolju teritoriju. Ja mislim da su oni starija, primitivnija vrsta, osuđena na istrebljenje."
     "Možda", reče Enkatai.
     "Ne slažeš se?"
     "Ima nešto kod njih..."
     "Šta?"
     Enkatai slegnu ramenima. "Ne znam. Čine me nervoznom. Nešto u njihovim očima, mislim - tračak zlobe."
     "Umišljaš stvari", reče Bokatu.
     "Možda", odgovori ponovo Enkatai.
     "Imam danas da napišem izveštaje", reče Bokatu. "Ali sutra ću ti dokazati."

     Sledećeg jutra Bokatu je ustao čim je Sunce izišlo. Pripremio je prvi dnevni obrok dok je Enkatai završavala sa molitvama, a onda izgovorio svoje dok je ona jela.
     "Sada", reče on, "sići ćemo dole u klisuru i uhvatiti jednog od bezrepih majmuna."
     "Zašto?"
     "Da ti pokažem kako je to lako. Možda ću ga poneti sa sobom kao kućnog ljubimca. Ili ćemo ga možda žrtvovati laboratoriji i saznati malo više o njegovim životnim procesima."
     "Ne želim ljubimca i nije nam dozvoljeno da ubijemo ijednu životinju."
     "Kako ti kažeš", reče Bokatu. "Pustićemo ga na slobodu."
     "Ali zašto ga onda uopšte hvatati?"
     "Da bih ti pokazao da nisu inteligentni, jer ako su tako pametni kao što smatraš, neću uspeti da ga uhvatim." On je podiže u uspravan položaj. "Da krenemo."
     "Ovo je glupo", usprotivi se ona. "Brod stiže sredinom popodneva. Zašto ga jednostavno ne sačekamo?"
     "Vratićemo se na vreme", odgovori on samouvereno. "Koliko ovo može potrajati?"
     Ona pogleda čisto, plavo nebo, kao da pokušava da natera brod da se pojavi. Mesec je visio, veliki i beo, iznad obzorja. Konačno, ona se okrenu ka njemu.
     "U redu, idem sa tobom - ali jedino ako mi obećaš da ćeš ih samo posmatrati i da nećeš pokušati da uhvatiš nekog od njih."
     "Znači, priznaješ da sam u pravu?"
     "Reći da li si u pravu ili ne nema nikakve veze sa ovom situacijom. Nadam se da si u pravu, jer me bezrepi majmuni plaše. Ali ne znam da li si u pravu, kao što to ne znaš ni ti."
     Bokatu ju je dugo posmatrao.
     "Slažem se", reče on konačno.
     "Slažeš se da ne možeš znati?"
     "Slažem se da ih ne hvatam", reče on. "Da krenemo."
     Došli su do ivice klisure i zatim počeli da se spuštaju niz strmu stazu, potpomažući se svojim udovima koje su obmotavali oko drveća i drugog rastinja. Odjednom začuše glasne krike.
     "Šta je to?" upita Bokatu.
     "Ugledali su nas", odgovori Enkatai.
     "Zašto tako misliš?"
     "Čula sam taj vrisak u mom snu - i Mesec je uvek bio ovakav."
     "Čudno", reče Bokatu. "Čuo sam ih mnogo puta ranije, ali ovaj put mi zvuče nekako glasnije."
     "Možda ih ovde ima više."
     "Ili su možda uplašeniji", reče on i podiže pogled. "Eno razloga", reče on, pokazujući. "Imamo društvo."
     Ona pogleda nagore i ugleda ogromnog pavijana, bez sumnje najvećeg koga je do sada videla, kako ih prati na razdaljini od možda dvadesetak metara. Kada su im se pogledi sreli, on zareža i okrenu glavu, ali ne pokuša ni da se udalji ni da se približi.
     Nastavili su da se spuštaju i kad god bi se zaustavili da se odmore, pavijan je bio tu, na uobičajenih dvadeset metara.
     "Da li ti on izgleda uplašen?" upita Bokatu. "Da ga ova jadna, mala stvorenja mogu povrediti, bi li nas pratio u klisuru?"
     "Tanka je linija između hrabrosti i gluposti, a još tanja između samopouzdanja i preteranog samopouzdanja", odgovori Enkatai.
     "Ako će on ovde umreti, umreće kao i svi ostali", reče Bokatu. "Nezgodno će stati i pašće u smrt."
     "Nije ti neobično da su svi pali na glavu?" upita ona blago.
     "Polomili su sve kosti u telu", odgovori on. "Ne znam zašto posmatraš samo glave."
     "Zato što različiti padovi ne prave istovetne rane na lobanjama."
     "Imaš previše bujnu maštu", reče Bokatu. On pokaza na jednu malu, dlakavu priliku koja ih je gledala odozdo. "Da li ti to liči na nešto što bi moglo ubiti ovog našeg druškana?"
     Pavijan pogleda dole u klisuru i zareža. Bezrepi majmun podiže pogled ka njemu bez ikakvog znaka straha, ili bar zanimanja. Konačno, nestade u gustom žbunju.
     "Vidiš?" reče Bokatu nadmoćno. "Jedan pogled na smeđeg majmuna - i pobeže."
     "Nije mi delovao uplašeno", primeti Enkatai.
     "Samo još jedan razlog da sumnjamo u njegovu inteligenciju."
     Za par minuta došli su do mesta gde su videli bezrepog majmuna. Zaustavili su se da skupe snagu i onda nastavili do dna klisure.
     "Ništa", reče Bokatu, gledajući oko sebe. "Ja bih rekao da je onaj koga smo videli bio izviđač i da je sad već celo pleme miljama daleko."
     "Pogledaj našeg saputnika."
     Pavijan je došao do dna klisure i sad je napregnuto njušio vazduh.
     "Nije još prešao evolucionu granicu", reče Bokatu raspoloženo. "Očekuješ li da traži neprijatelje senzorom?"
     "Ne", reče Enkatai, posmatrajući pavijana. "Ali ako nema opasnosti, moglo bi se očekivati da će se opustiti, a to još nije učinio."
     "Verovatno je tako postupajući poživeo dovoljno dugo da ovoliko izraste", reče Bokatu, odbacivši njene primedbe. On pogleda oko sebe. "Šta uopšte nalaze za jelo ovde?"
     "Ne znam."
     "Možda bi trebalo da uhvatimo jednoga i da izvršimo disekciju nad njim. Sadržaj stomaka bi nam mnogo toga mogao reći."
     "Obećao si."
     "A bilo bi tako jednostavno", bio je uporan. "Samo bi trebalo da postavimo zamku sa voćem ili orasima."
     Odjednom pavijan zareža i Bokatu i Enkatai se okrenuše da vide šta je uzrok njegovom besu. Nije bilo ničega, ali pavijan je bio sve uznemireniji. Naposletku on pojuri natrag uz stazu.
     "Baš se pitam šta stoji iza ovoga", reče Bokatu.
     "Mislim da treba da krenemo."
     "Imamo još pola dana do povratka broda."
     "Neprijatno mi je ovde. Sišla sam niz istu ovakvu stazu u mom snu."
     "Nisi navikla na Sunce", reče on. "Odmorićemo se u pećini."
     Ona mu nevoljno dopusti da je odvede do male pećine u zidu klisure. Odjednom, ona stade i odbi da nastavi.
     "Šta je bilo?"
     "Ovu pećinu sam sanjala", reče ona. "Ne ulazi u nju."
     "Ne smeš dopustiti snovima da ti upravljaju životom", reče Bokatu. On njušnu vazduh. "Nešto se čudno oseća."
     "Daj da se vratimo. Ne želimo da budemo na ovom mestu."
     On gurnu glavu u pećinu. "Novi svet, novi mirisi."
     "Molim te, Bokatu!"
     "Samo da vidim šta se to tako oseća", reče on, obasjavajući svetlom pećinu. Ukaza mu se ogromna hrpa tela, mnoga od njih polupojedena, većina u raznim fazama raspadanja.
     "Ko su ovi?" upita on, približavajući se.
     "Smeđi majmuni", odgovori ona, ni ne pogledavši. "Svaki sa smrskanom glavom."
     "I ovo je deo tvog sna?" upita on, odjednom nervozan.
     Ona klimnu glavom. "Moramo otići odavde sada!"
     On se vrati do ulaza u pećinu.
     "Izgleda mi bezbedno", reče on.
     "U mom snu nikad nije bezbedno", reče ona uznemireno. Napustili su pećinu i prešli nekih pedesetak metara kada stigoše do prevoja na dnu klisure. Kada su krenuli njime, ugledaše ispred sebe bezrepog majmuna.
     "Izgleda da je jedan ostao", reče Bokatu. "Sad ću ga oterati." On uze kamen i baci ga na majmuna, koji se izmače, ali ne pobeže.
     Enkatai ga žurno dodirnu po ramenu. "Ima ih više", reče ona.
     On podiže pogled. Još dva bezrepa majmuna bila su na drvetu gotovo pravo iznad njih. Kako se pomerio, ugledao je još četvoricu kako im se primiču iz žbunja. Još jedan se pojavi iz pećine, a trojica iskočiše iz obližnjeg drveća.
     "Šta im je to u rukama?" upita on nervozno.
     "Ti bi to nazvao butnim kostima biljojeda", reče Enkatai, sa neprijatnim osećajem u grudnom košu. "Oni bi to nazvali oružje."
     Ćosavi majmuni se razviše u polukrug, a onda im se počeše lagano primicati.
     "Ali tako su jadni!" reče Bokatu, povlačeći se dok nije došao do kamenog zida, tako da nije mogao dalje.
     "Ti si budala", reče Enkatai, bespomoćno zarobljena u svom otelotvorenom snu. "Ovo je rasa koja će vladati planetom. Pogledaj im oči!"
     Bokatu pogleda i ugleda nešto, nešto užasno, nešto što nikad ranije nije video ni u jednom biću ili životinji. Samo je imao vremena da uputi kratku molitvu da nekakva nesreća snađe ovu rasu pre no što se dokopa zvezda, kada bezrepi majmun zavitla gladak, uglačan, trouglasti kamen u njegovu glavu. To ga obeznani i kako je pao na zemlju, močuge počeše da udaraju po njemu i Enkatai.
     Na vrhu klisure, pavijan je posmatrao pokolj do kraja, pa odjurio ka prostranoj savani, gde će biti bezbedan, bar privremeno, od bezrepih majmuna.

     "Oružje", čudio sam se. "Ovo je bilo oružje!"
     Bio sam sasvim sam. Mora da su u jednom trenutku za vreme Osećanja, Zvezdani Blizanci zaključili da ja predstavljam jednu od stvari koje ne mogu objektivno posmatrati, i vratili se u svoje prostorije.
     Sačekao sam da se uzbuđenje povodom otkrića dovoljno primiri da mogu kontrolisati svoju fizičku građu. Onda sam opet poprimio oblik koji koristim dok sam sa svojim sadruzima, i prijavio otkriće Belidoreu.
     "Znači, još tada su bili agresori", reče on. "Pa, ne čudi me. Ta želja da se pokore zvezde mora da je odnekud potekla."
     "Iznenađujuće je da nema podataka da se neka rasa ovde spustila u ljudskoj praistoriji", primeti Istoričar.
     "Bio je to izviđački tim i Zemlja im je bila beskorisna", odgovorih. "Bez sumnje su sleteli i na mnoge druge planete. Ako igde postoji neka zabeleška, onda je to u njihovim arhivima, gde stoji da Zemlja nije podesna za kolonizovanje."
     "Ali zar se nisu pitali šta se dogodilo njihovom timu?" upita Belidore.
     "U blizini je bilo mnogo krupnih mesojeda", rekoh. "Verovatno su pretpostavili da je neki od njih sredio tim. Pogotovo ako su pretražili kraj i ništa nisu našli."
     "Zanimljivo", reče Belidore. "Da se slabija vrsta uzdigla i postala dominantna."
     "Mislim da je to lako objasniti", reče Istoričar. "Kao manja vrsta, niti su bili brzi poput svoje lovine niti snažni poput svojih neprijatelja, tako da je otkriće oružja bio možda jedini način da se izbegne istrebljenje... ili bar najbolji način."
     "Svakako su pokazali veštinu grabljivica tokom svojih milenijuma u Galaksiji", reče Belidore.
     "Agresivnost se ne okončava otkrićem oružja", reče Istoričar. "U stvari, ono samo može uvećati agresivnost."
     "Moraću to uzeti u obzir", reče Belidore, izgledajući pomalo neubeđen.
     "Možda sam previše uprostio svoj tok misli zarad ovog razgovora", odgovori Istoričar. "Budite uvereni da ću razraditi podužu i rigoroznu raspravu o ovome kada bude došlo vreme da predstavim svoja otkrića Akademiji."
     "Šta ti kažeš, Sagledavaoče?" upita Belidore. "Imaš li još nešto da dodaš onome što si nam izneo?"
     "Teško je razmišljati o kamenu kao prethodniku sonične puške i molekularnog implodera", rekoh zamišljeno, "ali verujem da je to u pitanju."
     "Izuzetno zanimljiva vrsta", reče Belidore.

     Trebalo mi je skoro četiri sata da povratim snagu; Osećanje troši energiju kao nijedan drugi proces, crpeći podjednako iz tela, emocija, uma i empatičkih sposobnosti.
     Posla za danas obavljenog, Morito je visio naglavačke sa grane, izgubljen u svom večernjem transu, a Zvezdani Blizanci nisu se pojavili od kako sam Osećao kamen.
     Ostali članovi družine bili su zauzeti svojim poslovima, i učinilo mi se da je sad pravi čas da Osetim sledeći predmet, za koji mi je Istoričar rekao da je star približno 23.300 godina.
     Bila je to metalna oštrica koplja, zarđala i rupičava, i pre no što sam je upio, učinilo mi se da primećujem male neujednačenosti u boji, možda od krvi...

     Ime mu je bilo Mtepva i činilo mu se da metalnu ogrlicu oko vrata nosi od dana svog rođenja. Znao je da to nije moguće, jer je imao maglovita sećanja kako se igra sa svojom braćom i sestrama i juri kudue i antilope po drvećem pokrivenim planinama na kojima je odrastao.
     Ali što se više usredsređivao na ta sećanja, postajala su sve bleđa i nejasnija, i znao je da mora da potiču od pre mnogo vremena. Ponekad je pokušavao da se seti imena svog plemena, ali ono je bilo izgubljeno u maglama vremena, poput imena njegovih roditelja i sabraće.
     Tada bi Mtepva osećao sažaljenje prema samom sebi, ali onda bi razmislio o položaju svojih sadruga, i bolje bi se osećao, jer će oni biti odvedeni u brodovima na ivicu sveta da provedu ostatak života kao robovi Arapa i Evropljana, dok je njegov položaj, kao omiljenog sluge njegovog gospodara Šarifa Abdulaha, bio bezbedan.
     Ovo je bio njegov osmi karavan - ili deveti? - u unutrašnjosti. Prodavali bi so i municiju poglavicama plemena koji bi im zauzvrat davali svoje najbeskorisnije ratnike i žene u roblje, a onda bi ih ovi odveli, oko ogromnog jezera i preko suve, ravne savane. Obišli bi planinu tako staru da joj je vrh pobeleo poput kose starca i konačno bi stigli na obalu gde su doi Arapski brodići sa širokom krmom, jednom katarkom i jednim jedrom. Prim. prev. ispunjavali luku. Tamo bi prodali svoj ljudski tovar za najvišu ponudu, Šarif Abdulah bi kupio još jednu ženu i predao pola novca svom starom, slabačkom ocu, i ponovo bi krenuli u unutrašnjost, u još jednu potragu za crnim zlatom.
     Abdulah je bio dobar gospodar. Retko je pio - a kad bi to učinio, uvek bi se izvinio Alahu čim bi ugrabio priliku - nije prečesto tukao Mtepvu i uvek su imali dovoljno da jedu čak i kad su robovi gladovali. Čak je išao tako daleko da nauči Mtepvu da čita, iako je jedina knjiga koju je nosio sa sobom bio Kuran.
     Mtepva je proveo duge sate vežbajući čitanje Kurana, i negde usput otkrio je krajnje zanimljivu stvar: Kuran je zabranjivao Pravovernom da drži drugog Pravovernog u zatočeništvu.
     Tada je Mtepva odlučio da se preobrati u Islam. Počeo je neprestano ispitivati Šarifa Abdulaha o finijim pojedinostima njegove vere i postarao se da ga starac vidi kako sedi pokraj vatre, sat za satom, čitajući Kuran.
     Toliko je Šarif Abdulah bio oduševljen ovim razvojem događaja da je često pozivao Mtepvu u svoj šator za vreme večere i do kasno u noć ga podučavao osetljivim pojedinostima Kurana. Mtepva je bio motivisani učenik, i Šarif Abdulah se divio njegovom poletu.
     Iz noći u noć, dok su lavovi lutali oko njihovog logora u Serengeti, učitelj i učenik zajedno su proučavali Kuran. Konačno, došao je dan kada Šarif Abdulah više nije mogao poricati da je Mtepva istinski vernik Islama. To se dogodilo dok su bili ulogoreni pokraj Klisure Olduvaji i tog istog dana Šarif Abdulah naredio je kovaču da ukloni ogrlicu sa Mtepvinog vrata, a Mtepva je sam uništio lance, kariku po kariku, i kad je završio bacio ih dole u klisuru.
     Mtepva je sada bio slobodan čovek, ali upućen u samo dve stvari: Kuran i trgovinu robljem. Bilo je sasvim prirodno da, kad je odlučio da nađe načina da se izdržava, pođe stopama Šarifa Abdulaha. Postao je starčev saradnik i posle još dva putovanja u unutrašnjost, zaključio da je spreman da nastavi sam.
     Da bi to učinio, bili su mu potrebni uvežbani ljudi - ratnici, kovači, kuvari, tragači - a zamisao da počne od od početka nije mu se sviđala, tako da se, pošto njegova vera nije bila tako jaka kao u njegovog mentora, jednostavno jedne noći na obali ušunjao u šator Šarifa Abdulaha i prerezao starčevo grlo.
     Sledećeg dana, pošao je u unutrašnjost na čelu svog karavana.
     Mnogo toga je naučio o trgovini robljem, i kao trgovac i kao rob, i sada je sve to primenjivao. Znao je da zdravi robovi postižu bolju cenu na tržnici, pa je hranio i pazio svoje robove bolje od Šarifa Abdulaha i većine ostalih robovlasnika. Sa druge strane, znao je koji prave neprilike i da ih je bolje ubiti na mestu kao primer drugima nego da se među robovima javlja nada u mogući uspeh pobune.
     Bio je dosledan i isto tako uspešan, pa je uskoro proširio posao i na trgovinu slonovačom. Za šest godina postao je najveći trgovac robljem i slonovskim kljovama u istočnoj Africi.
     Povremeno bi sretao evropske istraživače. Pričalo se da je čak proveo nedelju dana sa doktorom Dejvidom Livingstonom i rastao se sa istraživačem, a da ovaj nije imao pojma da je ugostio trgovca robljem koga je najviše želeo ukloniti.
     Pošto mu je američki građanski rat uništio glavno tržište, na godinu dana se povukao iz posla i otišao u Aziju i na Arapsko poluostrvo da nađe nova tržišta. Kada se vratio, otkrio je da je Abdulahov sin, Šarif Ibn Džad Mahir, prisvojio sve njegove ljude i krenuo ka unutrašnjosti, sa namerom da nastavi posao svoga oca. Mtepva, koji je postao prilično bogat, unajmio je nekih pet stotina askarija, postavio ih pod zapovedništvo zloglasnog trgovca slonovačom, Alfreda Henrija Pima, i stao da čeka ishod.
     Tri Meseca kasnije Pim je doveo 438 ljudi na obalu Tanganjike. Dve stotine šezdeset sedam bili su robovi koje je Šarif Ibn Džad Mahir zarobio, ostatak je predstavljao deo Mtepvine organizacije koji se pridružio Šarifu Ibn Džad Mahiru. Mtepva ih je svih 438 prodao u ropstvo i načinio novu organizaciju, sastavljenu od ratnika koji su se borili za njega pod Pimovim vođstvom.
     Većina kolonijalnih sila bila je sklona tome da zažmuri na njegovo poslovanje, ali Britanci, koji su odlučili da stanu na kraj trgovini robljem, izdali su nalog za Mtepvino hapšenje. Naposletku, umoran od toga da stalno čuva leđa, preselio je sedište u Mozambik, gde su mu Portugalci rado dopustili da osnuje radnju dogod je vodio računa o tome da se kolonijalni dlanovi često trebaju podmazivati.
     Nikada nije bio srećan tamo - nije govorio portugalski ni bilo koji drugi lokalni jezik - i posle devet godina vratio se na Tanganjiku, sada najbogatiji crnac na kontinentu.
     Jednog dana, među novim tovarom robova zatekao je mladog dečaka iz plemena Aholi po imenu Haradi, ne starijeg od deset godina, i odlučio da ga zadrži kao ličnog slugu umesto da ga pošalje preko okeana.
     Mtepva se nikada nije ženio. Većina njegovih saradnika pretpostavljala je da jednostavno nije imao vremena, ali kada se pročulo da mu dovode Haradija u šator gotovo svake noći, promenili su mišljenje. Mtepva je izgledao obuzet dečakom, mada - bez sumnje sećajući se svog primera - nikada nije naučio Haradija da čita i obećao je sporu i bolnu smrt svakom ko bi dečaku pomenuo Islam.
     Onda, jedne noći, posle nekih tri godine, Mtepva je zatražio da mu dovedu Haradija. Dečaka nigde nije bilo. Mtepva je razbudio sve svoje ratnike i naredio da ga traže, jer je u blizini kampa primećen leopard i trgovac se plašio najgoreg.
     Našli su Haradija sat kasnije, ne u čeljustima leoparda, već u naručju mlade robinje koju su uzeli iz plemena Zaneka. Mtepva se izbezumio od besa i naredio da se devojci otkinu ruke i noge.
     Haradi se ni jednom rečju nije usprotivio niti je pokušao da odbrani devojku - naravno to ništa ne bi pomoglo - ali sledećeg jutra je nestao i iako su Mtepva i njegovi ratnici proveli skoro Mesec dana tražeći ga, nije mu bilo ni traga.
     Do kraja meseca Mtepva je bio polulud od gneva i tuge. Odlučivši da život više nije vredan življenja, otišao je do čopora lavova koji se gostio topijem i, uletevši među njih, počeo ih vređati i udarati golim rukama. Gotovo neverovatno, lavovi su se udaljili od njega, režeći i frkćući, i nestali u gustišu.
     Narednog dana uzeo je veliki štap i počeo njime da udara jedno slonče. To je trebalo izazvati nemilosrdan napad njegove majke - ali majka, koja je stajala na samo par metara odatle, zatrubi uplašena i otrča, dok ju je slonče pratilo koliko je moglo.
     Tada je Mtepva zaključio da ne može umreti, da ga je čin rastrzanja jadne devojke iz plemena Zaneka nekako načinio besmrtnim. Kako su se oba događaja dogodila u prisustvu njegovih praznovernih sledbenika, oni su mu verovali u potpunosti.
     Kako je bio besmrtan, odlučio je da je vreme da prestane pokušavati da se dodvori Evropljanima koji su osvojili njegovu zemlju i neprestano izdavali naloge za njegovo hapšenje. Poslao je glasnika na granicu Kenije i pozvao Britance da se sretnu na bojnom polju. Kada je ugovoreni dan došao i Britanci se nisu pojavili, samouvereno je rekao svojim ratnicima da je vest o njegovoj besmrtnosti došla i do Evropljana i da od tog dana više nijedan belac neće smeti da mu se suprotstavi. Činjenica da se još nalazio na nemačkoj teritoriji i da Britanci nisu imali nikakvog zakonskog prava tu da ulaze, nekako mu je promakla.
     Svoje ratnike poveo je u marš ka unutrašnjosti, ne skrivajući da traži robove, i našao ih je pregršt u Kongu. Iz sela je pohvatao muškarce i žene, opljačkao slonovaču i konačno, sa gotovo šest stotina zarobljenika i upola toliko slonovskih kljova, okrenuo se na istok i započeo višemesečno putovanje ka obali.
     Ovoga puta Britanci su ga čekali na granici Ugande, i imali su toliko naoružanih ljudi da je Mtepva skrenuo na jug, ne plašeći se za svoj život već za svoje robove i slonovaču, a i znao je da njegovi ratnici ne dele njegovu besmrtnost.
     Odveo je svoju vojsku do jezera Tanganjika i onda krenuo na istok. Trebalo mu je dve nedelje da dođe do zapadnog dela Serengetija i još deset dana da ga pređe.
     Jedne noći ulogorio se na obodu klisure Olduvaji, na mestu gde je stekao slobodu. Vatre su pripaljene, divljač zaklana i spremljena, i dok se opuštao posle obroka primetio je žagor među svojim ljudima. Onda, iz senki, kroči neobično poznata prilika. Bio je to Haradi, sada petnaestogodišnjak i visok kao i sam Mtepva.
     Mtepva ga je posmatrao jedan dugi trenutak i odjednom sav gnev mu nestade sa lica.
     "Vrlo mi je drago što te vidim, Haradi", reče on.
     "Čuo sam da te je nemoguće ubiti", odgovori dečak, mašući kopljem. "Došao sam to da proverim."
     "Nema potrebe da se borimo, ti i ja", reče Mtepva. "Priduži mi se u mom šatoru, i sve će biti kao što je bilo."
     "Kada ti počupam udove sa tela, onda neće biti potrebe da se borimo", odgovori Haradi. "Čak i tada, nećeš mi biti manje odvratan nego što si sada ili što si mi bio svih ovih godina."
     Mtepva skoči na noge, lice mu je bilo maska besa. "Pokaži šta znaš, onda!" povika on. "A kada shvatiš da me ne možeš povrediti, učiniću ti ono što sam učinio devojci iz plemena Zaneka!"
     Haradi ne odgovori, već baci koplje na Mtepvu. Ušlo je u trgovčevo telo tolikom silom da je vrh izišao na drugu stranu dobrih petnaest centimetara. Mtepva se upiljio u Haradija sa nevericom, zastenjao i srušio se niz kamenitu padinu klisure.
     Haradi pređe pogledom preko ratnika. "Ima li među vama neko ko mi poriče pravo da zauzmem Mtepvino mesto?" upita on samouvereno.
     Jedan krupni Makonde istupi i za trideset sekundi i Haradi je bio mrtav.

     Britanci su ih čekali kada su došli do Zanzibara. Robovi su bili oslobođeni, slonovača konfiskovana, ratnici uhapšeni i prisiljeni da rade na pruzi Mombasa-Uganda. Dvojicu su kasnije ubili i pojeli lavovi u Oblasti Tsavo.
     Kada je potpukovnik J. H. Peterson pobio zloglasne ljudoždere Tsavoa, pruga je gotovo stigla do straćara Najrobija, a Mtepvino ime bilo je tako potpuno zaboravljeno da je čak pogrešno napisano u jedinoj istorijskoj knjizi u kojoj se uzgred pojavilo.

     "Neverovatno!" reče Procenjivač. "Znao sam da su porobili mnoge rase širom galaksije - ali da porobe sebe! To je gotovo nezamislivo!"
     Bio sam se odmorio od napora, a zatim preneo priču o Mtepvi.
     "Sve zamisli moraju odnekud poteći", reče Belidore mirno. "Ova je očigledno potekla na Zemlji."
     "To je varvarski!" promrmlja Procenjivač.
     Belidore se okrenu ka meni. "Čovek nikada nije pokušao pokoriti tvoju rasu, Sagledavaoče. Zašto?"
     "Nismo imali ništa što mu je trebalo."
     "Možeš li se setiti Galaksije kad je bila pod vlašću Čoveka?" upita Procenjivač.
     "Mogu se setiti Galaksije kada su Čovekovi preci ubili Bokatua i Enkatai", odgovorih iskreno.
     "Da li si ikad imao neke veze sa Čovekom?"
     "Nikakve. Čoveku nismo bili od koristi."
     "Ali nije li on neumereno uništavao sve što mu nije bilo od koristi?"
     "Ne", rekoh. "Uzimao je šta je hteo i uništavao ono što ga je ugrožavalo. Ostalo je prenebregavao."
     "Kakva nadmenost!"
     "Kakva praktičnost", reče Belidore.
     "Nazivaš genocid galaktičkih razmera praktičnim?" upita Procenjivač.
     "Sa Čovekove tačke gledanja, bio je", odgovori Belidore. "Obezbedio mu je ono što je hteo, uz minimum rizika i napora. Pomisli da je jedna jedina rasa, rođena na manje od pet stotina metara odavde, u jednom trenutku vladala carstvom od preko milion svetova. Gotovo sve rase u Galaksiji govorile su zemaljski."
     "Pod pretnjom smrti."
     "To je tačno", složi se Belidore. "Nisam rekao da je Čovek bio anđeo. Samo da, ako je i bio đavo, bio je delotvoran."
     Bilo je vreme da upoznam treći artefakt, za koji su Istoričar i Procenjivač smatrali da je drška noža, ali čak i kad sam počeo obavljati svoj posao, nisam mogao da ne slušam razgovor koji se zapodeo.
     "Uzevši u obzir njegovu krvožednost i delotvornost", reče Procenjivač, "čudim se da je dovoljno dugo poživeo da dostigne zvezde."
     "U neku ruku, i jeste čudno", složi se Belidore. "Istoričar mi je rekao da Čovek nije oduvek bio jedinstven, da je u ranijoj istoriji postojalo nekoliko varijanti vrste. Bio je podeljen bojom, verovanjima, teritorijom." On uzdahnu. "Ipak, mora da je naučio da živi u miru sa svojim sunarodnicima. To mu, makar, ide u prilog."
     Dopro sam do artefakta sa Belidoreovim rečima još u ušima, i počeh ga obujmljivati...

     Meri Liki naleže na sirenu lendrovera. U muzeju, njen muž se okrene mladom, uniformisanom oficiru.
     "Ne znam kakva bih vam uputstva mogao dati", reče on. "Muzej još nije otvoren za javnost, a nalazimo se dobrih tri stotine kilometara od Kikujulenda."
     "Ja samo sledim svoja naređenja, doktore Liki", odgovori oficir.
     "Pa, predostrožnost nikome nije došla glave", reče Liki. "Ima mnogo Kikuja koji bi želeli da me vide mrtvog, iako sam se založio za Kenijatu na njegovom suđenju." On priđe vratima. "Ako se otkrića na Jezeru Turkana pokažu zanimljivo, možda nas neće biti čitav mesec. U suprotnom, trebalo bi da se vratimo za nekih deset do dvanaest dana."
     "Nema problema, gospodine. Muzej će još biti ovde kada se vratite."
     "Nisam ni sumnjao u to", reče Liki, izlazeći napolje i pridruživši se svojoj ženi u vozilu.
     Poručnik Jan Čelmzvud stajao je na vratima i gledao kako Likiji, u pratnji dva vojna vozila, kreću crvenim zemljanim putem. Za svega nekoliko sekundi kola je zaklonila prašina i on se vrati u zgradu i zatvori vrata da ne bi i njega prekrila. Toplota je bila neizdrživa, pa on skide jaknu i futrolu za pištolj i uredno ih složi na jednu malu vitrinu.
     Čudno. Svi prizori Afričke flore i faune koje je video, od starih statičnih fotografija Nemca Šilinga do filmova Amerikanca Džonsona, naveli su ga na pomisao da je istočna Afrika raj zelenila i čiste vode. Niko mu nije pomenuo prašinu, ali baš će se nje najbolje sećati kada se vrati kući.
     Dobro, možda ne baš samo nje. Nikada neće zaboraviti jutro kada se oglasila uzbuna, još kad je bio smešten u Nanjuki. Stigao je na farmu doseljenika i zatekao celu porodicu isečenu u rezance i svu stoku zaklanu; većini su genitalije bile odsečene, mnogima su nedostajale oči i uši. Ali ma kako užasno to bilo, sliku koju će odneti u grob predstavljalo je mače nabijeno na bodež i pribodeno za poštansko sanduče. Bilo je to znamenje Mau Maua, u slučaju da neko pomisli kako je to neki ludak pomahnitao među stokom i ljudima.
     Čelmzvud nije razumeo politiku koja je stajala iza toga. Nije znao ko je sve to započeo, ko je izazvao rat. Njemu je bilo svejedno. On je bio samo vojnik, izvršavao je naređenja, a ako će ga ta naređenja poslati nazad u Nanjuki da pobije ljude koji su počinili te ogavnosti, tim bolje.
     Ali, u međuvremenu, zapalo mu je ono što je smatrao dužnošću jednog idiota. U Aruši je došlo do vrlo blagih nereda, ne pravi Mau Mau već pre znak podrške kenijskim Kikujama, pa je njegova jedinica tu prebačena. Onda je vlada otkrila da je profesor Liki, čija su naučna otkrića načinila Klisuru Olduvaji svakodnevnom temom razgovora u domaćinstvima istočne Afrike, primio nekoliko pretnji smrću. Uprkos njegovom protivljenju vlada je insistirala da mu se obezbede telohranitelji. Većina ljudi iz Čelmzvudove jedinice pridružila se Likiju na putu do jezera Turkana, ali neko je morao ostati da čuva muzej, a njega je zadesio peh da mu se ime našlo pri vrhu liste odabranih.
     To čak nije ni bio pravi muzej, ne onakav kakve su ga roditelji vodili da vidi u Londonu. To su bili muzeji; ovo je bio samo kućerak sa dve sobe i zidovima od blata, sa možda stotinak Likijevih iskopina. Drevni vrhovi strela, neko čudno oblikovano kamenje koje je služilo kao praistorijsko oruđe, par kostiju koje očigledno nisu poticale od majmuna i za koje je Čelmzvud bio siguran da ne potiču ni od jednog stvorenja sa kojim je on bio u srodstvu.
     Liki je po zidovima okačio neke grubo nacrtane grafike, grafike koji su prikazivali ono za šta je on verovao da predstavlja evoluciju malih, grotesknih majmunolikih zveri u homo sapiens-a. Bilo je tu i fotografija nekih otkrića koja su poslata u Najrobi. Izgledalo je da ovo mesto, makar bilo i mesto nastanka rase, niko zaista ne želi da poseti. Sve najbolje iskopine odnošene su u Najrobi, a zatim u Britanski Muzej. U stvari, ovo nije ni bio muzej, zaključi Čelmzvud, već pre skladište za značajnija otkrića pre no što će se otpremiti dalje.
     Čudno je bilo zamišljati kako život počinje ovde u ovoj klisuri. Ako postoji ružnije mesto u Africi, on ga još nije video. I, mada nije verovao u Postanje niti bilo kakve druge religijske besmislice, uznemiravala ga je pomisao da su prva ljudska bića koja su hodala Zemljom bila crna. Jedva da je imao bilo kakvih dodira sa crncima dok je odrastao u Kotsvoldsu, ali dovoljno se nagledao onoga što mogu počiniti otkako je došao na britanski istok, i bio je zaprepašćen njihovim divljaštvom i varvarizmom.
     A oni ludi Amerikanci, koji krše ruke i govore kako se kolonijalizmu mora stati na kraj? Da su oni videli šta je on video na onoj farmi u Nanjuki, znali bi da je jedina stvar koja sprečava celu istočnu Afriku da ne eksplodira u sumanuti požar krvi i klanja britansko prisustvo. Svakako, bilo je paralela između Mau Maua i Amerike: oboje su bili britanske kolonije... ali tu se završavala svaka sličnost. Amerikanci su napisali Povelju u kojoj su izrekli svoja nezadovoljstva, a onda su obrazovali vojsku i borili se sa Britanskim vojnicima. Šta je kasapljenje nedužne dece i pribadanje mačaka na poštansku sandučad imalo zajedničko sa tim? Da se on pita, uzeo bi pola miliona britanskih vojnika, zbrisao Kikuje do poslednjeg - izuzev onih dobrih, odanih - i rešio problem jednom zauvek.
     Prišao je ormaniću u kome je Liki držao pivo i izvadio toplu bocu. 'Safari'. Otvorio ga je, otpio dugačak gutljaj i namrštio se. Ako ovo ljudi piju na safariju, moraće da zapamti da nikad ne pođe na neki takav pohod.
     Ipak, znao je da će jednog dana ići na safari, uz malo sreće, pre no što ga demobilišu i pošalju kući. Delovi ove zemlje bili su tako prokleto lepi, bez obzira na prašinu, i dopadala mu se pomisao da sedi u senci drveta, sa hladnim pićem u ruci, dok ga njegov lični sluga hladi lepezom načinjenom od nojevih pera i dok sa svojim belim lovcem priča o dnevnom ulovu i šta će loviti sutra. Nije bilo važno samo ubistvo, uveravali bi jedan drugog, već uzbuđenje lova. Onda bi mu dva crna dečaka pripremila kupatilo, on bi se okupao i spremio za večeru. Čudno kako se navikao da ih zove dečacima; većina njih su bili znatno stariji od njega.
     Mada nisu bili dečaci, bili su deca kojima je potrebna pomoć i civilizovanje. Uzmi, na primer, one Masaie; ponosna, ohola kopilad. Izgledaju sjajno na razglednicama, ali samo probaj da pričaš sa njima. Ponašaju se kao da imaju direktnu vezu sa Bogom, da im je On rekao kako su oni Njegov izabrani narod. Što je više Čelmzvud o tome razmišljao, sve se više čudio što su Kikuje počele Mau Mau, a ne Masai. Onda se seti kako je primetio četiri ili pet elmoranija Masaija kako se motaju oko muzeja. Moraće da obrati pažnju na njih...
     "'Zvinite, molim", reče visoki glas. Čelmzvud se okrene i ugleda malog, mršavog, crnog dečaka, ne starijeg od deset godina, kako stoji na vratima.
     "Šta hoćeš?" upita on.
     "Doktor gospon Liki, on mi obeća bombona", reče dečak, ulazeći unutra.
     "Odlazi", reče Čelmzvud nestrpljivo. "Nemamo ovde nikakve bombone."
     "Da, da", reče dečak. "Svaki dan."
     "On ti daje bombonu svaki dan?"
     Dečak klimnu glavom i osmehnu se.
     "Gde ih drži?"
     Dečak slegnu ramenima. "Možda tu?" reče on, pokazavši prstom na ormanić.
     "Ne vidim ih", reče on. "Moraćeš da sačekaš dok se doktor Liki ne vrati."
     Dve suze skliznuše sa dečakovog obraza. "Ali doktor gospon Liki, on mi obeća!"
     Čelmzvud pogleda oko sebe. "Ne znam gde su."
     Dečak zarida iz sve snage.
     "Smiri se!" prasnu Čelmzvud. "Sad ću ih potražiti."
     "Možda u druga sobi", predloži dečak.
     "Dolazi ovamo", reče Čelmzvud, prošavši kroz vrata koja su vodila u susednu sobu. Pogledao je oko sebe, sa rukama na bokovima, pokušavajući da smisli gde bi Liki sakrio bombone.
     "Možda ovde", reče dečak, pokazavši na orman.
     Čelmzvud otvori orman. Unutra su se nalazile dve lopate, tri pijuka i nekoliko četkica, za koje je pretpostavljao da ih Likiji koriste u radu.
     "Ovde nema ničega", reče on, zatvorivši vrata.
     On se okrete ka dečaku, ali soba je bila prazna.
     "Malo đubre je sve vreme lagalo", promrmlja on. "Verovatno je pobegao da ga ne bi istukao."
     Vratio se u glavnu prostoriju - i zatekao ispred sebe snažno građenog crnca koji je u desnoj ruci držao pangu, koja je podsećala na mačetu.
     "Šta se ovde dešava?" prasnu Čelmzvud.
     "Dešava se sloboda, poručniče", reče crnac gotovo na savršenom engleskom. "Poslat sam da ubijem doktora Likija, ali ti ćeš morati da poslužiš."
     "Zašto ikoga ubijate?" upita Čelmzvud. "Šta smo ikada učinili Masaima?"
     "Ostaviću Masaima da na to odgovore. Svaki od njih bi na prvi pogled mogao reći da sam Kikuja - ali mi smo svi isti vama Britancima, zar ne?"
     Čelmzvud pođe rukom za pištoljem i odjednom shvati da ga je ostavio na vitrini.
     "Vi mi svi izgledate kako kukavički divljaci!"
     "Zašto? Zato što nećemo da se susretnemo sa vama u borbi?" Crnčevo lice se ispuni gnevom. "Uzimate nam zemlju, zabranjujete nam da posedujemo oružje, čak ste proglasili za zločin da nosimo koplja - i onda nas nazivate divljacima zato što ne marširamo u formaciji prema vašim puškama!" On prezirno pljunu na pod. "Borimo se sa vama na jedini način koji nam je preostao."
     "Ovo je velika zemlja, dovoljno velika za obe rase", reče Čelmzvud.
     "Da smo mi došli u Englesku i oduzeli vam vašu najbolju zemlju i naterali vas da radite za nas, da li biste vi mislili da je Engleska dovoljno velika za obe rase?"
     "Ja nisam političar", reče Čelmzvud, primičući se još jedan korak bliže svom oružju. "Ja samo radim svoj posao."
     "A tvoj posao je da čuvaš dve stotine belaca na zemlji na kojoj je nekad bilo milion Kikuja", reče crnac, dok mu se na licu odražavao gnev.
     "Biće vas mnogo manje od milion kad jednom završimo sa vama!" prosikta Čelmzvud, bacivši se za pištoljem.
     Ma koliko brz bio, crnac je bio brži, i jednim potezom pange gotovo odrubi Englezovu desnu šaku u zglobu. Čelmzvud zaurla od bola i okrete se, izlažući leđa Kikuji dok je drugom rukom posezao za pištoljem.
     Panga se ponovo spusti, gotovo ga raspolućujući, ali dok je padao uspeo je da obmota prste oko drške pištolja i povuče oroz. Metak pogodi crnca u grudi i on se, takođe, sruši na pod.
     "Ubio si me!" prostenja Čelmzvud. "Zašto bi iko želeo da me ubije?"
     "Vi imate toliko, a mi tako malo", prošaputa crnac. "Zašto morate imati i ono što je naše?"
     "Šta sam vam ja ikada uradio?" upita Čelmzvud.
     "Došao si ovamo. To je bilo dovoljno", reče crnac. "Prljavi Englezu!" Zatvorio je oči i umirio se.
     "Prokleti crnče!" izusti Čelmzvud i umre.
     Napolju, četiri Masaia nisu obraćala pažnju na zbivanja unutra. Pustili su malog Kikuju da ode, ni ne pogledavši ga. Poslovi nižih rasa nisu ih se ticali.

     "Ove zamisli o nadmoćnosti među pripadnicima iste rase veoma se teško mogu shvatiti", reče Belidore. "Jesi li siguran da si pravilno pročitao artefakt Sagledavaoče?"
     "Ja ne čitam artefakte", odgovorih. "Ja ih upijam. Ja postajem jedno sa njima. Sve što su oni doživeli, ja doživljavam." Zastadoh. "Ne može doći do greške."
     "Pa, ovo je svakako teško dokučiti, pogotovu kod rase koja će jednog dana kontrolisati veći deo Galaksije. Da li su smatrali da im je svaka rasa koju su susreli inferiorna?"
     "Svakako su se tako ponašali", reče Istoričar. "Izgleda da su poštovali samo one rase koje su im se suprotstavile - a čak i tada su osećali da je vojna pobeda dokaz njihove nadmoćnosti."
     "A ipak iz drevnih zabeleški znamo da je primitivni čovek obožavao neinteligentne životinje", ubaci se Egzobiolog.
     "Mora da nisu dugo opstajale", reče Istoričar. "Ako se Čovek prema rasama Galaksije odnosio sa takvim prezirom, kakav je tek bio sa jadnim stvorenjima sa kojima je delio rodnu planetu?"
     "Možda ih je posmatrao slično kao moju rasu", rekoh. "Ako nisu imali ništa što je želeo, ako nisu predstavljali pretnju..."
     "Ali imali su nešto što je želeo", reče Egzobiolog. "On je bio mesojed. Oni su imali meso."
     "I zemlju", dodade Istoričar. "Ako cela Galaksija nije bila dovoljna da zadovolji Čovekovu glad za teritorijama, zamisli samo kako bi nevoljan bio da deli svoj sopstveni svet."
     "To je pitanje na koje verovatno nikad nećemo naći odgovor", reče Belidore.
     "Osim ako se odgovor ne krije u jednom od preostalih artefakata", složi se Egzobiolog.
     Uveren sam da ta primedba nije imala za cilj da me izvuče iz moje letargije, ali sinulo mi je da je proteklo pola dana otkako sam upio dršku noža, i da sam povratio dovoljno snage da ispitam sledeći artefakt.
     Bio je to metalni stilus...

     15. februar, 2103:
     Pa, konačno smo stigli! Superkrtica nas je provezla kroz tunel od Njujorka do Londona za samo četiri sata. Bez obzira na to, zakasnili smo dvadeset minuta, propustili avion i morali da čekamo narednih pet sati na sledeći let za Kartum. Odatle su naša prevozna sredstva postajala sve primitivnija - mlazni avioni do Najrobija i Aruše - a zatim kratki let šatlom do našeg logora, ali konačno smo ostavili civilizaciju za sobom. Nikad ranije nisam video ovoliko prostranstvo; jedva primećuješ nebodere Njererea, najbližeg grada.
     Posle pozdravnog govora u kome nam je rečeno šta da očekujemo i kako da se ponašamo na safariju, dobili smo slobodno popodne da upoznamo svoje saputnike. Ja sam najmlađi član grupe: većina ljudi mojih godina ovakvo putovanje jednostavno sebi ne može priuštiti. Naravno, većina ljudi mojih godina nema ujka Rojbena koji umre i ostavi im tonu novca. (Pa, sad kad je safari plaćen, to je verovatno negde oko dvesta grama. Ha, ha.)
     Smeštaj je prilično primitivan. Tu su staromodne mikrotalasne pećnice za podgrevanje hrane, iako će većina nas jesti po restoranima. Koliko sam shvatio, japanski i brazilski su najpopularniji, prvi zbog hrane - prava riba - a drugi zbog zabave. Moj cimer je gospodin Šiboni, postariji japanski gospodin koji mi kaže da je štedeo petnaest godina da pođe na ovaj safari. Izgleda mi prijatan i dobroćudan; nadam se da će podneti napore putovanja.
     Stvarno sam želeo da se istuširam, da uđem u fazon, ali voda je ovde retka, i izgleda da ću se morati zadovoljiti starim hemijskim suvim tušem. Znam, znam, dezinfikuje pored toga što čisti, ali da sam želeo sve udobnosti kuće, ostao bih kući i uštedeo 150.000 dolara.

     16. februar:
     Danas smo se upoznali sa našim vodičem. Ne znam zašto, ali ne uklapa se u moju sliku afričkog safari-vodiča. Očekivao sam nekog osedelog, starog veterana sa pregršt priča, koji je možda video cibet-mačku ili malu antilopu pre no što su istrebljeni. Dobili smo Kevina Ol Tambakea, mladog Masaia koji ne može imati ni dvadeset pet godina i nosi odelo, dok svi mi nosimo naše kaki šortseve. Ipak, on je ovde živeo ceo svoj život, pa pretpostavljam da zna kako da se snađe.
     I priznajem mu ovo: odlično priča priče. Pola sata nam je pripovedao mitove kako su njegovi ljudi živeli u kolibama zvanim manjate i kako se njihov ispit zrelosti sastojao u tome da ubiju lava kopljem. Kao da bi vlada dozvolila bilo kome da ubije životinju!
     Proveli smo jutro vozeći se do kratera Ngorongoro. To je urušena kaldera, ili vulkan, koji je nekad bio viši od samog Kilimandžara. Kevin kaže da je bio prebogat divljači, mada ne shvatam kako, svaka životinja koja bi stajala na njemu kada se urušio bila bi istog trenutka mrtva.
     Mislim da je pravi razlog što smo otišli tamo bio da malo razmrdamo vozilo i da se naučimo pravilnom ponašanju. Izgleda da je poslužilo svrsi. U dva odeljka uređaj za klimatizaciju nije pravilno radio, servisni mehanizam nije mogao da pogodi temperaturu hladnih pića i jednom, kada smo pomislili da smo ugledali pticu, nas troje je istovremeno pozvalo Kevina i zaglavilo mu komunikacionu liniju.
     Po podne smo otišli u Serengeti. Kevin kaže da se nekada protezao sve do kenijske granice, ali sada je to samo park od nekih četrdesetak kvadratnih kilometara u blizini Kratera. Posle jedan sat traganja ugledali smo vevericu, ali nestala je u rupi pre no što sam mogao namestiti svoju holokameru. Ipak, bila je veoma upečatljiva. Razni prelivi smeđe, tamne oči i paperjasti rep. Kevin je procenio da je bila gotovo kilogram teška, i rekao da je poslednji put video tako veliku kad je bio dečak.
     Malo pre no što smo se vratili u kamp, Kevin je primio poruku na radiju od drugog vozača da su pronašli dva čvorka kako se gnezde na drvetu na oko dvanaest kilometara severoistočno od nas. Kompjuter u vozilu saopštio nam je da ne možemo stići tamo pre mraka, pa je Kevin zabeležio mesto u memoriji i obećao nam da ćemo narednog jutra prvo tamo otići.
     Opredelio sam se za brazilski restoran i proveo par prijatnih sati slušajući neki bend uživo. Vrlo lep kraj prvog pravog dana safarija.

     17. februar:
     Pošli smo u zoru u potragu za čvorcima, i iako smo našli drvo gde su opaženi, nismo ih videli. Neko od putnika - mislim da je u pitanju bio mali čovek iz Burme, mada nisam siguran - mora da se požalio, jer je Kevin uskoro kazao celoj družini da je ovo safari, da nema jemstva da ćemo videti ijednu pticu ili životinju, i, mada će on dati sve od sebe, ne možemo znati gde se divljač može kriti.
     A onda, još dok je govorio, prugasti mungos, dugačak gotovo trideset centimetara pojavio se niotkud. Izgledalo je da ne obraća pažnju na nas i Kevin nam saopšti da gasimo motor i prelazimo u lebdenje da ga buka ne bi oterala.
     Posle nekih minut-dva svi na desnoj strani vozila već su holografisali mungosa, i polako smo se okretali oko svoje ose da bi ga leva strana mogla videti - ali pokret mora da ga je uplašio, jer, iako je manevar trajao manje od trideset sekundi, kad smo se opet umirili, nigde ga nije bilo.
     Kevin nas je obavestio da je vozilo uslikalo mungosa na svojim automatskim holoima i da će ih moći uzeti svi koji su propustili priliku da ga holografišu.
     Osećali smo se sjajno - bar desna strana vozila - kada smo stali da ručamo, a tokom popodnevnog traganja ugledali smo tri žute ptice-tkalice kako prave svoja loptasta gnezda na drvetu. Kevin nas je pustio da iziđemo, upozorivši nas da se ne primičemo na manje od trideset metara, i proveli smo skoro jeda sat posmatrajući i holografišući ih.
     Sve u svemu, izuzetno zadovoljavajući dan.
     18. februar
     Danas smo napustili kamp oko jedan sat posle izlaska Sunca i pošli na novu lokaciju: klisuru Olduvaji.
     Kevin nam je saopštio da ćemo ovde provesti naša poslednja dva dana, i da je zbog širenja gradova i farmi na ravnicama, preostala krupna divljač uglavnom ograničena na jaruge i padine klisure.
     Nijedno vozilo, pa čak ni naše specijalno opremljeno, ne može da manevriše u klisuri, pa smo svi izišli i počeli da hodamo u koloni iza Kevina.
     Većini nas bilo je vrlo teško da drže korak sa Kevinom. On se verao uz i niz stene kao da je to radio ceo život, dok se ja ne mogu setiti poslednjeg puta da sam video stepenice koje se ne bi pokrenule kada bih stao na njih. Hodali smo možda nekih pola sata kada začuh jednog od ljudi na začelju kolone kako viče i pokazuje na dno klisure, svi pogledasmo i ugledasmo nešto kako trči izuzetnom brzinom.
     "Još jedna veverica?" upitah.
     Kevin se samo osmehnu.
     Čovek iza mene reče kako misli da je to bio mungos.
     "Ono što ste videli", reče Kevin, "bio je dik-dik, poslednja preživela rasa afričke antilope."
     "Koliko je bila velika?" upita žena.
     "Oko prosečne veličine", reče Kevin. "Možda dvadeset pet centimetara u visini ramena."
     Zamisli nešto dvadeset pet centimetara visoko da se naziva prosečno!
     Kevin je objasnio da su dik-dikovi veoma teritorijalni i da ovaj ne bi odlutao daleko od svoje oblasti. Što je značilo da ćemo ga, ako budemo strpljivi i tihi - i budemo imali sreće - ponovo ugledati.
     Upitao sam Kevina koliko dik-dikova živi u klisuri; on se počešao po glavi, malo razmislio i rekao da ih možda ima svih deset. (A u Jeloustounu ima samo još devetnaest zečeva! Nije čudo što svi ozbiljni zaluđenici za životinje dolaze u Afriku.)
     Hodali smo još jedan sat, a onda napravili pauzu za ručak, dok nam je Kevin objašnjavao istoriju ovog mesta, pričajući nam o otkrićima doktora Likija. Verovatno ima još kostura koji bi se mogli iskopati, pretpostavljao je, ali vlada nije htela da otera životinje sa mesta koje im je postalo poslednje utočište, pa će kosti morati da sačekaju neko drugo pokolenje da ih otkopa. U grubom prevodu, to je značilo da Tanzanija nije nameravala da se odrekne prihoda od tri stotine turista nedeljno i preda krunski dragulj svojih parkova gomili antropologa. Ne mogu da kažem da ih osuđujem.
     Druge grupe počele su da pristižu u klisuru i mislim da je broj ljudi na safariju dostigao sedamdeset do kraja ručka. Vodiči izgleda da su 'podelili' delove klisure i primetio sam da retko prilazimo bilo kojoj drugoj grupi na manje od pola kilometra.
     Kevin nas je pitao da li želimo da sedimo u senci dok ne prođu dnevne vrućine, ali pošto nam je ovo bio pretposlednji dan na safariju, nadmoćnom većinom izglasali smo da nastavimo čim završimo sa obedom.
     Nije moglo proći više od deset minuta kada se katastrofa dogodila. Spuštali smo se niz strmu padinu u koloni, kao i obično sa Kevinom na čelu, i sa mnom odmah iza njega, kada začuh stenjanje i odmah zatim iznenađeni povik; okrenuh se i ugledah gospodina Šibonija kako se kotrlja niz stazu. Očigledno se okliznuo i svi smo mogli čuti kako mu pucaju kosti u nozi dok nam se približavao.
     Kevin se namesti da ga zadrži i gotovo se i sam prevrnuo pre no što je konačno zaustavio jadnog gospodina Šibonija. Onda je kleknuo pored starog gospodina da bi mu pogledao slomljenu nogu - ali dok je to radio, njegovo oštro oko spazi nešto što je svima nama promaklo, i odjednom on pojuri gore, poput majmuna. Zaustavio se na mestu gde se gospodin Šiboni sapleo, čučnuo je i stao nešto posmatrati. Onda, bled kao smrt, pokupi stvarčicu i donese je da je vidimo.
     Bio je to mrtvi gušter, odrastao, dugačak gotovo dvadeset centimetara; zgnječio ga je gospodin Šiboni. Bilo je nemoguće prosuditi da li je on izazvao njegov pad ili ga gospodin Šiboni jednostavno nije mogao izbeći kada se počeo kotrljati... ali bilo je svejedno: gospodin Šiboni je bio odgovoran za smrt životinje u Nacionalnom Parku.
     Pokušao sam da se prisetim dokumenta koji smo potpisali i kojim smo dali Upravi Parka dozvolu da trenutno povuku novac sa naših računa ako bismo iz bilo kog razloga usmrtili životinju, čak i u samozaštiti. Znao sam da je najmanja kazna bila 50.000 dolara, ali mislim da je to bilo za dve srazmerno česte ptice, a da su ugaame-gušteri i geko-gušteri bili oko 70.000 dolara.
     Kevin podiže guštera da ga svi pogledamo i reče nam da, u slučaju da se povede sudski postupak, svi smo svedoci šta se dogodilo.
     Gospodin Šiboni zastenja od bola i Kevin reče da nema smisla da se gušter protraći, pa mi ga dade dok je pričvršćivao nogu gospodinu Šiboniju i pozivao hitnu pomoć preko radija.
     Stao sam zagledati malog guštera. Stopala su mu bila fino oblikovana, rep dugačak i elegantan, ali boje su ostavile najveći utisak na mene: crvenkasta glava, plavo telo, i sive noge, koje su postajale svetlije u blizini kandži. Divna, divna stvar, čak i u smrti.
     Pošto je hitna pomoć odvela gospodina Šibonija natrag u logor, Kevin nam je naredni sat pokazivao kako dejstvuje ugaama-gušter: kako mu oči mogu istovremeno gledati u oba smera, kako pomoću kandži može visiti sa bilo kakve neravne površine i kako mu zubi uspešno mogu probiti oklop insekata koje uhvati. Konačno, s obzirom na tragediju, kao i zato što je želeo da proveri stanje gospodina Šibonija, Kevin predloži da završimo za danas.
     Niko od nas se nije usprotivio - znali smo da će Kevin provesti još dodatne sate, pišući izveštaj o događaju i uveravajući Upravu Parka da njegova safari kompanija nije kriva - ali ipak smo se osećali prevareni, pošto nam je preostao još samo jedan dan. Mislim da je Kevin to naslutio, zato što nam je, malo pre no što smo stigli u logor, obećao za sutra nešto posebno.
     Probdeo sam pola noći pitajući se šta bi to moglo biti? Da li je moguće da on zna gde su ostali dik-dikovi? Ili su možda legende o poslednjem flamingu tačne?

     19. februar:
     Svi smo bili uzbuđeni kada smo se jutros popeli u vozilo. Svi su zapitkivali Kevina šta je to 'nešto posebno', ali on se samo osmehivao i stalno menjao temu razgovora. Konačno smo stigli do klisure Olduvaji i počesmo da pešačimo, samo je ovog puta izgledalo kao da tačno znamo kuda smo se zaputili, i Kevin jedva da je zastajao da možda negde primeti dik-dika.
     Spuštali smo se niz zavojite, krivudave staze, saplitali se o korenje drveća, zakačinjali rukama i nogama trnje na žbunju, ali niko nije prigovarao, jer je Kevin izgledao tako uveren u svoje iznenađenje da su sve neprijatnosti bivale odmah zaboravljene.
     Konačno, stigli smo do dna klisure i počeli da hodamo ravnom stazom. Ipak, do pauze za ručak ništa nismo videli. Dok smo sedeli u senci akacije, jedući, Kevin izvadi radio i stade pričati sa drugim vodičima. Jedna grupa ugledala je tri dik-dika, a druga je pronašla zlatovranu ljubičastih grudi u gnezdu sa dva mladunca. Kevin ima takmičarski duh i obično bi ga takve vesti podstakle da požuruje sve ostale da brzo završe sa obrocima kako se ne bi dogodilo da se vrate u logor videvši manje od svih ostalih, ali ovaj put samo se nasmešio i rekao drugim vodičima da ništa nismo videli na dnu klisure i da divljač izgleda da je negde otišla, možda u potragu za vodom.
     Onda, kada se ručak završio, Kevin se udaljio nekih pedeset metara, nestao u pećini i pojavio se trenutak kasnije sa malim, drvenim kavezom. U njemu se nalazila mala, smeđa ptica, ali, mada sam bio uzbuđen da je vidim iz te blizine, osećao sam se pomalo razočarano: zar je ovo predstavljalo iznenađenje?
     "Jeste li ikada videli medovođu?" upita on.
     Svi rekosmo da nismo i on nam objasni da je to ime smeđe ptičice.
     Upitao sam zašto se tako zove kada očigledno ne pravi med, a ne izgleda mi sposobna da zameni Kevina kao našeg vođu, i on se opet osmehnu.
     "Vidiš ono drvo?" upita on, pokazavši na jedno drvo možda sedamdeset metara udaljeno. Na jednoj nižoj grani nalazila se velika košnica.
     "Da", rekoh.
     "Onda gledaj", reče on, otvorivši kavez i pustivši pticu. Za trenutak je stajala mirno da bi zatim zalepršala krilima i poletela ka drvetu.
     "Proverava da li tu ima meda", objasni Kevin, pokazujući na pticu koja je kružila oko košnice.
     "Gde će sada?" upitah, pošto je ptica odjednom poletela niz rečno korito.
     "Da nađe partnera."
     "Partnera?" upitah, zbunjen.
     "Čekaj i videćeš", reče Kevin, sedajući leđima naslonjen na veliki kamen.
     Svi smo sledili njegov primer i seli u senku, dvogleda i holoa uperenih ka drvetu. Posle skoro jedan sat, ništa se nije dogodilo i neki su postajali nemirni, kada se Kevin uspravi i pokaza u pravcu rečnog korita.
     "Tamo!" prošapta on. Pogledao sam u pravcu u kome je pokazivao, i tamo, sledeći pticu, koja je letela odmah ispred nje i izbezumljeno cvrkutala, bila je ogromna crnobela životinja, najveća koju sam u životu video.
     "Šta je to?" prošaputah.
     "Medni jazavac", odgovori Kevin tiho. "Pre dvadeset godina smatralo se da su istrebljeni, ali jedan par se nastanio u Olduvajiu. Ovo je četvrto pokolenje ovde rođeno."
     "Da li će pojesti pticu?" upita jedan iz družine.
     "Ne", prošaputa Kevin. "Ptica će ga odvesti do meda, i pošto on skine košnicu i pojede svoje, ostaviće nešto i za nju."
     Bilo je baš kao što je Kevin rekao. Jazavac se popeo uz stablo drveta i oborio košnicu prednjom šapom, onda sišao dole i rasturio je, ne obraćajući pažnju na ujede pčela. Ceo opčinjujući prizor uhvatili smo na našim holoima, i kad je završio zaista je ostavio nešto meda za medovođu.
     Kasnije dok je Kevin hvatao pticu i vraćao je u njen kavez, mi ostali smo razgovarali o onome čemu smo upravo prisustvovali. Ja sam mislio da medni jazavac mora da je težio petnaest kilograma, iako su ga hladnokrvniji članovi družine procenjivali na između trinaest i četrnaest. Štagod, stvorenje je bilo ogromno. Razgovor je onda prešao na veličinu napojnice koju bi trebalo dati Kevinu, pošto ju je svakako zaslužio.
     Dok pišem ovu konačnu stavku u mom dnevniku sa safarija, još drhćem od uzbuđenja koje može nastati samo posle susreta sa nekom velikom životinjom u divljini. Pre ovog popodneva, imao sam sumnji oko safarija - smatrao sam da je preskup, ili da su možda moja očekivanja bila preterana - ali sada znam da se svaki peni isplatio, osećam da jedan deo svoga bića ostavljam ovde i da nikad neću biti istinski zadovoljan dok se ne vratim u ovaj poslednji bastion divljine.

     Logor je zujao od uzbuđenja. Baš kad smo bili uvereni da nema više blaga da se pronađe, Zvezdani Blizanci su pronašli tri koščice, spojene žicom - očigledno ljudski artefakt. "Ali starost je pogrešna", reče Istoričar, pošto je podrobno ispitao kosti svojom opremom. "Ovo je primitivan nakit - za ukrašavanje divljaka, moglo bi se reći - a i kosti i žica potiču iz vremena kad je čovek već bio otkrio svemirska putovanja."
     "Da li..."
     "...ti poričeš da smo..."
     "...ovo pronašli u..."
     "...klisuri?" upitaše Blizanci.
     "Verujem vam", reče Istoričar. "Samo kažem da ovo predstavlja anahronizam."
     "To je naše otkriće, i..."
     "...nosiće naše ime."
     "Niko vam ne poriče pravo na otkriće", reče Belidore. "Samo ste nam podarili zagonetku."
     "Dajte to..."
     "...Onom Koji Sagledava i on..."
     "...će rešiti zagoneku."
     "Učiniću šta mogu", rekoh. "Ali nije mnogo proteklo otkako sam upio iglu. Moram se odmoriti i povratiti snagu."
     "To je..."
     "...prihvatljivo."
     Pustili smo Moritoa da čisti i glača artefakte, dok smo mi raspravljali zašto bi primitivni fetiš postojao u eri zvezdanih putovanja. Konačno, Egzobiolog ustade.
     "Ja se vraćam u klisuru", reče nam ona. "Ako su Zvezdani Blizanci mogli ovo naći, možda ima i drugih stvari koje smo prevideli. Konačno, to je ogromno nalazište." Ona zastade i pogleda nas ostale. "Da li bi neko pošao sa mnom?"
     Bližio se kraj dana i niko se ne javi; Egzobiolog se konačno okrete i pođe stazom koja je vodila u dubine klisure Olduvaji.
     Bio je mrak kada sam se konačno osetio dovoljno snažan da upijem nakit. Raširio sam se oko kostiju i žice i ubrzo se sjedinio sa njima...

     Ime mu je bilo Džozef Meromo i mogao je živeti sa novcem, ali ne i sa krivicom.
     Sve je počelo sa kontaktom u Briselu i zagonetnim predlogom sa vrha multinacionalnog konglomerata čije se sedište tamo nalazilo. Hteli su se otarasiti izvesnog tereta. Nisu imali gde to da urade. Da li bi Tanzanija mogla pomoći?
     Meromo im je rekao da će pogledati, ali da sumnja da bi njegova vlada mogla nešto učiniti.
     Samo pokušaj, došao je odgovor.
     U stvari, došlo je malo više od odgovora. Narednog dana privatni kurir isporučio je debeli svežanj krupnih novčanica, sa ljubaznim pisamcetom u kojem su se zahvaljivali Meromou za sav trud u vezi sa njihovim slučajem.
     Meromo je umeo da prepozna mito kad bi ga video - dovoljno ih je primio u svojoj karijeri - ali nikad ni približno ove veličine. I to ne za pomoć, već samo zato što je voljan da ispita mogućnosti.
     Pa, pomislio je, zašto da ne? Šta bi to mogli imati? Par buradi sa toksičnim otpadom? Par šipki plutonijuma? Zakopaš ih dovoljno duboko u zemlji i niko nikad neće znati niti će ih biti briga. Zar nisu baš to radile Zapadne zemlje?
     Naravno, dogodila se Denverska nesreća, i ona mala nezgoda koja je načinila Temzu neupotrebljivom za piće gotovo ceo vek, ali jedini razlog što su te stvari tako brzo padale na um bio je što su to bili izuzeci, a ne pravila. Bilo je na hiljade takvih mesta širom sveta i devedeset devet odsto nije pravilo nikakve probleme.
     Meromo je pomoću kompjutera projektovao holografsku mapu Tanzanije iznad svog stola. Pogledao ju je, namrštio se, dodao topografske odlike i onda ju je počeo podrobno proučavati.
     Ako se odluči da im pomogne da uklone tu stvar, ma šta ona bila - a to, rekao je sebi, još nije predstavljalo obavezu - gde bi bilo najbolje mesto da se ona stavi?
     U more? Ne, ribari bi je izvukli za dva minuta, odneli je štampi i podigli toliku graju da bi ga na kraju smenili i verovatno naterali ostatak vlade da podnese ostavke. Partija zaista nije mogla sebi priuštiti još neki skandal ove godine.
     Provincija Selus? Možda pre pet vekova, kada je predstavljala poslednju divljinu na kontinentu, ali ne sada, ne sa naprednim, poluautonomnom gradom-državom od pedeset dva miliona ljudi na čijem mestu nekada nije bilo ničega osim slonova i gotovo neprohodnog trnovitog žbunja.
     Jezero Viktorija? Ne. Isti problem sa ribarima. Dar es Salam? To bi možda moglo. Dovoljno blizu obali da učini prenos lakim, praktično napušten od kako je Dodoma postao novi glavni grad zemlje.
     Ali Dar es Salaam zadesio je zemljotres pre dvadeset godina, kada je Meromo još bio dečak, a nije smeo rizikovati da naredni otkrije ili razbije šta god bi tu trebalo da se sakrije.
     Nastavio je da prelazi preko mape: Gombe, Ruaha, Iringa, Mbeja, Mtvara, Tarenžir, Olduvaji...
     On zastade, zagleda se u Olduvaji i zatim potraži sve raspoložive podatke.
     Goto milju dubok. To mu je išlo u prilog. Nema više životinja. Tim bolje. Nema naseobina na strmim padinama. Samo šačica Masaia još živi u blizini, ne više od dvadesetak porodica, a oni su bili isuviše oholi da bi obraćali pažnju na ono što vlada radi. U to je Meromo bio siguran: i sam je bio Masai.
     I tako, odlagao je stvar koliko je mogao, primao gotovinske poklone skoro dve godine i konačno ugovorio datum preuzimanja.
     Meromo je gledao kroz prozor svoje kancelarije na trideset četvrtom spratu, preko uzavrelog grada Dodome, na istok gde je zamišljao da se nalazi klisura Olduvaji.
     Izgledalo je tako jednostavno. Da, plaćeno mu je mnogo novca, nepriličan iznos - ali ove multinacionalke imale su para na bacanje. To je trebalo biti samo par desetina šipki plutonijuma, bar je on tako mislio. Otkud je znao da je reč o četrdeset dve tone nuklearnog otpada?
     Nije bilo vraćanja novca. Čak i da je to hteo, teško bi mogao očekivati od njih da se vrate i izvuku sav taj smrtonosni materijal iz zemlje. Verovatno je bezbedan, verovatno niko nikad neće saznati...
     Ali taj otpad pohodio mu je misli tokom dana i, još gore, tokom noći, pojavljujući se u različitim oblicima u njegovim snovima. Ponekad je bio u vidu pažljivo zavarenih buradi, ponekad u vidu bombi koje otkucavaju, ponekad se nesreća već odigrala i sve što je mogao videti bila su spržena tela dece Masai, razbacana po rubu klisure.
     Skoro šest meseci se sam borio sa svojim đavolima, ali, naposletku, shvatio je da mora potražiti pomoć. Snovi ga nisu pohodili samo noću već i danju. Sedeo bi na poslovnom sastanku i odjednom bi se obreo među ispijenim, ranama prekrivenim telima Masaia iz Olduvajia. Čitao bi knjigu i reči bi se promenile, čitao bi kako je Džozef Meromo osuđen na smrt zbog svoje pohlepe. Posmatrao bi holo nesreće Titanika i odjednom bi video neku verziju Nesreće u Olduvajiu.
     Konačno, otišao je psihijatru, i zato što je bio Masai odabrao je psihijatra Masaia. Plašeći se doktorovog prezira, Meromo nije hteo tačno reći šta izaziva košmare i halucinacije, i posle skoro pola godine bezuspešnih pokušaja da ga izleči, psihijatar mu je saopštio da ne može ništa više učiniti.
     "Da li to znači da se nikad neću otarasiti ovih snova?" upita Meromo.
     "Možda i ne", reče psihijatar. "Ja vam ne mogu pomoći, ali možda postoji jedan čovek koji može."
     On stade nešto prebirati po stolu i izvuče malu, belu kartu. Na njoj je bila napisana jedna jedina reč: MULEVO.
     "Ovo je njegova posetnica", reče psihijatar. "Uzmite je."
     "Ovde nema nikakve adrese, nikakvih uputstava kako dopreti do njega", reče Meromo. "Kako da ga pronađem?"
     "On će pronaći vas."
     "Daćete mu moje ime?"
     Psihijatar odmahnu glavom. "Neću morati. Samo nosite posetnicu sa sobom. Znaće da su vam potrebne njegove usluge."
     Meromo se osećao kao da se sa njim zbija neka šala koju nije razumeo, ali pokorno je stavio posetnicu u džep i ubrzo zaboravio na nju.
     Dve nedelje kasnije, dok je pio u baru, odlažući odlazak kući na spavanje koliko je mogao, priđe mu jedna mala žena.
     "Da li ste vi Džozef Meromo?" upita ona.
     "Da."
     "Molim vas, pratite me."
     "Zašto?" upita on sumnjičavo.
     "Imate nekog posla sa Mulevom, zar ne?" odvrati ona.
     Meromo pođe za njom, koliko iz nekakvog verovanja da mu taj zagonetni čovek bez prezimena može pomoći, toliko i iz želje da što više odgodi povratak kući. Izišli su na ulicu, skrenuli levo, hodali u tišini tri bloka, pa skrenuli desno, zaustavivši se ispred ulaznih vrata nebodera od čelika i stakla.
     "Šezdeset treći sprat", reče ona. "Očekuje vas."
     "Vi nećete sa mnom?" upita Meromo.
     Ona odmahnu glavom. "Moj posao je gotov." Ona se okrete i nestade u noći.
     Meromo pogleda ka vrhu zgrade. Izgledala je stambena. On razmotri mogućnosti, konačno sleže ramenima i uđe u predvorje.
     "Ovde ste zbog Muleva", reče vratar. To nije bilo pitanje. "Uđite u lift sa leve strane."
     Meromo učini kao što mu je rečeno. Lift je bio obložen uglačanim drvetom i mirisao je sveže i slatko. Reagovao je na komande glasom i brzo ga odveo na šezdeset treći sprat. Kada je izišao, zatekao se u elegantno uređenom hodniku, zidova prekrivenih ebonovinom i sa diskretno smeštenim ogledalima. Prošao je pokraj troja neobeleženih vrata, pitajući se kako bi trebao znati koji apartman pripada Mulevu, i konačno dođe do jednog koji je bio delimično otvoren.
     "Uđi, Džozefe Meromo", reče promukli glas iznutra.
     Meromo otvori vrata do kraja, zakorači u stan i zatrepta.
     Na pocepanom ćilimu sedeo je starac, bez ičega na sebi izuzev crvene tkanine učvršćene na ramenu. Zidovi su bili pokriveni trščanom rogozinom, a na ognjištu se krčkalo kazanče iz koga se širio užasan smrad. Buktinja je predstavljala jedino osvetljenje.
     "Šta je ovo?" upita Meromo, spreman da se vrati u hodnik ako se starac pokaže nerazuman poput svog okruženja.
     "Dođi i sedi preko puta mene, Džozefe Meromo", reče starac. "Ovo je svakako manje užasno od tvojih košmara."
     "Šta ti znaš o mojim košmarima?" upita Meromo.
     "Znam zašto ih imaš. Znam šta leži zakopano na dnu klisure Olduvaji."
     Meromo brzo zatvori vrata. "Ko ti je rekao?"
     "Niko mi nije rekao. Zavirio sam u tvoje snove i prebirao po njima dok nisam pronašao istinu. Dođi i sedi."
     Meromo priđe mestu koje je starac pokazao i pažljivo sede, pokušavajući da ne isprlja previše svoje tek ispeglano odelo.
     "Da li si ti Mulevo?" upita on.
     Starac klimnu glavom. "Ja sam Mulevo."
     "Kako znaš sve to o meni?"
     "Ja sam laibon", reče Mulevo.
     "Vrač?"
     "To je umetnost na zalasku", odgovori Mulevo. "Ja sam poslednji."
     "Mislio sam da laiboni bacaju čini i kletve."
     "Takođe skidaju kletve - a tvoje noći, čak i tvoji dani, ukleti su, zar ne?"
     "Izgleda da znaš sve o tome."
     "Znam da si počinio gadnu stvar, i da te ne pohodi samo njen duh već i duhovi budućnosti."
     "A ti možeš odagnati te snove?"
     "Zato sam te ovde i pozvao."
     "Ali ako sam učinio tako groznu stvar, zašto želiš da mi pomogneš?"
     "Ja ne donosim moralne sudove. Ja sam ovde samo da pomažem Masaima."
     "A šta je sa Masaima koji žive u blizini klisure?" upita Meromo. "Onima koji mi pohode snove?"
     "Kada mi oni budu zatražili pomoć, pružiću im je."
     "Možeš li učiniti da otpad tu zakopan iščezne?"
     Mulevo odmahnu glavom. "Ne mogu raščiniti učinjeno. Ne mogu ti čak ni ublažiti osećanje krivice, jer je to pravedna krivica. Sve što mogu jeste da je udaljim iz tvojih snova."
     "Zadovoljiću se time", reče Meromo.
     Nastupi nelagodna tišina.
     "Šta sad treba da uradim?" upita Meromo.
     "Donesi mi dar dostojan veličine usluge koju treba da ti obavim."
     "Mogu ti odmah napisati ček ili da prebacim novac sa mog računa na tvoj."
     "Imam više novca no što mi treba. Moram imati dar."
     "Ali..."
     "Donesi ga sutra uveče", reče Mulevo.
     Meromo se zagleda u starog laibona jedan dugi minut, onda ustade i ode bez ijedne reči.
     Narednog jutra javio je na posao da je bolestan, a zatim otišao u dve bolje antikvarnice u Dodomi. Konačno je našao ono što je tražio, stavio ga na svoj račun i odneo kući. Plašio se da odrema pre večere, pa je jednostavno čitao knjigu celo popodne, na brzinu nešto pojeo i vratio se u Mulevov apartman.
     "Šta si mi doneo?" upita Mulevo.
     Meromo položi smotuljak ispred starca. "Šešir načinjen od lavlje kože", odgovori on. "Rekli su mi da ga je nosio sam Sendajo, najveći od laibona."
     "Nije", reče Mulevo, ni ne otvorivši zavežljaj. "Ali svejedno je dovoljan dar." On zavuče ruku u svoju crvenu odoru, izvadi malu ogrlicu i pruži je Meromu.
     "Za šta je ovo?" upita Meromo, zagledajući ogrlicu. Bila je načinjena od koščica spojenih žicom.
     "Moraš je nositi večeras kada odeš na počinak", objasni starac. "Primiće tvoje vizije u sebe. Onda, sutra, moraš otići do klisure Olduvaji i baciti je na dno, tako da vizije leže rame uz rame sa stvarnošću."
     "I to je sve?"
     "To je sve."
     Meromo se vrati u svoj stan, navuče ogrlicu i ode na spavanje. Te noći snovi su mu bili gori neko ikad ranije.
     Ujutru je stavio ogrlicu u džep i otišao vladinim avionom do Aruše. Odande je iznajmio kopneno vozilo i dva sata kasnije stajao je na ivici klisure. Nije bilo ni traga od zakopanog otpada.
     Uzeo je ogrlicu u ruku i zavitlao je daleko preko oboda klisure.
     Košmari su te noći nestali.

     Sto trideset četiri godine kasnije, moćni Kilimandžaro zadrhtao je dok se dugo uspavani vulkan nakratko vratio u život.
     Sto pedeset kilometara odatle, tlo se pomerilo na dnu Klisure Olduvaji, i tri olovna bureta se otvoriše.
     Džozef Meromo je tada već bio dugo mrtav; i, na nesreću, nije bilo više laibona da pomognu tim ljudima koji su bili osuđeni da preživljavaju Meromove košmare.

     Ogrlicu sam ispitivao u svojim prostorijama i kada sam izišao da izvestim o otkrićima, zatekao sam ceo logor u haotičnom stanju.
     "Šta se dogodilo?" upitah Belidorea.
     "Egzobiolog se nije vratila iz klisure", reče on.
     "Koliko je dugo nema?"
     "Pošla je sinoć u suton. Sada je jutro, a nije se vratila niti pokušala da upotrebi svoj komunikator."
     "Plašimo se..."
     "...da je možda..."
     "...pala i..."
     "...postala nepokretna. Ili je možda..."
     "...u nesvesti..." rekoše Zvezdani Blizanci.
     "Poslao sam Istoričara i Procenjivača da je potraže", reče Belidore.
     "Mogu i ja pomoći", ponudih se.
     "Ne, ti imaš da ispitaš poslednji artefakt", reče on. "Kada se Morito probudi, poslaću i njega."
     "A šta je sa Mistikom?" upitah.
     Belidore pogleda Mistika i uzdahnu. "Nije prozborila ni reč od kako smo sleteli na ovaj svet. Da budem iskren, ne razumem koja je njena uloga. A i ne znam kako da opštim sa njom."
     Zvezdani Blizanci zajednički udariše stopalima o zemlju, podigavši dva crvenkasta oblaka prašine.
     "Izgleda nam smešno..." reče jedan.
     "...da možemo pronaći i najsitniji artefakt..." reče drugi.
     "...ali ne možemo naći..."
     "...jednog egzobiologa."
     "Zašto se ne pridružite potrazi?" upitah.
     "Dobijaju vrtoglavicu", objasni mi Belidore.
     "Pretražili smo..."
     "...čitav kamp", dodadoše oni u svoju odbranu.
     "Mogu odložiti upijanje poslednjeg predmeta do sutra i pomoći u potrazi", rekoh.
     "Ne", odgovori Belidore. "Javio sam da pošalju brod. Polazimo sutra i želim da sve značajnije iskopine budu do tada ispitane. Moj je posao da pronađem Egzobiologa; tvoj je da ispitaš istoriju poslednjeg artefakta."
     "Ako je to ono što želiš", rekoh. "Gde je?"
     Odveo me je do stola na kome su Istoričar i Procenjivač već bili započeli sa ispitivanjem pre nestanka Egzobiologa.
     "Čak i ja znam šta je ovo", reče Belidore. "Neispaljeni metak." On zastade. "Uz činjenicu da nismo našli nijedan ljudski artefakt u višim slojevima, rekao bih da je ovo samo po sebi jedinstveno: metak koji je čovek odlučio da ne ispali."
     "Kada to tako postaviš, zaista deluje zanimljivo", priznadoh.
     "Da li ćeš..."
     "...ga ispitati..."
     "...sada?" upitaše Zvezdani Blizanci uplašeno.
     "Da, hoću", rekoh.
     "Čekaj!" povikaše oni jednoglasno.
     Sačekao sam dok su se oni povukli.
     "Ne želimo..."
     "...da te nipodaštavamo..."
     "...ali posmatrati te kako ispituješ artifakte..."
     "...previše je uznemirujuće."
     Rekavši to, otrčaše da se sakriju u nekom delu logora.
     "A ti?" upitah Belidorea. "Da li bi želeo da sačekam da odeš?"
     "Ni najmanje", odgovori on. "Nalazim raznolikost opčinjavajućom. Uz tvoju dozvolu, voleo bih da ostanem i posmatram."
     "Kako želiš", rekoh, puštajući telo da mi se rastopi oko metka dok on nije postao deo mene, njegova prošlost postala moja prošlost, čista i jasna kao da se sve to juče odigralo...

     "Dolaze!"
     Tomas Naikoziai pogleda svoju ženu preko stola.
     "Da li si sumnjala u to?"
     "Ovo je bilo glupo, Tomase!" prasnu ona. "Nateraće nas da pođemo, a kako se uopšte nismo spremili, moraćemo ovde da ostavimo svu imovinu."
     "Niko nikuda ne ide", reče Naikoziai.
     On ustade i priđe ormanu. "Ti ostani ovde", reče on, oblačeći dugački kaput i masku. "Dočekaću ih napolju."
     "To je i nepristojno i surovo, da ih teraš da stoje tamo napolju kad su prevalili ovoliki put."
     "Nisu bili pozvani", reče Naikoziai. Zavukao je ruku duboko u orman i zgrabio pušku koja je bila naslonjena na zadnji zid, zatim je zatvorio orman, prošao kroz vazdušnu komoru i izišao na trem.
     Šest ljudi, svi u zaštitnoj odeći i maskama za prečišćavanje vazduha, stajalo je ispred njega.
     "Vreme je, Tomase", reče najviši od njih.
     "Vreme za vas, možda", reče Naikoizai, držeći lagodno pušku preko grudi.
     "Vreme za sve nas", odgovori mu visoki čovek.
     "Ja nikuda ne idem. Ovo je moj dom. Neću ga napustiti."
     "Ovo je čir propasti i zračenja kao i cela ova zemlja", dođe odgovor. "Svi idemo."
     Naikoziai odmahnu glavom. "Moj otac je rođen na ovoj zemlji, i njegov otac i otac njegovog oca. Vi možete bežati pred opasnošću, ako tako želite; ja ću ostati da se borim protiv nje."
     "Kako se možeš boriti protiv zračenja?" upita visoki. "Možeš li ga upucati? Kako se boriš protiv vazduha koji više ne možeš udisati?"
     "Odlazite", reče Naikoziai, koji na to nije imao odgovora, osim uverenja da nikad neće napustiti svoj dom. "Ne zahtevam od vas da ostanete. Ne zahtevajte da ja idem."
     "To je za tvoje dobro, Naikoziai", bio je uporan drugi. "Ako te baš briga za svoj život, pomisli na svoju ženu. Koliko dugo još ona može disati ovaj vazduh?"
     "Dovoljno dugo."
     "Zašto ne pustiš nju da o tome odluči?"
     "Ja govorim u ime naše porodice."
     Stariji čovek iskorači napred. "Ona je moja kćerka, Tomase", reče on strogo. "Neću ti dopustiti da je osuđuješ na život koji si za sebe odabrao. Niti ću dopustiti da moji unuci ostanu ovde."
     Starac se još jedan korak primače tremu, i odjednom puška bi uperena u njega.
     "Ostani gde si", reče Naikoziai.
     "Oni su Masai", reče starac tvrdoglavo. "Moraju poći sa drugim Masaima u naš novi svet."
     "Vi niste Masai", reče Naikoziai sa prezirom. "Masai nisu napuštali svoj dom kad je stočna kuga uništila njihova krda, niti kada je došao beli čovek, niti kada su vlade prodavale njihovu zemlju. Masai se nikad ne predaju. Ja sam poslednji Masai."
     "Budi razuman, Tomase. Kako se ne predati pred svetom koji više nije bezbedan za življenje? Pođi sa nama u Novi Kilimandžaro."
     "Masai ne beže od opasnosti", reče Naikoziai.
     "Ja ti kažem, Tomase Naikoziai", reče starac, "da ti ne mogu dopustiti da osudiš moju kćerku i moje unuke da žive u ovoj jazbini. Poslednji brod poleće sutra ujutru. Oni će biti na njemu."
     "Oni će ostati sa mnom, da izgrade novu naciju Masaia."
     Šest ljudi stadoše međusobno nešto šaputati, a onda njihov vođa pogleda Naikoziaia.
     "Činiš užasnu grešku, Tomase", reče on. "Ako se predomisliš, na brodu ima mesta za vas."
     Svi se okrenuše da krenu, ali starac zastade i okrenu se Naikoziaiu.
     "Vratiću se po moju kćerku", reče on.
     Naikoziai podiže pušku. "Čekaću te."
     Starac se okrete i ode sa ostalima i Naikoziai se vrati kroz vazdušnu komoru u kuću. Pločice na podu osećale su se na sredstvo za dezinfikovanje, a televizor mu je, kao i uvek, smetao očima. Žena ga je čekala u kuhinji, među desetinama naprava koje je nakupovala tokom godina.
     "Kako možeš sa takvim nipodaštavanjem razgovarati sa Starešinama!" reče ona. "Osramotio si nas."
     "Ne!" prasnu on. "Oni su nas osramotili, time što odlaze!"
     "Tomase, na poljima se ništa ne može uzgajati. Životinje su sve pocrkale. Čak se ni vazduh ne može disati bez filter-maske. Zašto si toliko uporan da ostanemo?"
     "Ovo je zemlja naših predaka. Nećemo je napustiti."
     "Ali svi ostali..."
     "Oni mogu raditi šta im je volja", prekide je on. "En-kai će im presuditi, kao što će nam svima presuditi. Ja se ne plašim da sretnem svog tvorca."
     "Ali zašto ga moraš sresti tako brzo?" bila je uporna ona. "Video si trake i diskove Novog Kilimandžara. To je divan svet, zelen i zlatan, prepun reka i jezera."
     "Nekada je Zemlja bila zelena i zlatna i prepuna reka i jezera", reče Naikoziai. "Upropastili su ovaj svet. Upropastiće i naredni."
     "Čak i da to učine, mi ćemo tada već biti odavno mrtvi", reče ona. "Ja želim da idem."
     "O ovome smo već pričali."
     "I uvek bi me na kraju ućukao umesto da se nešto dogovorimo", reče ona. Izraz lica joj se ublaži. "Tomase, samo jednom pre smrti želim da vidim vodu koju možeš piti bez dodavanja hemikalija. Želim da vidim antilopu kako trči kroz visoku, zelenu travu. Želim da šetam napolju, a da se ne moram štititi od vazduha koji dišem."
     "Odlučeno je."
     Ona odmahnu glavom. "Volim te, Tomase, ali ne mogu ostati ovde i ne mogu dopustiti da naša deca ostanu ovde."
     "Niko mi neće uzeti decu!" povika on.
     "Samo zato što te baš briga za tvoju budućnost ne mogu ti dozvoliti da našim sinovima oduzmeš njihovu budućnost."
     "Njihova budućnost je ovde, gde su Masai oduvek živeli."
     "Molim te, pođi sa nama, Tata", reče glasić iza njega i Naikoziai se okrene i ugleda svoja dva sina, od osam i pet godina, kako stoje na vratima svoje sobe i posmatraju ga.
     "Šta si im pričala?" upita Naikoziai sumnjičavo.
     "Istinu", reče njegova žena.
     On se okrenu dvojici dečaka. "Dođite ovamo", reče on i oni dođoše do njega.
     "Šta ste vi?" upita on.
     "Dečaci", reče mlađe dete.
     "Šta još?"
     "Masai", reče stariji.
     "Tako je", reče Naikoziai. "Potičete od rase džinova. Nekada, kad bi se popeo na sam vrh Kilimandžara, sva zemlja koju bi video pripadala je nama."
     "Ali to je bilo davno", reče stariji dečak.
     "Jednog dana opet će biti naša", reče Naikoziai. "Moraš misliti ko si, sine moj. Ti si potomak Lije, koji je pobio stotinu lavova samo kopljem; Neliona, koji je ratovao protiv belaca i oterao ih od Procepa; Sendaja, najvećeg od svih laibona. Nekada su Kikuje, Vakambe i Lumbve drhtale od straha pri samom pomenu reči Masai. To je tvoje nasleđe; ne odbacuj ga."
     "Ali Kikuje i sva druga plemena su otišli."
     "Kakve to ima veze sa Masaima? Mi se nismo borili samo protiv Kikuja i Vakamba, već protiv svih ljudi koji su hteli izmeniti naš način života. Čak i kad su Evropljani pokorili Keniju i Tanganjiku, nikada nisu pokorili Masaie. Kada je došla Nezavisnost i kada su se sva ostala plemena preselila u gradove, nosila odela i oponašala Evropljane, mi smo ostali kakvi smo uvek bili. Nosili smo šta smo hteli i živeli smo gde smo hteli, jer smo bili ponosni što smo Masai. Zar ti to nešto ne znači?"
     "Više nećemo biti Masai ako pođemo u novi svet?" upita stariji dečak.
     "Ne", reče Naikoziaia čvrsto. "Između Masaia i zemlje postoji veza. Mi smo deo nje i ona je deo nas. Ona je ono za šta smo se oduvek borili i šta smo oduvek branili."
     "Ali ona je sada obolela", reče dečak.
     "Da sam ja bolestan, da li bi me napustio?" upita Naikoziai.
     "Ne, Tata."
     "Kao što ti ne bi ostavio mene mojoj bolesti, tako mi nećemo ostaviti zemlju njenoj bolesti. Ako nešto voliš, kada predstavlja deo tebe samog, ne napuštaš ga ako se razboli. Ostaješ i boriš se još jače da ga izlečiš nego što si se borio da ga zadobiješ."
     "Ali..."
     "Veruj mi", reče Naikoziai. "Da li sam te ikada obmanuo?"
     "Ne, Tata."
     "Ne obmanjujem te ni sada. Mi smo En-kaiev odabrani narod. Živimo na zemlji koju nam je On dao. Zar ne vidiš da moramo ostati ovde, da moramo održati zavet dat En-kaiu?"
     "Ali nikad više neću videti svoje prijatelje!" zavapi njegov mlađi sin.
     "Steći ćeš nove prijatelje."
     "Kako?" zarida dečak. "Svi su otišli!"
     "Da si odmah prekinuo!" reče Naikoziai strogo. "Masai ne plaču."
     Dečak nastavi da jeca i Naikoziai podiže pogled prema svojoj ženi.
     "Ovo je tvoje delo", reče on. "Pokvarila si ga."
     Ona ga je gledala u oči, ne trepćući. "Petogodišnjim dečacima je dozvoljeno da plaču."
     "Ne dečacima Masaia", odgovori on.
     "Onda on više nije Masai i ne možeš mu zabraniti da pođe sa mnom."
     "I ja hoću da idem!" reče stariji i odjednom se i njemu pojaviše suze na licu.
     Tomas Naikoziai pogleda svoje ženu i decu - zaista ih pogleda - i shvati da ih uopšte ne poznaje. Ovo nije bila tiha devojka, podignuta po običajima njegovog naroda, kojom se oženio pre devet godina. Ovi meki, uplakani dečaci nisu bili naslednici Lija i Neliona.
     Prišao je vratima i otvorio ih.
     "Idite u novi svet sa ostalim crnim Evropljanima", zareža on.
     "Hoćeš li poći sa nama?" upita njegov stariji sin.
     Naikoziai se okrenu svojoj ženi. "Razvodim se od tebe", reče on hladno. "Sve što je bilo između nas više nije."
     Priđe svojoj dvojici sinova. "Odričem vas se. Više nisam vaš otac, vi više niste moji sinovi. Sada idite!"
     Njegova žena obuče kapute i maske obojici dečaka, pa onda obuče svoje.
     "Poslaću neke ljude pre jutra po moje stvari", reče ona.
     "Ako bilo koji čovek dođe na moje imanje, ubiću ga", reče Naikoziai.
     Ona ga pogleda, pogledom čiste mržnje. Onda uze decu za ruke, izvede ih iz kuće i povede ih dugim putem na kraju koga ih je čekao brod.
     Naikoziai je koračao kućom nekoliko minuta, ispunjen nervoznim gnevom. Konačno, otišao je do ormana, navukao svoj kaput i masku, izvadio pušku i izišao, kroz vazdušnu komoru, ispred kuće. Vidljivost je bila slaba, kao i uvek, i on iziđe na put da vidi da li neko dolazi.
     Sve je bilo nepomično. Gotovo da je bio razočaran. Nameravao je da im pokaže kako Masai brani svoje.
     Onda je odjednom shvatio da ovo nije kako Masai brani svoje. Otišao je do ivice klisure, otvorio pušku i pobacao metke, jedan po jedan, u bezdan. Onda je podigao pušku iznad glave i bacio je za njima. Zatim je usledio kaput, onda maska i konačno njegova odeća i cipele.
     Vratio se nazad u kuću i izvukao onaj posebni kovčeg koji je čuvao uspomene prošlosti. U njemu je našao ono što je tražio: jednostavnu crvenu odoru. Pričvrstio ju je na ramenu.
     Onda je otišao u kupatilo i stao preturati po kozmetici svoje žene. Trebalo mu je skoro pola sata da pogodi pravu kombinaciju, ali kada je izišao, kosa mu je bila crvena, kao da je premazana glinom.
     Zaustavio se pored kamina i spustio koplje koje je tu visilo. Porodična legenda govorila je da je to koplje koje je nekada Nelion koristio; nije bio siguran da u to veruje, ali ovo je svakako bilo koplje Masai, mnogo puta okrvavljeno u bitkama i lovovima proteklih vekova.
     Naikoziai je izišao kroz vrata i stao ispred svoje kuće - svoje manjate. Postavio je bose noge na obolelo tle, namestio tupi kraj koplja pokraj desnog stopala i uspravio se. Šta god došlo niz put - grupa crnih Evropljana sa namerom da ga liše njegove imovine, lav iz istorije, grupa Nanda ili Lumbva koji su došli da ubiju neprijatelja njihove krvi, zateći će ga spremnog.

     Vratili su se malo posle izlaska Sunca, sledećeg jutra, nadajući se da će ga ipak ubediti da se preseli u Novi Kilimandžaro. Ono što su zatekli bio je poslednji Masai, pluća izgorelih od zagađenja, mrtvih očiju kako ponosito gledaju preko iščezle savane ka nekom neprijatelju koga samo one mogu videti.

     Ostavio sam metak, snage gotovo iščezle, osećanja iscrpenih.
     Znači, tako se za Čoveka okončao život na zemlji, verovatno manje od milje daleko od mesta na kome je počeo. Tako odvažno i tako glupo, tako moralno i tako divljački. Nadao sam se da će se za poslednji artefakt ispostaviti da je poslednji delić slagalice, ali umesto toga on je samo zapetljao zagonetku ove nesložne i očaravajuće rase.
     Ništa im nije bilo nemoguće. Sticao se utisak da su onog dana kad je prvi primitivni čovek podigao pogled ka zvezdama dani Galaksije kao oaze mira i slobode bili odbrojani. Ipak, došli su do zvezda ne samo sa svojim žudnjama, svojim mržnjama i svojim strahovima, već i sa svojom tehnologijom i medicinom, herojima, kao i zlikovcima. Većinu rasa u Galaksiji Tvorac je naslikao pastelnim bojama; Čoveka je naslikao osnovnim.
     Imao sam o mnogo čemu da razmišljam kad sam se vratio u svoje prostorije da obnovim snagu. Ne znam koliko sam dugo ležao, dremljiv i nepokretan, obnavljajući energiju, ali mora da je bilo dugo, jer noć je došla i prošla pre no što sam se osetio spreman da se pridružim ostalima.
     Izišavši iz svojih prostorija i pošavši prema središtu logora, začuh povik iz pravca klisure i, trenutak kasnije, pojavi se Procenjivač, sa velikom sterilnom vrećom na vazdušnom nosaču.
     "Šta si pronašao?" upita Belidore, i ja se odjednom setih da je Egzobiolog nestala.
     "Gotovo se plašim da pretpostavim", odgovori Procenjivač, stavljajući vreću na sto.
     Svi članovi družine se okupiše dok je on počinjao da vadi predmete: krvlju-umrljani komunikator, tako izuvijan da je bio neupotrebljiv; lebdeća senka koju je Egzobiolog koristila da zaštiti glavu od Sunčevih zraka; pocepano parče odeće; i, konačno, jedna jedina sjajna bela kost.
     U trenutku kad je kost stavljena na sto, Mistik poče da vrišti. Svi smo bili trenutno zatečeni, ne samo iznenadnošću njene reakcije, već i zato što je to bio prvi znak života koji je ona pokazala od kako se pridružila grupi. Nastavila je da bulji u kost i da vrišti, i, naposletku, pre no što smo je mogli ispitati ili ukloniti joj kost sa vidika, ona se sruši.
     "Mislim da nema mnogo sumnje oko toga šta se dogodilo", reče Belidore. "Stvorenja su sustigla Egzobiologa dok se spuštala niz klisuru i ubila je."
     "Verovatno je i..."
     "...pojela", rekoše Zvezdani Blizanci.
     "Drago mi je što danas odlazimo", nastavi Belidore. "Čak i posle svih ovih milenijuma, duh Čoveka nastavlja da zagađuje i uništava ovaj svet. Ona glomazna stvorenja ne mogu biti grabljivci: na Zemlji nema više mesojeda. Ali kada im se ukazala prilika, obrušili su se na Egzobiologa i pojeli njeno meso. Imam neki nelagodan osećaj da, ako bismo još malo ostali, i mi bismo bili iskvareni varvarskom zaostavštinom ovoga sveta."
     Mistik je povratila svest i ponovo počela da vrišti, pa su je Zvezdani Blizanci pažljivo odveli natrag u njene prostorije, gde joj je dat sedativ.
     "Mogli bismo ovo i ozvaničiti", reče Belidore. On se okrenu Istoričaru. "Da li bi, molim te, mogao proveriti kost svojim instrumentima i potvrditi da je to ostatak Egzobiologa?"
     Istoričar pogleda kost, užasnut. "Ona mi je bila prijatelj!" reče ono konačno. "Ne mogu je dodirivati kao neki artefakt."
     "Moramo biti sigurni", reče Belidore. "Ako ovo nije deo Egzobiologa, onda postoje izgledi, ma koliko sićušni, da je tvoj prijatelj možda još živ."
     Istoričar proba da ispruži ruku da uzme kost, ali je onda povuče natrag. "Ne mogu!"
     Konačno, Belidore se okrenu meni. "Onaj Koji Sagledava", reče on. "Imaš li snage da je ispitaš?"
     "Da", odgovorih.
     Svi se odmakoše da mi oslobode prostor, i ja pustih da se moje telo lagano raširi preko kosti i obujmi je. Upio sam njenu istoriju, svario njen emocionalni talog i konačno se povukao.
     "Pripada Egzobiologu", rekoh.
     "Koji su običaji sahranjivanja njene rase?" upita Belidore.
     "Kremacija", reče Procenjivač.
     "Onda ćemo napraviti vatru i spaliti ono što je ostalo od našeg prijatelja i svako će uputiti molitvu da joj duša pođe Večnom Stazom."
     To smo i učinili.

     Brod je stigao kasnije toga dana i odveo nas sa planete, i samo tako, bezbedno udaljen od njenog uticaja, mogu ispričati šta sam otkrio tog poslednjeg jutra.
     Lagao sam Belidorea - celu družinu - jer čim sam saznao, shvatio sam da je moja primarna dužnost da ih udaljim sa Zemlje što je pre moguće. Da sam im rekao istinu, jedan ili više njih bi želeli da ostanu, jer oni su naučnici, radoznalih, ispitivačkih umova, a nikad ih ne bih uspeo ubediti da radoznali, ispitivački umovi nisu ništa prema onome što sam otkrio u mom sedmom i poslednjem pogledu na Klisuru Olduvaji.
     Kost nije bila deo Egzobiologa. Istoričar, ili čak i Morito, znali bi, da nisu bili previše preplašeni da je pregledaju. Bila je to cevanica Čoveka.
     Čovek je istrebljen već nekih pet hiljada godina, bar onakav kakvog ga mi, građani Galaksije, poimamo. Ali ona glomazna, nezgrapna stvorenja noći, koja su izgledala privučena našim logorskim vatrama, jesu ono što je Čovek postao. Čak ni zagađenje i zračenja kojima je prekrio sopstvenu planetu nisu ga mogli ubiti. Samo su ga izmenili do te mere da ga mi više nismo mogli poznati.
     Mogao sam im reći šture činjenice, pretpostavljam: da je pleme ovog pseudo-Čoveka sledilo Egzobiologa niz klisuru, onda je napalo, ubilo i, da, pojelo je. Grabljivci nisu nepoznati svetovima Galaksije.
     Ali dok sam se sjedinjavao sa cevanicom, dok sam je osećao kako udara opet i opet o glavu i ramena našeg sadruga, osetio sam osećaj moći, likovanje kakvo nikada ranije nisam iskusio. Odjednom sam video svet kroz oči vlasnika kosti. Video sam kako je ubio svog saplemenika da bi napravio oružje, video sam kako je nameravao da osakati tela starih i slabih da bi napravio još oružja, video sam vizije osvajanja drugih plemena koja su živela u blizini klisure.
     I konačno, u trenutku likovanja, on i ja pogledasmo ka nebu i znadosmo da će jednoga dana sve što vidimo biti naše.
     Ovo je saznanje sa kojim sam živeo dva dana. Ne znam sa kim da ga podelim, jer je očigledno nemoralno istrebiti rasu samo zbog veličine njenih snova i nemilosrdnosti njene ambicije.
     Ali ovo je rasa koja odbija da umre i moram nekako upozoriti nas ostale, koji smo živeli u skladu skoro pet milenijuma.
     Još nije gotovo.




