


PROLOG









1. PRAVI CENTAR
     Tobi je gledao svog oca kako šeta oplatom broda.
     Kilin je predstavljao srebrnastu priliku, jer odelo mu je bilo podešeno da odbija što je više zračenja moguće. Čovek ogledalo. Svetlo je klizilo preko njega pri svakom pokretu, svetlucajući od fosforescencije zvezda i gasova. Tobi je Kilinov spori, glatki hod video kao talasavu promenu na plamenoj pozadini.
     - Tata! - pozvao ga je preko koma unutar odela.
     - Šta? Oh... - Kilinovo iznenađenje probijalo se kroz zujanje smetnji u komu. - Otkud ti napolju? -
     - Posada se pita kako to da si ti tako dugo ovde. -
     Kao Kapetan 'Arga', Kilin je, naravno, mogao da radi šta god poželi. Tobi je ipak osećao kako unutra, među oficirima, raste nesigurnost. Neko je morao da preduzme nešto, da kaže nešto, pa je Tobi obukao svoje reflektujuće odelo i ispuzao napolje. Kapetan Kilin se u poslednje vreme držao izdvojeno. Izlazio je da šeta po zakrivljenoj oplati broda, a često nije ni uključivao kom u odelu.
     - Određujem, - odsutno je rekao Kilin. - Posmatram. -
     Njegova razlivena slika se prelivala, sva od svetlosti, jer sad se približavao Tobiju preko zatupljene krme broda. Odelo je za trenutak odrazilo tamne dubine obližnjeg molekulskog oblaka, i Tobiju se učinio kao jezivi čovek-senka u odnosu na daleki narandžasti plamen gasa prošaranog zvezdama.
     - To možeš i sa mosta, - rekao mu je.
     - Odavde imam bolji osećaj. - Kilin se dovoljno približio, i Tobi je sad kroz mali vizir odela mogao da razabere očevo namršteno lice.
     Dobro je poznavao taj izraz, to isturanje bodlji, i odlučio je da ga odlučno napadne. - Još deset članova posade je na poštedi zbog bolesti. -
     Kilin je stegao usne, ali nije rekao ništa. Tobi je malo oklevao, a onda je prikupio svu hrabrost. - Tata, umiremo od gladi! One bašte koje smo izgubili neće ponovo nići. Suoči se sa tim! -
     Kilin se naglo okrenuo, vešto skliznuvši magnetnim cipelama u nultoj gravitaciji. - Suočavam se! Jednostavno ne poznajemo tehno štosove. Čak ni specijalisti, baštovani, ne mogu da nateraju brodske bašte da ponovo niknu. Tu nema pomoći. I zato sad razmišljam, jasno? -
     Tobi je nehotice ustuknuo; Kilinov gnev bio je brz i opasan. Duboko je udahnuo. - Zar ne bi... možda... mogli da uradimo nešto drugo? - upitao je, oklevajući.
     - A šta to? - namrštio se Kilin.
     - Da odemo do nekog od onih tamo. - Tobi je nesigurno pokazao.
     Daleko pred 'Argom' lebdele su blede metalne čestice svetlosti. Ne oblaci ili svetlucava prašina. Bile su veštačke.
     - Ne znamo šta je to. Možda je tehno maški. Verovatno i jeste. Maške mnogo grade oko Pravog centra. - Kilin je slegnuo ramenima.
     - Možda su to ljudi, tata. -
     - Sumnjam. Prošlo je užasno mnogo vremena otkako su ljudi živeli u svemiru. -
     - To samo istorija kaže. Ne možemo znati dok ne pogledamo sami. Mi smo nasledni pljačkaši, tata! Porodica jedva čeka da iziđe iz broda i protegli noge. -
     Kilin se zamišljeno zagledao u sjaj Galaktičkog središta. - Jedna od stvari koje naučiš kao Kapetan jeste da ne zabadaš nos u košnicu samo da bi onjušio med. To tamo je verovatno neprijatelj, čak i ako nisu maške. Ovde su sve sami neprijatelji. -
     Tobi je oćutao. Prošlo je više od godinu dana, ali Kilin se još nije oporavio od smrti svoje žene, Šibo. Obavljao je kapetanske dužnosti, ali često je bio povučen, napet, neraspoložen. Običan član posade to je mogao sebi da dozvoli, ali ne i Kapetan. To je bilo pogubno po moral posade.
     Pa ipak je verovatno u pravu, pomislio je Tobi. Leteli su pravo u središte galaksije, gde su bile na delu ogromne, ravnodušne energije. Divovska, blistava sunca. Neugasivi oblaci prašine i gasova. Sile daleko van moći poimanja običnih ljudi. A tu su se negde nalazile i inteligencije dorasle ludačkim kovitlacima zvezda.
     Dovoljno je poznavao istoriju, pa je znao da su ljudi evoluirali oko zvezde koja se nalazila na oko dve trećine širine galaktičke spirale. Galaksija je disk koji se okreće, kao igračka - samo što je veća nego što ljudski um može da shvati. Tamo daleko, na Staroj Zemlji, daleko od kataklizmi Pravog centra, život je bio lak i tih.
     Jedan od ugrađenih učitelja pokušao je da ga navede da zamisli kutiju sa stranicom dužine jedne svetlosne godine, što je udaljenost koju svetlost prevali za godinu dana. Tamo napolju, blizu legendarne Zemlje, u toj kutiji bi se, u proseku, našla možda jedna zvezda.
     Ovde, u Galaktičkom središtu, u kutiji bi se nalazilo milion zvezda.
     Sunca su prekrivala nebo kao svetlucavi klikeri. Okruživali su ih olujni oblaci crvenog gasa. Zvezde su se rojile kao divlje pčele oko središnje ose - plavo-belog sjaja tačnog centra.
     - Mogli bi da prođemo blizu neke od njih - tiho je rekao, - samo da pogledamo. -
     Kilin je odmahnuo glavom. - Rešili bismo jedan problem, možda, ali napravili bi drugi. I to gori. -
     - Tata, mi gladujemo. Moramo nešto da učinimo. -
     Kilin se okrenuo i ljutito pošao preko istrošene, izbušene oplate. Magnetne čizme lepile su se za metal uz težak udar, i Tobi ih je osećao preko svojih đonova. Pošao je za ocem. Ovde je za hod bio potreban neobično izvijen korak, sa lebdenjem u sredini, i pazio je da ostavi čizme pričvršćene taman toliko dugo da dobije dodatno ubrzanje. Potom bi otrgao stopalo, odgurnuo se napred, i ponovo počeo da lebdi. Tobi je bio vešt u tome, ali nije mogao da drži korak sa ocem.
     'Argo' ih je dovezao ovamo brzinom svetlosti, gutajući plazmu preko magnetnih upijača. Goriva je bilo u izobilju, i bilo ga je sve više kako su se približavali Središtu. Ipak, povremeni sudari sa stenjem izbušili su i istrošili nekada blistavu oplatu. Sada su leteli sporije, i Kilin je iskoristio priliku da se šeta napolju dok je barem donekle bezbedno. 'Argo' se pridružio ovdašnjem vrtlogu materije, koja se okretala oko Pravog Centra brzinom hiljadu puta manjom od svetlosne.
     Kilin je stigao do glatkog prevoja između složenih ispupčenja 'Arga' i tu se zaustavio, kao na vrhu planine sa njihove rodne planete. Ovaj brod bio je poslednje veliko delo njihovih predaka, velik kao planina. Iza njih se nalazio ogromni tamni oblak, nalik na mrlju od mastila između plamenih zvezda.
     Kilin se okrenuo i zagledao se u svog sina. Dok mu se približavao, Tobi je primetio da se očev izraz lica pretvara u čežnju.
     - Da ovde makar ima planeta... -
     - Nemoguće, koliko znam, - hladno je rekao Tobi, u nadi da će vratiti razgovor u stvarnost.
     - Zašto? - oštro je upitao Kilin.
     - Pogledaj te zvezde! Prolaze toliko blizu jedna druge da bi lako mogle da otrgnu planetu od matičnog sunca. -
     - Dobro, to znači da planete ostaju da lebde zasebno. Pa šta? - Kilin je tvrdoglavo nastavljao raspravu.
     - Da, slobodne. I smrznute. Predaleko od bilo kog sunca. Bez biljnog sveta. Bez hrane. -
     Kilin je žalosno gledao napred. - Znači, u ovoj lepoti nema mesta za život? -
     - Dabre. Barem za nas nema. - Tobi se upustio u ovo uglavnom da bi otrgao oca od jalovih iluzija. Možda i da ga navede da ponovo razmisli o beskorisnosti ovog putovanja u Pravi Centar.
     Kilin ga je ozbiljno, gotovo sažaljivo pogledao. - Moramo da nastavimo. -
     - Zašto? Zračenje je toliko jako da ga 'Argo' jedva zadržava. Već ovim izlaskom napolje mnogo rizikuješ. -
     - Kažem ti da nam je to obaveza. -
     - Tata, ti si obavezan pre svega prema 'Argu' i njegovoj posadi. -
     - U blizini Galaktičkog središta ima nečeg. Moramo saznati šta je to. -
     Tobi je ozlojeđeno frknuo. Kilin je na to začkiljio, ali Tobi je u sebi ponavljao da govori u ime najvećeg dela posade. Njemu je to obaveza. - Neki buđavi prastari zapisi nagoveštavaju - samo nagoveštavaju! - tako nešto. I to je sve. I sad bi zbog toga trebalo da... -
     Prekinuo je kad mu je Kilin iznenada okrenuo leđa. Ramena kapetana 'Arga' nisu se opustila, ali mu je glava naglo klonula. Tobi je video da mu se otac bori sa nečim, da se rve sa mračnim demonima koje njegov sin nikada neće sasvim upoznati.
     Tobi je kroz nemušte fraze povremenih razgovora, kroz nedovršene pokrete, kroz nejasni jezik sleganja ramenima, mrštenja i iznenadnih otvorenih pogleda koji bi ponekad za trenutak otkrivali osećanja, mogao samo da nasluti te demone. Kapetan nikada ne može da se otvori, čak ni pred rođenim sinom. Možda čak ni pred Šibo... dok je bila živa.
     Kilinu je bilo sve teže. Izgubio je Šibo. Sada se odnos sa sinom kvario. Približavali su se vrtlogu Središta. Sve to se kovitlalo u umu njegovog oca, i Tobi je toga bio svestan. Nezdrava smeša.
     Kilin se zagledao u plavo-crnu masu koja je čekala pred 'Argom' kao neprobojan zid. Brodski instrumenti govorili su da je u pitanju samo čvornovati, mastiljavi oblak prašine i jednostavnih molekula. No, Kilin nikada nije sasvim verovao oštroj samouverenosti 'Argovih' instrumenata na mostu. Odavno je stekao naviku da sam sve gleda sa oplate, oslobođen umirujućeg, omekšavajućeg, veštačkog zagrljaja broda. Ili je barem tako govorio. Tobi je podozrevao da zapravo samo želi da malo iziđe iz zatvora na 'Argu'. Kakav otac, takav sin.
     Ovakvi mračni oblaci bili su razbacani po sveprisutnom sjaju Galaktičkog centra, nalik na crne tačkice u haosu zvezdanog plamena. Kilin je odredio kurs 'Arga' tako da iskoristi ovaj oblak kao zaklon od smrtonosnog nivoa zračenja. Dok je "Argo" polako klizio duž tamnih, nejasnih niti, Tobi je gledao očevo lice kako postaje sve napetije i krivi se u grimasu - a onda se iznenada otvara, zaprepašćeno.
     - Vidi! - pokazao je Kilin. - Kreće se. -
     Tobi je brzo pritisnuo kontrole u okovratniku odela. Kompjuter u kacigi je zumirao sliku i prebacio se na infracrveno. Tobijevo vidno polje jurnulo je ka oblaku.
     Nešto je vijugalo na ivici uskovitlane magle.
     - - Pređi na jako uvećanje, - napeto je rekao Kilin. Iznenađenja je nestalo, sav se predao poslu.
     Tobi je prebacio vid na najjače. DOMET: 23 KM, pisalo je na viziru.
     Zmijolika stvar se talasala - polako, polako. Blistavo zelena koža odražavala je sjaj zvezda. Polako je širila paučinaste površine duž čitavog tela.
     - Pa to je živo! - uzviknuo je Tobi.
     Zelena zmija koristila je jedra. Prirodna jedra, izrasla iz tela na elastičnim žbicama. Hvatala su bledu svetlost zvezda. Tobi je znao da pri nultoj gravitaciji čak i slabi pritisak svetla može da izazove priličan pokret. Pošto ga ništa nije usporavalo, vijugavo stvorenje će polako dobijati na brzini.
     - Gledaj, - šapnuo je Kilin, - u tom oblaku ima još nečeg. -
     Blago ustalasana životinja nije imala glavu, samo dugi, crni prorez na jednom kraju. Tobi je pomislio da su to sigurno usta, jer je pritisak širokih, blistavih jedara gurao životinju tim prorezom napred. A jedrila je tragom plave lopte.
     Nemo su gledali kako se primiče, sve više i više - i usta-prorez su se naglo raširila. Nešto narandžasto je blesnulo i prilepilo se za plavu loptu. I uvuklo je unutra. Usta-prorez su zinula. Lopta je nestala u dva zalogaja.
     - Grabljivica, - rekao je Kilin. - I plen. -
     - Grab...? Kako išta može da živi u oblaku? - začuđeno je upitao Tobi. - U slobodnom prostoru...? -
     Kilinovo od zvezda potamnelo lice iznenada se osmehnulo. - U slobodnom prostoru? Ništa nije slobodno, sine. Molekulski oblaci sadrže organske molekule, zar ne? Tako kažu astro tipovi. -
     - Ona imena, dabre. - Tobi se setio glasa svog učitelja, Aspekta Isaka, koji mu je držao komplikovana predavanja. - Kiseonik. Ugljenik. Azot. -
     Kilin je raširio ruke. - Dodaj svo ovo svetlo, kuvaj ih par miliona godina. Začas! -
     Tobi je žmirnuo. - Zar je oblak pun života koji se krije? -
     - Kladim se da je po ivicama oblaka ulov dobar. Druge stvari sigurno žive dublje, kriju se. Povremeno izlaze. Da se greju pod zvezdama. -
     Tobi je klimnuo, potpuno ubeđen. - Ona zmija to zna. Luta okolo i traži večeru. -
     - Jedro-zmija jede plave lopte. Ali šta jedu plave lopte? -
     - Nešto manje. Nešto što ne vidimo ovako izdaleka. -
     - Tako je. - Kilin je začkiljio. - Sigurno postoji neka sića koja živi samo od svetla i lebdećih molekula. -
     - Biljke? - zamišljeno je upitao Tobi. - Svemirske biljke. Kladim se da ćemo neke moći i mi da jedemo. -
     Kilin je pljensuo sina po leđima. - Kladim se u to. Znamo da ovi oblaci poseduju istu osnovnu hemiju kakvu priroda svuda stvara. 'Argovi' naučni programi su nam to ispričali, zar ne? Valjda ćemo moći da svarimo nešto od svega što se tamo krije, dabre. -
     Tobi je žmirkao, gledajući zelenu zmiju kako još više širi jedra. Da li je zelena iz istog razloga kao i biljke, da upija svetlost u svim bojama osim zelene? Počela je da se neprirodno sporo okreće, otkrivši izuvijane crne pruge. Da li je videla njihov brod? Možda bi trebalo da je pojure i vide kakav joj je ukus. Stomak mu je zakrčao od te pomisli.
     No, ovo stvorenje je bilo i veličanstveno. Bilo je lepote u njegovoj blistavoj koži i laganim pokretima. Kao ogromni plivač u crnom bazenu. Možda je bolje da je ostave na miru.
     - Sa mosta ih nikad ne bismo videli. Aparati bi profiltrirali sve što misle da nije važno. - Kilin je sad bio vrlo poslovan - uspeo je da suzbije čuđenje. To je cena koju plaća Kapetan.
     Tobi je zijao, i dalje opčinjen jedro-zmijom. Znao je da je otac u pravu. Niko ne bi ni pomislio šta se može videti napolju. Ali Kilin je izlazio, ponovo i ponovo. Mozgao je o kapetanskim problemima, mislio, brinuo, hodao oplatom, gledao ne znajući šta gleda. Deo posade je mislio da je poludeo.
     Tobi je slušao kako Kilin poziva most i naređuje skretanje 'Arga' ka senovitom oblaku. Posada je polako shvatala. Preko koma se čulo kako brod bruji od uzbuđenih glasova, od nade, od radosti.
     - Tata? - konačno ga je pozvao.
     Kilin je bio zauzet izdavanjem bujice naređenja. Posada je morala da se pripremi za lov, za sakupljanje, za poteru za čudnom divljači u dubinama mastiljavog vakuuma. Radiće nešto što nikada nisu pokušali. Nikada nisu ni zamišljali.
     Kilin je za trenutak zastao. - Dabre? - kruto je upitao.
     - Mogli bismo na neko vreme da se zavučemo u oblak. Da se odmorimo. I povratimo. -
     Kilin je grozničavo odmahnuo glavom. - Nebre. Popunimo zalihe, ništa drugo. Postoji Pravi centar. Pogledaj! Sada smo tako blizu. -
     Tobi je začkiljio napred, kroz prašnjave izbočine koje su već dodirivale oplatu 'Arga' dok je veliki brod ulazio u ogromni oblak. Na najjačem uvećanju mogao je da razabere istinsko središte Galaksije. U belom usijanju. Divno. Opasno.
     A sada je znao da njegovog oca ništa ne može odvratiti od tog cilja. Ni smrt od gladi. Ni smrtonosni rizici. Ni teret davne tuge.
     Leteće pravo u moćno središte ovog divnog, uskovitlanog haosa. Nemoguće putovanje. Tražiće nešto, bez jasne predstave o čemu je reč.
     Kilin se široko osmehnuo. - 'Ajde, sine, za ovo smo rođeni. Idemo dalje. Unutra. Tamo negde je čitava prošlost naše Porodice. Saznaćemo šta se desilo, i ko smo. -
     - Posada ne voli takve priče, tata. -
     - Otkud to? - namrštio se Kilin.
     - Ovo je jezivo mesto. -
     - Je l'? Nisu videli koliko je veličanstveno, nisu još pomislili o tome. Kada dođe vreme, ići će za mnom. -
     - Bežimo da spasemo goli život, tata. -
     - Je l'? - Kilin se iscerio, neobično ljudski gest u plimi svetlosti galaksije. - To smo oduvek radili. -









2. OLUJA ČESTICA
     Kućište sija kao lovački rog.
     Grudni deo je načinjen od visoko sabijene keramike. Šipke boje slonovače imitiraju rebra. Skladišni baloni se šire kao pluća dok menjaju napon plazme. Polako se šire i treperavo skupljaju.
     To je iluzija. Ovo telo je sklop davnih konstrukcija, oslobođeno težine, bez sećanja na planete. Evolucija je nezavisna od podloge, bilo da je organska, metalna ili plazmatična. Ova konstrukcija usklađena je sa hladnom mehanikom koja je sada pretvorena u naviku. Funkcije zavise od oblika. Cevaste šipke nevidljive napetosti, podupirači nalik na izjave.
     Na drugim mestima se kroz izdužene uglove pomaljaju sive nogare. Loptasta zakrivljenja u potamnelom srebru. Kupasti obrisi se stapaju, spajajući iskošene ose. Takva geometrija ne bi bila moguća pod pritiskom gravitacije.
     Rotira. Polako, oprezno. Pokret je luksuz, jedva da je potreban kada su podaci ono što se zaista pokreće.
     Ima malo osećanja za pokret. Umesto toga, živi u šifrovanim unutrašnjim vaseljenama. Mreže, logike, filteri. Opažanja su uzburkane šifre razapete između promenljivih dina zvezda i života.
     Kroz te prostore slivaju se podaci. Digitalne reke granaju se u rukavce, tražeći receptore. Mucavi, slojevito šifrovani, beskrajni kao kiša protona.
     Nalik na grozničavu potrebu, struje podataka ovde padaju na prozirna titanijumska ležišta. No, ona ne osećaju oluju čestica koja beskorisno napada masivne štitove; slojevi napetih konglomerata cismetala, u stalnom pokretu.
     Masa je gruba. Unutar kristalnih bedema nema ničega što bi ličilo na mašinu. Nema primetnih pokreta, nema klizanja mehaničkih elemenata. Ovde je srž statična, večna, stožer nepokretnih sila.
     Misao je beskrajno tanana. Unutrašnji um polako teče niz tanke stabljike od tamnog dijamanta, stvorene od jezgara drevnih supernova. Šifre hitaju u vidu magle polarisanih nukleusa, večno plešući u plutajućim poljima. Elektroni se zarivaju i krivudaju, prenoseći prozračne ideje.
     Iz daljine dopiru spektralni tokovi crvenog diva koji napreduje ka supernovi. Plazma baca purpurne senke preko površi što se polako obrću. Neravnomerno, divlje svetlo zapljuskuje nazubljene ivice kratera. Slučajni sudari, davno zaboravljeni. Na masivnim bokovima vide se udubljenja i ogrebotine. Govore o čudnim pričama, sada nečitkim.
     Smrt kruniše spiralnu kičmu; antene su jarko žute. Mogu da proseku galaktički šum, da zabodu elektromagnetne igle kroz plen udaljen više svetlosnih minuta.
     Za trenutak opšti. Unutrašnje ličnosti oslobođene su unutrašnjih pritisaka samoočuvanja. Njihov posao je da dugo misle. U njima poigravaju podaci.
     Antologijska inteligencija obraća se drugima, rasutim daleko duž galaktičke ravni - iako je podela na (mene, ovde) i (druge, tamo) pogodna, prosto pojednostavljenje za ovaj lagano rotirajući entitet.
     Zgušnjava se nešto nalik na raspravu. Klizajuće perspektive digitalnih nijansi. Binarne suprotnosti su ovde iluzija - ti/ja, pitanje/odgovor - ali ipak se uobličavaju teme, onako kako okvir definiše sliku.
     Počinje. Jezik lebdi preko olujnih masa koje se upliću, nalik na nejasno promenljivu klimu. Zariva se. Prodire.

     Polu-razumnjaci ne bi smeli da nas toliko zaokupe.
     Moraju. Oni su nerazrešeno pitanje.
     Nazivaš ih 'primati'?
     Iz klase kičmenjaka koji sanjaju.
     Oni su nebitni.
     I dalje postoje goruća pitanja.
     Oni nisu ništa! Otpad, trunje.
     Približavaju se. Ostaje samo malo vremena dok se ne približe Centru.
     Ljudi su bukvalno odasvud izbrisani. Ostale su samo grupice. Naši dugoročni ciljevi, dobro zabeleženi u istoriji, zahtevaju ispunjenje tog drevnog zadatka.
     Ta politika je stara. Treba je preispitati.
     Gotovo su istrebljeni. Treba nastaviti.
     Izgleda da je teško postići njihovo istrebljenje. Uporni su. Stoga bi možda trebalo razmotriti postojeće pretpostavke.
     Oni su gamad. Evolucija zasnovana na ugljeniku daje samo niske veštine. Oni i dalje linearno komuniciraju!
     Možda bi se moglo reći da evolucija deluje na njih koliko i na mene/nas.
     Glupost. Mi/vi upravljamo svojim promenama. Oni ne. To je duboka mana hemijskog života.
     Nekada su bili u stanju da menjaju svoj sadržaj. Da upisuju izmene u ugljeničnu strukturu.
     Izgubili su je otkako izumiru. Sada su isti kao nerazumni oblici, životinje - uobličeni su slučajnim silama.
     Nekada su bili važni učesnici. Pre istrebljenja, trebalo bi razmotriti koliko su opasni po mene/nas.
     Možda poseduju informacije koje su škodljive po nas/tebe - tako kažu naši najstabilniji zapisi.
     Oni koji su zaštićeni od oluje zračenja Jedača Mase, i zato bi trebalo da su dobro očuvani.
     Po prirodi stvari, ne može se znati kakve je vrste ta skrivena informacija.
     Zašto 'po prirodi stvari'?
     Ima mnogo teorija.
     Tako je. Zar nije čudno što nešto u mom/tvom sklopu onemogućava da saznamo šta ti ljudi nose? Da nam je to znanje blokirano? Čudna posledica dubokog programiranja.
     Možda nose. Ti drevni zapisi nisu pouzdani.
     Opasno je ne poverovati im.
     Davni filozof razrešio je ta pitanja. Mi/vi nalazimo se zatvoreni u svom čulnom prostoru. Uvek će biti pitanja koja ne možemo dokučiti.
     Ali ako ta pitanja utiču na nas? Uznemirujuće.
     Život sa neizvesnošću je u prirodi visoke inteligencije. Ipak, da se umanji nesigurnost, preostale grupice treba istrebiti.
     Pa da njihove informacije nestanu?
     Pa dobro - prvo da se arhiviraju. Ukazujem na najnovije uljeze - već se približavaju Pravom Centru.
     Možda će biti opasno da ih uništimo.
     Glupost. Vi/mi uništili smo već mnogo takvih ekspedicija.
     Prvo neka ih izviđači precizno lociraju. Pratiće ih uobičajene jedinice za lov na primate, možda će im naneti manja oštećenja - tim nižim strukturama uvek treba pružiti nekakvu nagradu.
     Znači li to zalaganje za sporost?
     Ne, nego za oprezno delovanje. Oblici viši od mene/nas procenjivaće moje/naše delovanje. Razboritost zahteva pažnju. Raniji događaji sa tim primatima, na dve različite planete, ukazuju na to da oni igraju neku značajnu, ali slabo definisanu ulogu. Možda nose informacije - a i šta su oni, ako ne informacije? A šta smo i mi? - koja može privući pažnju umova iznad naših.
     Pa dobro, opreznost. Ali kako?
     Klopka.









Prvi deo: DALEKA STARINA









1. TEHNO-NOMADI
     Tobi tek što se vratio u vazdušnu ustavu i upravo je skidao odelo kad se pojavio Cermo. Tobi je ispod vakuumskog odela nosio samo rublje, i učinilo mu se da je u brodu hladnije nego napolju. Preturao je po ormančetu u potrazi za odećom, drhteći. "Gde si bio?" upitao je Cermo.
     "Šta misliš?"
     Krupajlija se nagnuo nad Tobija. Cerma su nekada zvali Cermo Sporać, ali sada je bio vitkiji i brži. Lice mu se ozarilo od širokog osmeha, kao da iščekuje nešto divno. "Čuo sam frku. Kapetan nam je našao jelo, a?"
     "Videćemo."
     "To ništa ne menja što se tebe tiče", rekao je Cermo uz pakostan smeh. Iako ogroman rastom, imao je blag pogled i vedro lice, tako da njegov smeh nije vređao.
     "Kako to misliš?"
     "Danas si u održavanju."
     "Je l'? Dobro, proveriću biotankove, kao i obično."
     "Danas nije obično." Opet pakostan osmeh.
     "Šta ne valja?"
     "Kanalizacija."
     "Opet? Nije pošteno! I prošli put je popucala dok sam bio u održavanju."
     "Pa, znači da si stručnjak." Cermo mu je svečano uručio krpu. "Primeni svoje iskustvo."
     Kanalizacioni spojevi stalno su pucali, pošto je regulatore pritiska trebalo podesiti vrlo precizno. Ljudski ekskrementi su bili neophodan sastojak biotankova. Trebalo ih je sakupiti i profiltrirati, i ono što se dobije sabiti u klizave prostirače - koje su agro ekipe postavljale u njivama u obliku činije. 'Argo' je bio brod za duga putovanja, konstruisan tako da zadrži svaku kap vode i svaki dašak vazduha unutar čvrsto zapečaćene kože.
     To je bilo lako razumeti, ali teško uraditi. Najveći deo posade 'Arga' bili su rođaci, poslednji ostaci porodice Bišop. Poticali su sa Snegobara, pustinjskog sveta koga se Tobi sećao sa ljubavlju. Tobi je pripadao najmlađoj generaciji Porodice Bišop. To je imalo svojih prednosti jer je bio prilagodljiviji, ali ipak je ostajala gorka činjenica da Bišopi poseduju vrlo malo veština koje bi im bile od pomoći u upravljanju 'Argom'.
     Sve Porodice bile su tehno-nomadi; učili su taman onoliko koliko im je trebalo da ostanu u životu. Uvek su bežali, skrivali se, držali se što dalje od maški. Mada većina maški uopšte nije obraćala pažnju na njih. Ljudi su u Galaktičkom središtu više ličili na pacove u zidu - nisu uopšte bili bitni.
     'Argo' je prema svojim putnicima bio prijazan koliko god to jedan brod može da bude, jer predstavljao je divno delo razdoblja Visokih Arkologija. Problem je bio u tome što su svi njegovi sistemi podrazumevali da putnici poseduju obrazovanje o kom je Porodica mogla samo da sanja.
     Primer: kanalizacija. Ni Kapetan Kilin ni Cermo ni bilo ko drugi, niko nije mogao da se razabere u objašnjenjima sistema pritiska.
     Sistem je podrazumevao nešto po imenu Zakon idealnog gasa, tako je pisalo u uputstvima. Smrdljiva masa koja je tekla kroz glatke, čiste cevi uopšte nije bila idealna, i nije se pokoravala nikakvom zakonu za koji su oni ikada čuli. Počinjala je da curi bez ikakvog razloga, i često kao da je namerno birala trenutak da to učini. Prošle nedelje je šištava smeđa masa poprskala Porodicu okupljenu za venčanje. To je prilično umanjilo raspoloženje.
     Tobi se pridružio ostalim nesrećnicima koji su te nedelje dobili održavanje. Disao je kroz usta, ali to je pomagalo samo neko vreme, dok mu se zadah nije uvukao u glavu. Njegov učitelj, Aspekt Isak, obratio mu se preko uma dok se saginjao, gurajući smrdljivu masu četkom sa sunđerom.
     Razgovarao sam sa najstarijim zapisima koje nosiš u čipovima. Zanimljivo, izraz koji koristiš zapravo je izveden iz reči 'kanal', jer u starim gradovima na Zemlji su, prema legendi, kopali kanale po ulicama umesto cevi i tamo su prosipali đubre kroz prozore...
     "Ej, ostavi me na miru."
     Mislio sam da bi ti neka razonoda olakšala posao.
     "Slušaj, da mi treba razonoda, pustio bih neku muziku od onog Moce Arta."
     Bojim se da grešiš što se tiče imena. On se zvao Volfgang Ama...
     Tobi je potisnuo brbljivog Aspekta nazad u njegovo skladište. Aspekti su bili usnimljene ličnosti iz prošlosti Porodice Bišop, a neki su bili prilično drevni, kao i Isak. Predstavljali su pregledne baze podataka na malim čipovima, koje je Tobi nosio u prorezima na vratu. Isak je bio samo izbledeli delić prave, odavno mrtve ličnosti, uglavnom svedan samo na veštine koje bi mogle dobro doći. Isak je pokušavao i pokušavao da objasni Zakon idealnog gasa, ali Tobi ga nikad nije zaista shvatio.
     Priča o kanalima u drevnim gradovima Tobiju nije bila ni od kakve koristi, ali ipak se nasmešio; znači, ipak je imala nekakvog smisla. Porodica je korisitla Aspekte da im pomognu u nevolji, jer nosili su masu znanja potrebnu da opstanu u tehnologiji koja ih daleko prevazilazi.
     "Hej, hodaš u snu?"
     Tobi se naglo ispravio. Kraj njega je stajala Besen, vitka i uredna; očito je obavila svoj deo čišćenja. Tobija je još čekalo pola hodnika. "Uf, muče me duboke misli."
     Besen je prevrnula očima. "Aha, sigurno."
     Mahnuo je četkom preko prljave palube. "Kladim se da ne znaš zašto se kanalizaicja zove baš tako."
     Kad joj je ispričao, sumnjičavo ga je gledala. "Časna reč", dodao je.
     Besen mu se nasmešila, i Tobi je morao da se divi kako lepo izgleda u poslednje vreme. Obučena u kombinezon, sa bakarnom kosom vezanom u rep, umrljana i masna, njemu se ipak činilo da zrači. Devojke procvetaju samo jednom, kao cveće, pre nego što se pretvore u žene - ali i to je dovoljno. Besen je izgledala neverovatno sveža, živa, vesela.
     "Setio sam se onih drama koje smo morali da slušamo", rekao je. "Kao da su pisane za ovo."
     "Oh?" sumnjičavo ga je gledala.
     "Dabre, seti se. 'Nešto je trulo u državi sranjskoj.' Mnogo učeno."
     "Kaže se 'u državi danskoj', ma šta da je to. Mnogo si mi učen!"
     Jedna od njihovih ličnih igara bila je zasnovana na zaista drevnom čipu koji je nosila Besen. Sadržao je istinske tekstove sa Stare Zemlje, uključujući i tipa po imenu Šespir. Besen ga je smatrala za velikog pesnika iz nekog primitivnog društva lovaca i sakupljača. Taj Šespir bio je jedan od ostataka koje su ljudi uspeli da prenesu preko Velikog Ponora koji ih je delio od kultura sa Stare Zemlje, i Besen je volela da citira njegove reči, samo da bi se pravila važna.
     "Pa, skoro da sam pogodio." Tobi se nasmešio. "Čekaj samo dok završim ovde, moći ćemo da se malo provedemo u bestežinskoj sali."
     Tobi je voleo delove 'Arga' sa nultom gravitacijom. Veći deo broda se okretao, stvarajući veštačku centrifugalnu 'gravitaciju'. U bestežinskoj sali mogli su da skaču po zidovima-trambulinama i da izvode akrobatske figure, zarivajući se u svetlucave vodene kugle.
     Besen je odmahnula glavom. "Zato sam i došla, da ti kažem. Pukao je još jedan ventil."
     "Oh, ne!"
     "Oh, da. I mi smo izabrani da sredimo haos."
     "Gde?" Nadao se da nije u bestežinskoj zoni. Ono zbog čega su zabavne čini ih i užasnim za čišćenje. Đubre se lepi za svaku moguću površinu, i za neke nemoguće.
     "Na mostu. Hajde, požuri!"
     Kad su stigli na prostrani, blago osvetljeni most, Tobi se zgrozio od prizora. Gusta sluz curila je niz čitav zid - srećom, tu nije bilo elektronike niti ekrana. Smrdelo je. Naravno da je sve oficire znao poimence, jer bili su članovi Porodice - ali svi su se pravili da ne vide ni njega, ni Besen, ni smrdljivu smeđu fleku. Stajali su sa rukama na leđima, strogo namršteni, usmereni na poslove koji im neće umanjiti oficirsko dostojanstvo.
     Most je bio posvećeni deo 'Arga', gde se donose najznačajnije odluke o budućnosti Porodice Bišop, ponekad i u deliću sekunde. Ukaljati ga zadahom otpada kao da je bilo namerna uvreda Boga Kanalizacije.
     Ekrani po zidovima svetlucali su od slika, kolona podataka, procena i četvorobojnih projekcija, koje su na raspolaganje stavljali 'Argovi' uvek spremni kompjuteri. Da nije njih, Porodica Bišop bila bi svedena na ono što zaista i jeste - hordu gotovo nepismenih nomada koji su imali sreće da se dokopaju udobnog broda.
     Ipak, i ovde su se videli tragovi godina koje su proveli na 'Argu'. Na tepihu je ostala velika žuta mrlja, uprkos tragovima ribanja. Na jednom mestu je neko probušio zid, a na drugom je ekipa za opravku smislila da iseče zupčastu rupu, a onda su je tako ostavili. Radne površine bile su zatrpane delovima servo uređaja i elektronske opreme. Celog života sticali su nomadsku naviku da uzimaju sve redom, samo ako im se čini da bi moglo da posluži. Urednost ne dolazi sama od sebe.
     Dok su radili, Tobi i Besen su pokušavali da prisluškuju razgovore na mostu. Brod je prodirao sve dublje u molekulski oblak. Sve jače se čuo duboki ton, duga bas nota stvorena trenjem prašine o balonaste životne zone broda. Kao da međuzvezdani gas svira na 'Argu', izvlačeći iz njega žalostivi zvuk.
     "Prilično jezivo, je l'?" upitala je Besen.
     "Kao pogrebna muzika", šapnuo je Tobi.
     "Dodir stvarnosti", teatralno je rekla Besen. "Simfonija svemira."
     Na ekranima su se videle neravnomerne pruge prašine. Ponegde su se kroz njih probijali zraci sa obližnjih zvezda, bacajući plave i narandžaste odsjaje preko magle crne kao gar.
     "Eno je!" povikao je jedan oficir.
     Svi su se nagurali oko ekrana da vide jedro-zmiju. Svetlucala je i vijugala, očito pokušavajući da se udalji od 'Arga'. Lovac je sada bio lovina. Tobi se popeo na prste da vidi bar nešto, ali gužva je bila prevelika. Gotovo svi prisutni, pošto su bili stariji od njega, bili su i viši. Poručnik je primetio njega i Besen kako izvijaju vrat, zgrabio ih oboje za kragnu i poslao ih nazad na posao.
     Na ekranima su se videli ogromni predeli, blistavi od svetla, okruženi izmaglicom prašine. Lepota. Čudo. Bajka. Ogromni prizori od kojih se u ljudsku dušu uvlači drhtavo poštovanje.
     Tobi se za to vreme saginjao da briše smrdljivu baru. Trulež. Smrad. Sluz.
     "Sranje i svemir", mrmljao je.
     "Šta?" upitala je Besen.
     "Ništa. Samo pokušavam da zadržim pravu perspektivu."









2. JEDRO-ZMIJA
     Tobi je tek sutradan uspeo da izbliza pogleda jedro-zmiju. Naravno, ne zato što je izlazio sa grupom za lov. Kada su on i Besen zamolili da pođu, Cermo ih je glatko odbio. "Lov je za odrasle, a ne za decu."
     Besen je iskrivila usta. "Ma daj!"
     "Bolji smo od tebe u nultoj gravitaciji", rekao je Tobi.
     "I brži", dodala je Besen.
     "Ovde je važno iskustvo", rekao je Cermo, bezizražajnog izraza lica - što je značilo da će poštovati naređenja, bez obzira na to da li se slaže sa njima ili ne. Kapetanova naređenja.
     "Iskustvo u čemu?" nervozno je upitao Tobi, svestan da se Cermo neće predomisliti. Niko nikada nije lovio u svemiru.
     "U preživljavanju", blago je rekao Cermo.
     Tobi i Besen su već bivali u opasnim situacijama, isto kao i svi članovi Porodice Bišop - ali morao je da prizna da je Cermo u pravu. Starost mnogo znači u svetu u kome sakupljene godine znače da si izbegao mnogo nevolja.
     No, oklevali su čak i odrasli članovi posade, i muškarci i žene. Porodica Bišop se lovom bavila jedino na rodnom svetu, Snegobaru, sa čvrstim tlom pod nogama i poznatom divljači. Jurili su maške koje sadrže organsku hranu-gorivo i pljačkali ih. A i to je bilo veoma davno.
     Napolju su vrebali strašni i tajanstveni prostori. Porodica Bišop bila je gladna, umorna od tankih sledovanja, ali i dalje su se držali. Iskusnim pogledom odmeravali su rizike. Oni su preživeli, a ostale porodice iz Velike Skupštine - Rukovi, Najtovi, Pioni i mnogi drugi - više nisu postojale. Bišopi su mumlali i gunđali što se upućuju u ova ogromna prostranstva, što će lebdeti među senovitim planinama prašine i gasa u malom, krhkom svemirskom šatlu.
     I zato su poslali poruku svom jedinom mogućem savetniku, vanzemaljcu, Kvat. No, Kvat je bila ćudljiv tip, i nije odgovorila. To je možda značilo da ne zna ništa što bi bilo od koristi. A možda je i znala. Takva je bila. Najvažnije kod tuđinaca, uvek je govorio Kapetan Kilin, je to što su tuđi. Ne samo da ne možeš biti siguran šta su ti rekli, nego ni šta nisu.
     Osim toga, Kvat nije htela da razgovara sa svakim. Tobi je imao donekle blizak odnos sa ogromnim, bubolikim stvorom - barem koliko su oni mogli da procene. Pojmovi kao što je prijateljstvo nisu se mogli lako primeniti na Kvat.
     Cermo je poslao Tobija da razgovara sa Kvat, pošto im nije odgovarala ni na kom ni preko bilo koje druge veze. Što je značilo oblačenje odela i izlazak na oplatu, gde su lovačke ekipe bile zauzete sklapanjem šatla.
     Zato što Kvat uopšte nije živela u brodu. Živela je na njemu - pričvršćena za oplatu, u čudnom spletu odaja i hodnika sklepanih od otpadaka koje je privukao 'Argo'. Tobi je znao da se među sastojcima nalaze i ljudski ekskreti, pošto je viđao Kvat kako ih pažljivo uobličava u kocke. Ispečene vakuumom i ultraljubičastim zračenjem zvezda, kocke su se brzo stvrdnjavale i bile su dobar građevinski materijal. Ne po ljudskom ukusu, naravno, ali to i nije bilo bitno. Osim toga, u svemiru ništa ne zaudara - barem ljudima. Kvat je, opet, izlazila u svemir bez odela, pa su njoj cigle možda i imale neki miris. Po svemu što su znali, njoj su možda i lepo mirisale.
     Tobi je izašao napolje kroz pojedinačnu ustavu i zastao na oplati. Unutrašnjem uhu je potrebno nekoliko trenutaka da se prilagodi bestežinskom stanju, kako bi prestalo da šalje upozorenja da čovek visi naglavačke nad bezdanom. Počinjao je da se privikava na pomisao da su 'gore' i 'dole' pojmovi korisni pri orijentaciji, ali da zapravo ne znače ništa.
     Magnetne čizme su ga bezbedno držale dok je čekao da se reflektujuće odelo samo podesi, prilagođavajući se poremećajima unutrašnjeg pritiska u svojim naborima. Odelo je bilo živo, na neki način. Imalo je sopstvenu nervnu mrežu koja je osećala probleme. Tanki organski mišići i kompjuterski čipovi ugrađeni pod pazuhom davali su mu mogućnost kretanja. Kao konstrukcija, bilo je pravo čudo, ali Tobi ga je sad već uzimao zdravo za gotovo, i gunđao je kad se neki neudoban nabor ne bi izravnao sam od sebe.
     Pošao je preko široke krivine 'Argove' oplate, pogledao je 'gore' - i ukočio se.
     Jedro-zmija bila je ogromna. Polako je vijugala, okrećući se pod bledo plavim svetlom - i Tobi je video da je velika kao pola 'Arga'. Kad ju je prvi put ugledao, teleskopskim, tehno-vidom, nije imao osećanje veličine. Nikada nije pomišljao kako bi mogao da izgleda život u bestežinskom prostoru.
     Jedro-zmija je izgledala kao ogromna cev, sastavljena od istovetnih šestougaonih segmenata. Tobi je odavde mogao da gleda kroz prozirnu kožu i da vidi paperjasti skelet oko komora sa tečnošću i gasovima. Sastojao se od složene mreže narandžastih šipki i klizavih, sivih mišića. Kretali su se polako ali odlučno - odvodeći zmiju što dalje, onoliko brzo koliko su velika, trouglasta jedra mogla da je guraju. Kroz svetlucavu zelenu kožu Tobi je video talasanje mlečnobele tečnosti. U tankim venama izbijali su mehurići.
     Tako je velika, i tako blizu. Hoće li moći da je jedu? Ili će se hemijski sastav tog tuđinca pokazati kao nesvarljiv?
     Odabrao je liniju koma tako da sluša usputne razgovore lovačkih ekipa. Pažljivo su sastavljali svoje šatlove, i ti glasovi su ga podsetili na sopstveni posao. Uzverao se preko prevoja na oplati i ušao u udolinu kraj ispupčenja Žitne kupole. Kroz kupolu su se videla pusta polja, crna i smeđa - posledica njihove nesposobnosti da upravljaju 'Argom' kako treba, čak i uz pomoć svih njegovih kompjuterskih programa.
     U udolini se ugnezdilo Kvatino obitavalište. Izgledalo je kao osinje gnezdo, svo od tunela. Uz to, na sve strane se videla vrtoglava zbrka oštrih ivica, ukrasa, zbunjujućih ispupčenja i udubljenja.
     Tobi je ušao kroz najbliži otvor, savršeno kružan. Put su mu osvetljavale zelene fosforescentne ploče, koje su se palile pred njim i gasile kad prođe. Nije znao kuda ide. Mnogo puta je dolazio ovamo, ali raspored nikada nije bio isti. Verovao je da Kvat provodi mnogo vremena preuređujući lavirint, možda ga pretvarajući u umetničko delo. Kako inače tuđinac da ubije vreme? Ili je umetnost čisto ljudski pojam, koji Kvat ne rauzme? Čudne rupe raznih veličina, postavljene pod nemogućim uglovima, činile su asocijaciju na umetnost sasvim verovatnom. A možda je ovo Kvatina ideja o komplikovanoj šali. Kako da zna?
     Zastao je na jednom ispustu i zagledao se u tamu pred sobom - a onda su ploče planule punom snagom, osvetlevši kuglastu prostoriju. Nije je ranije video - a na dnu je stajala Kvat, čekajući.
     #Popeo si se na planinu.#
     Kvatin glas bio je nekako nalik na zvona, kao da su se čula iz daljine, ali reči su bile jasne. Tobi je znao da je ne čuje kroz uši, nego preko uma. Svaki član Porodice imao je kom ugrađen u vrat i donji deo lobanje. Kvat je brzo naučila kako da se priključi na te kanale, a Tobijevi sistemi su je sami prevodili u razumljiv glas.
     "Zdravo, šaljiva Kvat'jut'kal'ton." Odmah je upotrebio zvanično, puno ime. U prevodu je značilo Odvažni Puzač Koji Sanja, ili je barem Kilin tako rekao. Tobi je iz iskustva znao da bi se bez tog punog imena Kvat jednostavno okrenula i otišla, a on u ovom lavirintu može da je nađe samo ako ona to želi.
     #Crvi te pokrivaju.#
     "Mora da su pali po meni iz tvog trulog kućišta. Kakvu si to planinu pomenula?"
     #Ovo je moja planina, crve.#
     "Malo jača planina. Više liči na pomijaru. A ti najviše ličiš na ogromnog crva."
     #Dobrodošao, hrano za crve.#
     Mnogo je govorilo o Kvat to što je volela uvrede. Ako bi neko pogrešno pokušao da je obaspe komplimentima, brzo bi ga prizemljila. Razmenu udaraca na temu crva Kvat je posebno volela - možda upravo zato što i jeste ličila na veliku bubu - a verovatno je znala da i ljudi to primećuju.
     Zapravo je predstavljala naopaku, večito promenljivu kombinaciju nedozrelog zelenog guštera i bube sa previše nogu. Po čitavom vijugavom telu imala je gomile staklastih očiju. Žute lepi-ruke nalik na tvrdu plastiku. Mesnati, purpurni nabori. Ali i metal, jer Kvat je bila mešovito biće. Uglačani čelik načičkan dodacima. Bakar sa mnogo zakivaka - ili to nisu zakivci, nego bradavice? Ljuspasti bokovi iznad nogu izgledali su kao uobličena keramika, ali kao da su se savijali i pratili svaki Kvatin pokret. "Dosta ljubaznosti, buljava. Poslao me je Cermo Sporać. Pitamo se znaš li nešto o dobijanju hrane iz ovih oblaka."
     #Patuljasti stvore, lovila sam po takvima, na sličnim mestima. Poznajem njihovu baznu hemiju.#
     "Odlično - reci mi onda."
     #Sferoidi bi vas otrovali.#
     "Plave lopte? Dobro, njih ćemo preskočiti."
     #Lovac će vas odvesti u plodne zone.#
     "Jedro-zmija? A kako bi bilo da pojedemo baš nju?"
     #Ona je pripadnik više vrste. Tvoja vrsta bi je napala?#
     "Hmmm. Mi više ne ubijamo druge životinje, mada smo nekada to činili, na matičnom svetu."
     #Šta se promenilo?#
     "Valjda zbog maški." Tobi je naterao sebe da se seti užasa povlačenja Bišopovih iz nekadašnjeg doma. Maške su bile mehanička civilizacija koja je dominirala čitavim tim područjem svemira. "Došle su na Snegobar davno pre nego što sam se ja rodio. Ubijale su sve što nije bilo dovoljno pametno da se skloni s puta, i to brzo - čak i šume. Zato je Porodica Bišop odlučila da im ne pomaže jedući sebi srodna bića. Sada jedemo biljke."
     #Očito je da tvoja vrsta nije po prirodi vegetarijanska.#
     "Otkud znaš?"
     #Imate prednje zube predviđene da grizu meso. No, zadnji zubi su vam najbolji za drobljennje žita. Očito vas je evolucija uobličila kao svaštojede.#
     "Znači, talentovani smo - je li to problem?"
     #Nije, moljcu jedan. Svejedno, dobro je kad svako zna ko je.#
     "Da, ali ta jedro-zmija - nimalo ne liči na nas. Valjda bi mogli malo da zaobiđemo pravila." Upitao se koliko u tom predlogu ima udeka zavijanje u želucu.
     Kvat je zanjihala drškama očiju, što je po Tobijevom iskustvu značilo da je odlučila da preduzme nešto. #Takva pitanja se najbolje razrešavaju na osnovu iskustva, a ne razglabanjem.#
     Tobi je morao da prizove svog učitelja, Aspekta Isaka, da sazna šta je to 'razglabanje'. Nerviralo ga je kada tuđinac poznaje njegov jezik bolje od njega.
     Još je razmišljao o značenju nove reči, pa je bio potpuno nespreman kada je Kvat ispuzala iz činije, pulsirajući ispupčenim zelenim grlom. Bez ikakvog upozorenja zgrabila je Tobija dvema teleskopskim rukama. Potom je ubrzala, ne obraćajući pažnju na Tobijevu viku. Debeli jastučići su ga čvrsto držali dok su vrtoglavo jurili kroz izuvijane hodnike, pa niz okno - i pravo u svemir.
     Sve se kovitlalo. Tobi je osećao snažan pritisak ubrzanja. "Hej, šta to... kuda..."
     #Odlučuje se samo na osnovu podataka.#
     Tobi je pokušavao da se buni, ali Kvat nije obraćala pažnju na njegov povređeni ponos. Umesto toga, stegla ga je još jače kad su se udaljili od 'Arga'.
     Bio je gotovo sasvim opkoljen masivnim, mekim jastučićima. Na neki način bilo je i prijatno znati da Kvat, uprkos uvredljivoj naglosti, ipak pazi na njega - zapravo, na celu Porodicu Bišop. Tobija odavno, gotovo otkako pamti, niko nije tako čvrsto i potpuno grlio. U sećanjima mu se ponovo pojavio Snegobar, u neka bolja vremena.
     Sećao se nejasnih, mutnih slika, obojenih blagim tonom majčinog glasa. Davne noći u izgubljenoj, skrivenoj Citadeli, kada je ležao u svom krevetu, umotan u pokrivače, probuđen nekim zvukom. Čuo je roditelje kako tiho razgovaraju. Vrata njegove sobe bila su odškrinuta, puštajući unutra zrak svetlosti. Topli sjaj i daleki govor bili su umirujući; činilo mu se da roditelji proizvode isti tih, meki zvuk kao njegove plišane igračke sa kojima je spavao. Zadovoljno je zagrlio svoje životinjice, Bilija Njušku i Alvina Jabuku, i privio se uz njih. Majka ga je sigurno čula, jer je ušla u sobu, a za njom i otac. "Još gnjavi te životinje", rekao je otac. "On je veliki dečko, prerastao je takve igračke. Moraće uskoro da ih ostavi." Majka se protivila. "Oh, ne, on je samo još mala beba. Ima još dovoljno vremena." Osetio je njenu toplotu na licu, a mirisala je kao prolećno cveće.
     Tako davno. Tako daleko.
     Pre Propasti, kada su se maške na Snegobaru konačno umorile od dosadnih napada ljudi na svoje fabrike. Pre nego što su zdrobile poslednja ljudska uporišta, ostavivši Bišopove da beže i kradu.
     Snažno kočenje. Zaustavili su se i Kvat ga je pustila. Tobi se zagledao u blistavi svemir. 'Argo' je bio daleka grudvica blistavih krivina i zelenih kupola. Tobi se okrenuo...
     I suočio se sa glatkim, zelenim zidom. Zid se talasao i pomerao.
     #Biće-jedro nas se plaši.#
     "Tebe bi se svako plašio, Kvat."
     #Mora da postoji neki način da upotrebite ovako veliko biće, a da ga ne ubijete.#
     "Mene više brine obrnuti slučaj."
     #Vidiš da beži. Lako bismo ga uništili. Ako se ne približimo ustima, nema načina da nas konzumira.#
     To je izgledalo sasvim lako. Drugi kraj zmije video se kao nejasna masa ružičastih pipaka oko otvorenih usta. Tobi ih je zumirao i video da su neki pipci oči, a drugi nalik na ruke. Bilo je fantastično gledati ih kako se kreću. Ipak, radoznalost ga nije navela da poželi da se približi.
     Potom se zagledao u blistavo zeleni bok zveri. Zatim je pogledao unutra, kroz kožu, u mrežu narandžastih šipki, cevi i kesa koje su činile unutrašnjost jedro-zmije.
     "Pitam se šta ima tamo unutra." Pokazao je veliku cev od nečega nalik na plastiku. Kroz nju je tekla crvena tečnost.
     #Moja hemijska dijagnostika ne može to da odredi.#
     Tobi je pomislio na majčin topli dah. Tako je davno otišla na ono mračno mesto gde obitavaju mrtvi. On je otada daleko stigao. Šta li bi sada mislila o njemu? Da li bi se ponosila?
     "Hajde da vidimo", naglo je rekao.
     Odlebdeo je do zida od zelene kože. Pažljivo je izvukao nož iz kanija na čizmi. U svemiru nema ničeg opasnijeg od oštre ivice, i Tobi je pažljivo rukovao dugom oštricom. Odmerio je pogledom razdaljinu do kože i brzo izveo kratak ubod - a onda se povukao.
     Ništa nije pokuljalo napolje da ga povredi. Čak ni oblačić gasa, što je napola očekivao.
     #Maleni, prodor nije sasvim mudar...#
     "Ej, mani to. Ti si nas dovela ovamo. Hajde da obavimo posao."
     Tobi je za trenutak uključio mlaznice, taman koliko da ga pošalju pravo kroz prorez.
     Životinja je bila komplikovana. Tobi je šutnuo jednu narandžastu šipku iz kostura. Odgurnuo je u stranu masu savitljivih cevi i stigao do vreće sa crvenom tečnošću.
     #Žalim što ne mogu sa tobom.#
     "Suviše si debela da uđeš ovamo, buljooka. Pusti me da uzmem uzorak ovoga."
     Zabio je iglu kroz debeli zid vreće, sačekao da se bočica napuni crvenom tečnošću, a onda je zalepio preko rupe zakrpu. Nema potrebe da životinja na smrt iskrvari samo zato što je on hteo par kapi.
     Umalo da se uplete u cevi dok je izlazio. Kao da su znale gde je on; shvatio je da je to neka vrsta sporovozne zaštite. Zapetljaj se oko uljeza i sačekaj da neki čuvar naiđe na njega. Bio je siguran da ne želi da ostane toliko dugo.
     Kvat je preuzela bočicu i ubrzo podnela izveštaj. #Organsko, rastvorljive hranljive materije, tragovi gvožđa i kalijuma.#
     "Možemo li je upotrebiti?"
     #Prijaće vašem metabolizmu.#
     "Umem da napravim pristojnu supu od bilo čega što nas ne bi ubilo."
     Po unutrašnjoj strani zelene kože kotrljale su se male, čupave lopte. Nisu bile veće od dlana, ali bilo ih je mnogo, pristizale su sa svih strana unutar jedro-zmije. Nekoliko ih se pripilo uz kožu tik ispod Tobija, koji je bio napolju.
     "Hajde - izgleda da više nismo dobrodošli."
     Tek što je to rekao, dve loptice iskočile su iz otvora. Zakačile su mu se za čizme i počele da napreduju, lepeći se za odelo dok su se kotrljale naviše. Osetio je bockavu toplotu, uprkos izolaciji odela.
     Kvat je ljutito zazujala. Tobi je zamahnuo nožem. Jednu lopticu je uništio, ali druga mu se dokotrljala do kacige. Tu je počela da se širi, nalik na baricu sivog ulja.
     "Progriza!" Tobi je počeo da je udara, ali nije vredelo.
     Kvat ga je teleskopskom rukom zgrabila za čizmu. Potom je iz boka isturila cev i uperila je Tobiju pravo u lice. Zapljusnula ga je struja vazduha. Sivo ulje se zatalasalo, ali je ostalo, ali potom je počelo da se razdvaja u kapi - i iznenada je nestalo.
     #Zakon suprotnosti. Stvorenje koje živi u vakuumu sigurno ne voli vazduh.#
     Tobi je jeknuo od olakšanja. "To ću da zapamtim."
     #Kiseonik je korozivan, mada to retko primećujemo. Ako ima dovoljno vremena, progrišće i gvožđe - ostaće samo rđa.#
     "Moraću da mu posvetim više pažnje." Tobi se izmakao pred novom lopticom. "Hajde, idemo odavde."
     Kvat mu je pomogla da se oslobodi. #Verujem da se prilična količina tečnosti može uzeti iz ovog bića a da mu metabolizam ne bude ugrožen.#
     "Kao neka vrsta transfuzije krvi?"
     #Ne baš. Mislim da ove tečnosti ne cirkulišu kao krv. To su dugotrajne energetske rezerve.#
     "U redu je da ih uzmemo?"
     Ekipa koja se okupljala u brodu bila je spremna da traga za biljkama, pa i da se bori protiv maški, ako ih sretnu - ali svakako neće ubijati životinje. Porodica Bišop imala je duboke moralne razloge protiv korišćenja životinjskih proizvoda, osim ako i životinja ima od toga koristi, kao mlečne krave. Ako uništavaju živa bića, postaće isti kao maške.
     #Ovo stvorenje jede druge. Ne može se buniti ako mi gricnemo malo od njega, pod uslovom da ga ostavimo u životu.#
     "Aha. Znači, ti si filozof moralista."
     #Svi smo. To je uslov života.#
     Već su bili na pola puta do 'Arga' kad se preko koma javio Cermo. - Hej! Šta ste, pobogu... -
     "Doneli smo malo soka da ga vidiš", rekao je Tobi.
     - Naveo si tuđinca da te iznese. To je izričito nepoštovanje naredbi. -
     "Silom me je izvukla, Cermo."
     #On je ispunjen istinom#, potvrdila je Kvat.
     Kvat se retko uključivala u ljudske razgovore. Tobi je bio prijatno iznenađen.
     Cermo je zvučao uvređeno. - Znam i čega je još pun. Uostalom, vraćajte se ovamo. Moramo da nađemo zalihu hrane pa da krenemo dalje. -
     "Otkud to? Voleo bih da ispitam ove..."
     - Ove velike stvari koje orbitiraju bliže Središtu? Na mostu su upravo završili očitavnaje spektra. Kažu da najbliža nije tehno maški, kao što smo mislili. -
     "Pa šta je onda?"
     - Ljudsko delo. Drevni Svećnjak. -









3. PRAVILO BROJA
     Besen je svratila do Tobija da vidi hoće li i on poći u sobu sa pogledom. Bila je znojava od posla - ručno je plevila njive sa povrćem u jedinoj preostaloj agro kupoli. Odelo joj je bilo blatnjavo, pramenje smeđe kose štrčalo je na sve strane iz punđe, ali sva je zračila od neutrošene energije.
     "Žao mi je, ne mogu", mračno je rekao Tobi. Ležao je, podignut na laktove kako bi mogao da piše po ploči, ali bilo mu je jasno da ne napreduje.
     "Oh, pa hajde! To tvoje može da čeka."
     "Cermovo naređenje. Ne mogu da iziđem dok ne pređem pet lekcija."
     "Okrutno." Saosećajno mu se nasmešila. Svi su želeli da iziđu posle godina provedenih na brodu, a Tobi pogotovo.
     "E, vidiš da kasnim."
     Besen je odmahnula glavom, ljutito i ljupko. "Da vidim šta to... oh, brojevi. Fuj!"
     "Ima u njima lepote - ali ne sada."
     "Ja ne vidim kakvog smisla ima baviti se njima. Hoću da kažem, mašine misle brojevima - pa zašto mi da se trudimo?"
     "Znaš, neko ko neće da koristi brojeve nimalo se ne razlikuje od onoga ko ne ume da ih koristi."
     "Ali tako razmišljaju maške." Besen je očito smatrala da sve što je u vezi sa maškama treba potpuno zaobići.
     "A takođe i 'Argo' - da nije njegovih kompjutera, svi bismo odavno bili mrtvi. Maške su zle, to svakako. Ali zbog onoga što rade, a ne zbog brojeva. Brojevi su kao reči - način da se govori o svetu."
     "E, meni oni ništa ne govore."
     "A ni ja ne bih smeo da govorim sa tobom. Moram da prođem ove lekcije, inače neću uopšte stići da pogledam Svećnjak." Tobi je uzdahnuo i protegnuo se, udarivši nogama o keramički zid. Bio je visok, i krevet mu je polako postajao prekratak. Uskoro će morati da pođe u potragu za većim po spavaonicama za neparne članove Porodice.
     "To ti je rekao? Cermo postaje gadan."
     "Mislim da to moj tata ponovo vuče uzice."
     Besen je ljutito frknula. "Naš voljeni Kapetan. Zašto ne ostavi rođenog sina na miru?"
     "Ne znam", rekao je Tobi, mada je imao prilično jasnu predstavu. O tome ipak nije hteo da razgovara, čak ni sa Besen.
     Ona se zamišljeno zagledala u daljinu. "Znaš, kad je Šibo umrla, izgledalo je da se on polako oporavlja. Ali u poslednje vreme je sve više sam, samo izdaje naređenja, nikome ne objašnjava šta smera. A prema tebi se čudno ponaša." Pogledala ga je za trneutak, očekujući odgovor.
     Tobi je odlučio da promeni temu. "Možda očevi i sinovi uvek imaju međusobnih nevolja."
     "Tvoj otac je nešto drugo." Besen ga je značajno pogledala.
     "Kako to?"
     "Grub je prema svima. Gotovo zloban."
     Tobi joj se mračno nasmešio. "Možda ne želi da se iko oseća uskraćen."
     "Jako smešno!" Besen je izgubila deo dobrog raspoloženja. "Ali ja sam ozbiljno mislila. Kapetan Kilin nas sve pritiska, a ljudi to ne vole. Osim možda Karata - oni su tako dugo imali gadne vođe - čak i lude! - da im se to dopada."
     "Aha. Omekšali smo na ovom finom brodu."
     "Finom? Ceo dan sam provela na kolenima, okopavajući prstima svaki mali paradajz, ubeđujući ga da ostane u životu."
     "Zato što smo zajebali sve ostale kupole. 'Argo' bi sjajno radio da mi nismo tako glupi."
     "Tvoj tata nam nimalo ne olakšava stvari", ponovila je Besen.
     Tobi je mračno klimnuo. Iskoristio je sve uobičajene načine da odbrani oca, ali to čak ni njega nije ubedilo. Prisustvovao je mnogim situacijama kad bi Kilin pobesneo zbog sitnih prekršaja, izricao stroge kazne simulantima, podizao broj radnih sati. Velika promena za nekadašnjeg Kilina, koji je sasvim olako shvatao razlike u činu.
     "Stalno smo u opasnosti. On je odgovoran za sve nas. Daj mu malo prostora, važi?" To je čak i Tobiju zbučalo bez veze, ali nije mogao da napada svog oca. Godinama je, otkako su maške ubile Tobijevu majku, bio jedini koji se starao o njemu.
     Besen je primetila da je neraspoložen, pa se sagnla da ga poljubi. "Izvini što sam te smračila. Ili što sam te još više smračila, s obzirom na to čime moraš da se baviš."
     "Oh, mani to. Idi i viči oh i ah dok gledaš Svećnjak."
     Iskrivila je lice. "Da znaš i da hoću."
     Porodica Bišop se polako i oprezno približavala Svećnjaku, tražeći zaklon iza manjih oblaka. Ogromna, složena masa bila je veća čak i od gradova maški na Snegobaru - ali zaista su je sagradili ljudi, veoma davno. Ljudi. Tobiju se ta pomisao činila nemogućom dok je razgledao daleka spiralna krila, izukrštane ruke i plemenite lukove.
     Niko iz Porodice Bišop nikada nije bio na Svećnjaku. Svi su bili puni iščekivanja - i pomalo uplašeni.
     Za jedan dan će stići donde. 'Argo' je odjekivao od užurbanih priprema. Tobi se isključio i nevoljno se vratio lekcijama. Osećao je kako se njegov učitelj, Aspekt Isak, meškolji duboko u njegovom umu, jedva čekajući da dođe do reči. Aspekti su svi odavno mrtvi i jedva čekaju da iziđu iz tesnih moždanih skladišta. Moglo bi se reći da su živi samo kad neko priča sa njima. S druge strane, ipak su stalno tu, na vrlo niskom nivou, kao starci koji dokono dremaju na suncu. Ma koje poređenje koristio, Tobi je bio svestan da su Aspekti kao veš - bolje mirišu ako ih povremeno provetriš. Isak je jedva dočekao da progovori.
     Drago mi je što vidim da pokazuješ zanimanje za matematiku. Jesi li završio sa problemima?
     "Neke sam uradio. Ali tako su dosadni."
     Mislim da ne bi trebalo da ih kritikuješ. S obzirom na to koliko retko razgovaraš sa mnom...
     "Dobro, dobro - ali daj mi sada nešto drugačije."
     U redu. Zamisli da zapišeš sve brojeve od jedan do sto. Jedan, dva, tri... i tako sve do stotinu.
     "To je zanimljivo?" Ovaj Aspekt je predugo bio zatvoren.
     Brže ćeš učiti ako me ne prekidaš. E, sad hoću da otkriješ način da sabereš sve te brojeve.
     "Misliš, jedan plus dva plus tri... tako?"
     To je sistem grube sile. Prost i nemaštovit. Hoću da budeš mudar.
     "Oh, ne", jeknuo je Tobi. Biti mudar na nečiji zahtev teško je kao i biti duhovit po naređenju. Već ga je sve svrbelo da iziđe, da radi na brodu, a ne na tabli.

     Tobi nije bio knjiški tip, ali uspeo je. Neko vreme je škrabao po tablici, a onda brojevi kao da su progovorili. Otkrio je sistem. Zapisao ih je u parovima:

     1 100
     2 99
     3 98
     * *
     * *
     49 52
     50 51

     Zbir svakog para bio je 101. Parova je bilo 50, pa je ukupan zbir bio 5050.
     Tobi je žmirnuo. Ko bi rekao da će broj biti tako velik i tako zanimljiv?
     Bilo je nečeg čudno prijatnog u tome što brojevi poseduju jednostavnu, prefinjenu veličanstvenost.
     Naravno, Isaku se štos dopao.
     Odlično! Svrha vežbi je da prošire um. Da se nauče novi sistemi mišljenja. Vidiš?
     "Meni se čini da smo se dovoljno širili. Jesi video onu jedro-zmiju? Vi Aspekti i dalje prikupljate podatke, iako ste tamo zatvoreni."
     Primam slabe signale svega što radiš. Da, to je zanimljivo stvorenje. Sećam se nekog istorijskog zapisa, iz razdoblja Svećnjaka, koji je govorio o ekspedicijama u molekulske oblake. Ljudi su lovili ove vakuumske zveri, jurcajući po prostorima većim od sunčevog sistema, i to samo iz zabave.
     "Teško je zamisliti da su se samo zabavljali."
     Ljudi vole opasnost. Legende i priče o Porodici Bišop - zar nisu sve odreda priče o ljudima u nevolji?
     "Da, ali sve su bezbedno daleko od pripovedača."
     Suviše si mlad da bi bio tako ciničan.
     "Samo sam realan, Isače. Lako je tebi da sve gledaš iz kosmičke perspektive. Šta god meni da se desi, tebi će biti dobro. Samo će izvaditi tvoj čip iz moje kičme, i oživećeš u nekom drugom."
     Zapanjen sam što smatraš da sam ravnodušan prema tvojoj sudbini. Ja sam lojalan Aspekt, odan Porodici Bišop...
     "Dobro, dobro, mani priču. Da se vratimo poslu."
     Matematika postaje zanimljiva kad se zaista zagnjuriš u nju. Zapravo je ličila na taktičku igru, jer u njoj su se krila divna iznenađenja. Vredelo bi se baviti time i da nije korisna, kao da je muzika. Kada je ispričao Kvat o triku koji je smislio, ona je zazveketala sa odobravanjem, primetivši da njegova ideja može imati primenu i u Pravom Centru - a onda je odbila da dalje govori o tome, pošto je još varila tu informaciju - dobila ju je pravo od Prosvetljenih.
     Najčudnije od svega je bilo to što je Tobi došao do zaključka da je matematika i praktična. Svet se kreće u skladu sa pravilima čistog Broja. Matematika opisuje orbite zvezda, sisteme provodnika, čak i način na koji neobične crte lica ili crvene oči prelaze sa generacije na generaciju Porodice Bišop.
     Jediuno nije pomagala kod Cerma.
     Grmalj, za početak, uopšte nije bio zadovoljan što je Tobi 'pobegao' sa Kvat. Potom je nastupila dodatna neprijatnost kad se pokazalo da je crvena tečnost koju su doneli puna korisnih hranljivih materija. Bila je čak i ukusna. Tobi i Kvat ukrali su Cermove munje.
     I zato je Tobi morao da sedi i čeka dok je Porodica hitala duž čitave jedro-zmije, uzimajući crvenu tečnost gde god su mogli. Pazili su da ne preteraju; pravila Porodice Bišop nikada ne bi dozvolila ugrožavanje života tako velikog bića.
     Nekoliko članova Porodice zašlo je dublje u mračna prostranstva molekulskog oblaka. Besen je išla sa njima, i njene priče o egzotičnim oblicima života izazvale su kod Tobija zavist. Ova molekulska magla spadala je u manje, ali vrvela je od bizarnih oblika. Stvorovi sa tri kičme, sa raširenim pločama za upijanje sunčevog svetla. Velike, naduvene zveri nalik na drevne jedrenjake. Zlooki grabljivci sa ogromnim, kožastim ustima, napeti od dragocenih unutrašnjih gasova. Baloni sa ogromnim očima koje su im služile da bi našli hranu pod promenljivim sjajem zvezda. Spletovi paperjaste trave iznikle u vodenastim džepovima. Šume uznjihanog žutog lišća. Drveće od izuvijanih motki, koje se teleskopski pružalo u potrazi za dodatnom svetlošću. Grube, žive kože koje su se gužvale i pružale da se obmotaju oko bodljikavih crvenih stabala - očito su bili partneri u nekom tajanstvenom životnom procesu.
     Našli su ogromnu, pokretnu, riđu piramidu koja je izgledala kao miran preživar; hranila se ogromnom sivom paučinom, usisavajući niti kao da su špageti. Mreže su prikupljale lebdeće molekule iz velikog oblaka. Izgledale su ukusno, al niko u Porodici nije mogao da ih podnese. Besen je smatrala da bi ih možda popravio nekakav sos.
     Osim toga, crvenoj piramidi se nisu dopala sitna stvorenja koja su se vrzmala po njenoj hrani. Bila je velika koliko i jedro-zmija, i sa njom se nije moglo raspravljati. Jurila je uljeze sve do broda, i odustala je tek kad je ustanovila da 'Argo' nije nikakav rođak.
     Besen je mislila da nije očito ko bi pobedio u eventualnoj borbi između piramide i 'Arga'. Ko zna kakve trikove može da skuva evolucija u molekulskom oblaku za par milijardi godina.
     No, sve to se dešavalo dok je Tobi bio vezan za brod. Škrgutao je zubima, psovao malo iz čistog zadovoljstva, a onda se ponovo bacio na posao.
     Kada je završio sa lekcijama i kad je Isak to potvrdio, javio se Cermu, dobio zadatak za sutra i okrenuo se da pođe.
     "Čekaj malo", zaustavio ga je Cermo. "Javi se Kapetanu."
     "A? Hteo sam da iziđem napolje, da dobro pogledam Svećnjak."
     "Momče, 'Argo' ne postoji da bi se ti provodio. Kreći."
     Kapetan Kilin je stajao sa rukama za leđima, zagledan u zidne ekrane svoje kancelarije. Prikazivali su teleskopske slike Svećnjaka, koje su poslale 'Argove' automatske sonde. Masivne spiralne grane. Strme mreže za koje se, pod većim uvećanjem, pokazalo da su stambene zone. Tobi je pokušao da zamisli život na takvom mestu, među ogromnim obrisima koji postaju sićušni u poređenju sa blistavom masom u beskonačnoj daljini.
     "Misliš da je nastanjen, tata?"
     Kilin se polako okrenuo od svetlucavih ekrana, bezizražajnog lica. "Ne. Maške su uništile sve Svećnjake pre više hiljada godina. Ovaj je nešto bolje očuvan, pa možda oko njega nije bilo mnogo borbi."
     "Jesi siguran?"
     Kilin je polako odmahnuo glavom, očito razgovarajući sa Aspektom. "Motra biti. Ipak, zapisi su nesigurni."
     "Mora da neko ima Aspekte iz tog vremena."
     "Niko ih nema iz ove oblasti, tako blizu Pravom Centru."
     Tobi je znao da Aspekti vremenom postanu magloviti i nejasni. Aspekti iz vremena Svećnjaka moraju imati i dodatne programe za prevođenje, da bi iko mogao da ih razume. A nije se menjao samo jezik. Najteže je bilo shvatiti pojmove. Niko nije mogao da shvati kako su zapravo razmišljali ljudi u vreme Svećnjaka. "Kad bi imali neku predstavu..."
     Kilin je odmahnuo glavom. "Ljudi su se u to doba raširili na sve strane. Ovaj Svećnjak izgleda prilično dobro, ali možda je bio samo mala, daleka ispostava."
     "A? Ali... ali on je divan."
     Kilin se iskezio. "Dabre - nama. Možda ljudima iz Velikih Vremena nije bio ništa naročito."
     Tobi je delovao skeptično, a Kilin je mahnuo prema ekranima na kojima su se videla čudesa. "Pogledaj, ljudi su se nekad davno povukli sa svih Svećnjaka, i sišli su da ponovo žive na planetama. Stvari su postale gadne. Prestali smo da gradimo velike stvari, i zadovoljili smo se onim što smo mogli da štitimo od maški. Porodica, ili Porodice, rasule su se po zvezdama, tražeći bezbedna mesta za skrivanje."
     "To je bilo Komadanje, je l'?"
     "Početak Komadanja. Smislili su da se sakriju na planetama. Mislili su da se maške neće zanimati za njih."
     "Zato što je maškama najbolje u svemiru?"
     Kilin je mračno iskrivio lice. "Tako su mislili. Na Snegobaru i Adutu smo prvo izgradili Velike Arkologije - gradove nalik na male Svećnjake, umanjene zbog gravitacije. Proklete maške su ih uništile. Naš tehno je postajao sve gori, pa smo gradili Male Arkologije. Pazi, i dalje su bile prokleto ogromna mesta. Video sam ruševine jedne takve."
     "Pričao si mi. Velika kao planina."
     "Pa, možda malo manja. Ali maškama je bila prevelika. Probile su se kroz sve odbrane i na kraju sravnile i male Arkologije."
     Tobi je osetio u očevom glasu prizvuk drevnog gneva. "Onda smo izgradili Citadele", požurio je da ga umiri. "Nastavili smo dalje."
     "Dabre - i dobro smo ih sakrili, ili smo bar tako mislili. Morali smo da živimo od pljačke fabrika maški. Onda su nadumovi iz maškogradova poslali lovce na pacove da unište Citadele svih Porodica. Da iščupaju ljude iz korena, da ih bace u vetar. Sve dok nije ostala samo Citadela Bišop. Onda je došao red i na nas - sećaš se?"
     Tobi se sa oklevanjem prisetio bekstva iz Citadeele Bišop. Bio je još dete, zbunjen i uplašen. Vatra, dim i smrt. Majku su ubile maške, milostivo i ravnodušno brzo.
     Stresao se. "Čuj, Cermo reče da ti se javim."
     Kilin je ćutke klimnuo. Tobiju je bilo jasno da je i njemu teško da se otrese mračne prošlosti. Kilin se naglo okrenuo i seo za veliki pisaći sto. "Mislim da u poslednje vreme izmičeš kontroli."
     "Šta, zbog jedro-zmije? Slušaj, to nije bila moja ideja."
     "Nisi smeo da podbadaš Kvat. Ona je nepredvidljiva."
     "Kvat me je uzela i ponela me tamo. Ništa nisam mogao."
     "Mogao si da nam daš znak, da nam kažeš šta se dešava."
     Tobi je slegnuo ramenima. "Na to nisam pomislio."
     "Kad se nađeš u nevolji, pitaj Aspekte za savet."
     "Ni toga se nisam setio."
     "Ti Aspekti imaju mnogo iskustva. Pusti ih da ti pomažu."
     "Strašno me gnjave."
     Kilin se nasmešio. "Takva je pogodba. Imaj na umu da oni mogu samo da pričaju. Zamisli kako bi se ti osećao."
     "Radije ne bih", rekao je Tobi, osećajući kako u njemu raste nelagodnost zbog pravca u kome se odvijao razgovor.
     "Moraš naučiti da radiš sa njima. Glatko. Da automatski stigneš do njih, kao kad se počešeš."
     "Nije lako sa njima", priznao je Tobi.
     Kilin se zagledao u njega, i Tobiju se učinilo da to traje užasno dugo. "Kako... kako je ona?"
     Znači, stigli su dotle. Ponovo.
     "Isto... naravno."
     Kilinova izgubljena ljubav, Šibo. Žena koja je ušla u Kilinov život pošto je Tobijeva mati poginula, žena koju je Tobi počeo da prihvata gotovo kao zamenu za majku. Nekada puna života, Šibo je sada postojala samo kao Aspekt u Tobiju.
     Ubijena je na Adutu, pokošena neprijateljskom vatrom. U zamci koju je postavio Njegova Vrhovnost, hibrid čoveka i maške. Tobi i Kilin uspeli su da je donesu na 'Argo'. Instrumenti u brodskoj sobi za snimanje govorili su o nivou kalijuma, o neurološkim amalgamima i poklapanju digitalnih matrica, a te izraze nije razumeo niko u Porodici Bišop. Čak ni Aspekti.
     Drevni instrumenti sačuvali su od Šibo koliko god su mogli, očitavši neuronske slojeve njenog uma, oblik jedinstvene svesti. Načinili su zapis. Potom su ga sabili u čip koji se lako ubacuje u kičmeni čitač kod ljudi. Osim ćelija njenog tela, za dugoročne genetske zapise Porodice, Aspekt Šibo koga je nosio Tobi bilo je sve što je preostalo od nje.
     Obično je Aspekt ostajao uspavan dok ne prođe trauma smrti te osobe, najčešće tokom čitave generacije. No, Porodici su bile potrebne Šibine veštine, procene i znanje. Kilin, naravno, nije mogao da nosi njen Aspekt; to bi po Kapetana bilo emocionalno pogubno, a bilo bi i protiv svih porodičnih propisa.
     Tobi je bio jedini član posade sa slobodnim kičmenim ulazom i sa odgovarajućim sklopom ličnosti da smesta primi Šibo. Tokom dugog putovanja bezbroj puta koristili su njeno poznavanje brodskih sistema. Šibo je bila verzirana za tehno-znanje. Bila je čak bolja od starih Aspekata iz razdoblja Malih Arkologija.
     No, Kilina je to skupo koštalo. Otac i sin su dugo ćutali, toliko da je Tobi već poželeo da skoči i izjuri, što dalje, da se oslobodi tereta koji nije želeo da nosi. "Ovaj..." počeo je Kilin. "Smem li da razgovaram sa njom?"
     "Bolje nemoj, tata."
     Kilin je otvorio usta, a onda ih tako naglo zatvorio da je Tobi čuo škljocanje zuba. "Hteo sam samo par reči."
     "Mislim da to nije dobra ideja."
     "Zašto?"
     "Znaš i sam kakav si posle."
     "Hteo sam samo malo..."
     "Tata, moraš se odvojiti od nje."
     U Kilinovim očima pojavio se očajnički pogled. "I jesam. I jesam."
     "Ne, nisi. Da jesi, ne bi tražio."
     Otac je toliko stegao usne da su sasvim pobelele. Tobi je znao da Kilin mnogo toga zadržava u sebi, a povrh svega još ga pritiska i to što je vođa. Ali ovde nije smeo da popusti.
     Nekad je popuštao. Kilin ga je nagovorio da pusti Šibo da govori kroz njegova usta. Jednom. Dvaput. A onda ponovo i ponovo, sve dok Kilin nije počeo da traži taj dodir, ma koliko bio jadan i površan, svakog dana.
     "A ti si verovatno veliki stručnjak?" kruto je upitao Kilin.
     "Za ovo jesam."
     "Šta ti je porodični savetnik rekao?"
     "Ono što ja kažem tebi. Da ti ne otvaram Šibo."
     Kilin je tresnuo pesnicom po stolu, uz mljackav zvuk. "A ako ti izdam naređenje?"
     "Ne mogu se povinovati takvom naređenju."
     "To ću ja da procenim." Kilin je surovo izvio usne.
     Tobi je duboko uzdahnuo i odgovorio što je mirnije mogao. "Ne, nećeš. Izneo bih to na skupu Porodice."
     Kilinovo lice polako je izgubilo grčeviti, izmučeni izraz. Postalo je mlitavo, bledo, poraženo - a Tobiju se to još manje dopadalo.
     "Ti... ne bi to učinio."
     To nije bilo pitanje.
     "Morao bih", mračno je rekao Tobi. "Ako bih ti otvorio Šibo, podilejisao bi, kao i pre."
     "Samo... samo malo..." Kilinu su usne drhtale. Vilice su mu se grčile od neizgovorenih osećanja. Tobiju je bilo strašno da gleda kako se toliko ponižava čovek koga voli. To je bilo kao da je Kilin zavistan od neke užasne droge, koju nikada neće moći da izbaci iz sistema.
     Ali moraće. A Tobi će morati da mu pomogne. "Ne. Ne, tata."
     "Ali mogao bi, samo ma..."
     "Malo je još gore od mnogo. Znaš valjda."
     Kilin je dugo gledao u sto, a onda je polako klimnuo. "Dabre... gore od mnogo."
     "Tata, svakog dana koristim Šibine talente. Ona poznaje brodsku elektroniku, dodirivanje sistema - bila je sjajna. Ali ti od nje ne želiš to. To si voleo ženu Šibo. Nje više nema. Ovo što je ostalo šuplje je i tanko. Samo Aspekt."
     Kilinu su obrazi upali, a pogled mu je bio prazan. "Ne baš."
     "A?"
     "Mašine za snimanje napravile su duboku kopiju. Taj čip što ga nosiš, to je Ličnost."
     "Šta?" Tobi je bio zapanjen. Ličnost je puno prenošenje neuronskih slojeva. Sadrži odlike osobe daleko složenije nego što su samo znanja i veštine.
     "Zabranio sam da ti kažu." Kilin je slegnuo ramenima kao krivac. "Dečak u tvojim godinama ne bi smeo da nosi Ličnost."
     "Ali... ali ona se ponaša kao Aspekt."
     "Naredio sam da malo zatvore Ličnost. Da u prvi mah ne može da se potpuno ispolji."
     "Pa to je... nisam nikad čuo..."
     "Retkost. Samo za hitne slučajeve."
     "Ali, zašto?"
     Kilinu se polako vraćao kapetanski glas. "Politika Porodice je da se spase što više od svake osobe."
     "Ali ipak postoje granice. Hoću da kažem, ne čuvamo tela, niti..."
     "Hteo sam tako."
     "Ti si hteo tako. Super! A ja?"
     "Prepreke će držati još neko vreme, a onda će popustiti. Vremenom će se pojaviti njena puna Ličnost."
     "A ako nešto pođe naopako? Ako ta Ličnost Šibo počne da pravi probleme?"
     Tobi je osećao da ga obuzima jeza. Ponekad i Aspekti umeju da se pobune i okome na svog domaćina. Ako ga ulove u trenutku slabosti, mogu da izazovu oluju Aspekata. Tada domaćin pada u traumu, u neku vrstu izazvane duševne bolesti. Kad Aspekti jednom preuzmu kontrolu nad domaćinom, upravljaju njegovim pokretima, govorom, ponašanjem. Ponekad Aspekti mogu da vladaju osobom danima, čak i godinama, a da to niko ne primeti.
     A Ličnost je snažnija od Aspekta...
     "Preduzeo sam mere. Njena Ličnost vezana je prepletenim predostrožnostima."
     "Ipak, tata, ako ona..."
     "Slušaj, mi govorimo o Šibo!" Ponovo je tresnuo po stolu. "Ona ti ne bi učinila ništa nažao, i to dobro znaš. Volela te je kao sina."
     "Ovo što ja nosim je jedna verzija Šibo. Zajedno sa traumom smrti."
     Kilin je žmirnuo. "Kako to misliš?"
     Tobi se mučio da nađe reči. "Smrt menja ljude." Zamalo da se glasno nasmeje apsurdnosti takve izjave. Smrt menja ljude. Da li su tada uopšte više ljudi? Ili su samo oštećeni, izmenjeni snimci?
     Opet se otegla tišina. Prekinuo ju je Kilin, kruto. "Trebalo je ranije da ti kažem."
     Znači, otac ponovo postaje Kapetan, sakriva osećanja pod uniformom. Tobiju je bilo jasno da je ova poslednja rečenica nešto najbliže izvinjenju što će ikada čuti. Napola je slegnuo ramenima, i dalje pun sukobljenih osećanja. "Samo bih bez veze brinuo."
     "I ja sam tako mislio. Sine, ja... žao mi je što sam tražio da je otvaraš. Znam da to nije dobro."
     "Dobro, tata."
     "Izvini. Jako mi je žao."
     Tobi je ustao, još uznemiren. Otac je zaobišao sto i zagrlio ga. Nijedan od njih nije umeo da se izražava rečima, pa su dugo stajali zagrljeni, prenoseći rukama poruke koje glasom nisu mogli.









4. BLEDE OGROMNOSTI
     Tobi je gledao kako se pred njihovom letelicom širi Svećnjak, već ogroman i zlokoban, a i dalje je prilazio, rastao, ispunjavao čitav svemir. Njegove blede ogromnosti širile su se na sve strane, pretvarajući se u blistave nosače i kule, velike kapije i prostrane ulaze, a uzvitlane perspektive odvlačile su pogled u vrtoglave dubine.
     - Ljudi su napravili ovo? - poslao je preko koma.
     Kilin je mračno odgovorio. - Nekada smo bili mnogo veći. -
     Kapetan je bio u istoj letelici. Otkako su poslednji put razgovarali, izgleda da je želeo da Tobi bude uz njega kad god je to bilo moguće. Cermo je pilotirao, jer ovo je bila komandna letelica. Tobiju nije promaklo to da je time što je ovde bio raspoređen vrlo efikasno zamrznut, jer neće moći da se 'muva okolo', kako je Cermo opisao onaj izlet sa Kvat. S druge strane, ova letelica će najverovatnije doći do najzanimljivijih otkrića.
     Kad su se porodične letelice približile, na rampama i velikim krilima Svećnjaka mogli su da razaberu tragove starosti. Na masivnim pločama koje su izdaleka izgledale čvrste kao keramika sada su se videle rupe, crni ožiljci, veliki, krzavi krateri. Oko Galaktičkog središta neprekidno kruži ogromna količina otpada. Čak i sićušne čestice, kada jure nekoliko stotina kilometara u sekundi, mogu da iskopaju podublju rupu.
     Tobi je posmatrao kako rošavo lice stiče sve više pojedinosti dok su se približavali. On je imao sličan problem - bubuljice koje narušavaju dostojanstvo, ali verovatno će ga to brzo proći. Pubertetski problem. Ovde kao da su se pojavile kosmičke akne, pomislio je, a one nikada neće nestati. Ali da li to znači da ovde više niko ne živi?
     Sad su već bili blizu. Osećao je da na kom linijama raste nestrpljenje. Posada je prigušenim glasovima slala obaveštenja da je sve čisto. Niko nije otkrio ni najslabiji signal sa Svećnjaka.
     Upotrebio je blokiranu Ličnost Šibo da integriše pozive. Bilo je zgodno imati unutrašnjeg slugu koji će slušati jednu poruku dok Tobi pazi na drugu.
     Kvat je to takođe mogla, sama od sebe. Tobi je znao da je njen um drugačije organizovan, tako da paralelno obrađuje ulazne podatke. Kvat je govorila da ima 'podumove'. Svi od njih obavlja svoj posao, onako kako Tobi može istovremeno da jede jabuku i čita knjigu. No, Kvatini podumovi sve čuvaju i mogu da 'prikaže film' u svakom trenutku.
     Baš zato bi Kvat bila najbolja za ovaj posao - ali ona nije htela da pođe. #Ne bih mogla da tako izbliza prisustvujem povratku kući#, javila je.
     Kilin joj je objasnioo da ovaj Svećnjak nikako nije dom Porodice Bišop, pošto je užasno drevan. No, Kvat nije popuštala. Javila je nešto o 'intimnim opažanjima' i više se nije oglasila.
     Pojavila se Tobijeva Ličnost Šibo, nalik na golicavo prisustvo.
     Sve letelice su u optimalnoj poziciji, vidi se na 3D skanu. Nema neobjašnjivih elektromagnetnih zračenja. Svećnjak je izgleda mrtav.
     Tobi je navikao da mu se Šibo obraća direktno i bezlično. Dok je bila živa, bila mu je drug, ali njena Ličnost bila je zatvorena. Nije pomenula ni onaj skorašnji razgovor sa Kilinom. Obratio joj se umom. "Hej, misliš da je ovo dobra ideja?"
     Ne naročito. Maške verovatno očekuju da ovako veličanstveno mesto povremeno privuče posetioce. A maške planiraju daleko unapred.
     "Šta bi ti uradila?"
     Poslala jednu osobu. Manji rizik.
     "Hmmm, zvuči razumno. Ali nije u našem stilu."
     Porodica Bišop je uvek bila žustra. Možda su zato i preživeli.
     Tobi se setio da je Šibo pripadala Porodici Najt, koju su uništile maške. A rođena je u Porodici Pion. "Pa, oduvek sam želeo da vidim jedan Svećnjak. Kao i svi ostali, valjda."
     Maške znaju i to. Ali verujem da tvog oca ne vodi samo radoznalost.
     "Nego šta još?"
     Samo nagađam. Videćemo.
     Ova mirna, tajanstvena izdvojenost bila je tipična za Šibo. Većina Aspekata jedva je čekala da priča, da se opet uključi u huku i buku pravog sveta. Šibo je bila staložena, za razliku od Isaka i ostalih. Možda je to odlika Ličnosti uopšte, ali Tobi je pretpostavljao da je to prosto duboka osobina izuzetne osobe kakva je ona bila. Iako je prava majka za njega i dalje predstavljala čvrstu, jasnu uspomenu, Šibo mu je bila majka tokom dugih godina lutanja sa Porodicom.
     Tobi je slegnuo ramenima i preneo poruku da su letelice u poziciji, okupljene kao pčele oko slona.
     Kilin je kruto klimnuo. - Ekipe napred! -
     Letelice oko Svećnjaka krenule su ka unutra. Nije bilo nikakvog vidljivog pokreta da ih dočeka.
     Letelice su skliznule u otvorene ulaze. Tobi je sortirao poruke i prenosio Kilinu najvažnije. Razgovor je neprekidno trajao. Bišopovi su uvek bili brbljiva gomila.
     - Izgleda da ovde imamo veliki, otvoreni auditorijum. Vide se oštećenja od plamena.
     - Da, mora da su se borili duž čitavog prolaza. Velike rupe u zidovima. -
     - Ovde je zdrobljen čitav odeljak. -
     - Sve je pod vakuumom. Nema vazdušnog pritiska. -
     - Spržene stambene prostorije. Po visini vrata rekao bih da su bili prilično nizak svet. -
     - Kan'da nema tragova skorašnje upotrebe. -
     - Tačno. Baš sam proverila uzorke spaljenog nameštaja u jednom stanu. Moji Aspekti kažu da starost izotopa govori da je sve staro - najmanje dvadeset hiljada godina. -
     - Je li neko našao nekakve zapise? -
     - Ne. Neko je već sve počistio. -
     - Hvatam tragove električne aktivnosti. Nešto ovde još radi. -
     Kilin se tu nadovezao. - Pažljivo nastavite. Možda ima maški. -

     Tobi je smatrao da bi maške teško ostale u ljudskoj građevini, čak i u ovako veličanstvenoj ruševini. No, on je ipak imao manje iskustva nego otac i ostali veterani iz redova Bišopovih. Bila mu je poznata duga istorija izdaja, prekršenih dogovora, zaseda i potera i usputnih uništavanja, ali baš tako - kao istorija. Ovi muškarci i žene doživeli su mnogo toga; neki su imali preko sto godina i još su se borili, još snažni i spremni da ne popuste pred maškama.
     - Bože, borili su se svuda okolo. -
     - Da, uništeno je. Počišćeno. -
     - Neko je izvukao sve metale. Kao da su ga maške skupljale. Ima tipičnih tragova hvataljki. -
     - Groblje, a ne grad. -
     - Sve su počistile. Kao Arkologiju Blejn na Snegobaru, sećate se? -
     I Tobi se sećao. Planinario je tuda, trajalo je dva dana, na prvom velikom izlasku sa Kilinom i dedom, Abrahamom. Arkologija Blejn bila je za Bišopove mesto velikog poštovanja, vredna poludnevnog skretanja sa puta ka cilju, fabrici maški u kojoj su se nalazile korisne hranljive stvari. Veličanstvena ruševina zadivila je Tobija. Logorovali su tamo preko noći, iako je Abraham gunđao zbog opasnosti od zasede maški. Tobi je lutao uništenim ulicama, pronalazeći u senkama nagoveštaje nekadašnjeg života. Arkologija mu se činila kao zaklonjeno mesto, puna mira, tišine i zauvek izgubljenih uspomena. Uspomena na prometne avenije i susede, na duga popodneva ispunjena dokolicom, na bosonogu zabavu i šaputavu eleganciju - grad. Pokušao je da to kaže Kilinu i Abrahamu, i dok je govorio o veličanstvenosti čitavog mesta obojica odraslih su odvratili pogled, odjednom mračnih i upalih lica. Kada ih je Tobi upitao zašto, Abraham je tužno rekao da ga je jedan stari Aspekt upravo podsetio da Blejnovi uopšte nisu bili pravi primer razdoblja Visokih Arkologija. Ovo mesto bilo je više kao logor za izbeglice, pošto su zaista veličanstvena mesta već bila uništena. A i Kilin je na to klimnuo.
     Logor za izbeglice. A Citadela Bišop bi mogla da se smesti na sportski stadion.
     Tobi se setio tog davnog trenutka. A onda je sve nestalo, onako kako vetar odnosi razgovore.
     - Sve je ovde. Koncertne sale, tržnice, fabrike, bolnice, veliki otvori za liftove. -
     - I uništeni parkovi. Mora da je nekad bilo lepo. -
     - Čekaj malo, evo vazdušne ustave. -
     - Isprobaj aktivnost - javio se na to Kilin.
     - Ne hvatam ništa električno. -
     - Isprobaj zaptivke - javio je Kilin.
     - Izgledaju u redu. Nedirnuti su. -
     - Stavi robota na kontrole i povuci se, daleko. Onda otvori zaptivku. -
     - Dabre, radim tako... -
     Stizali su novi izveštaji, o drugim uništenim lepotama. Tobi je pažljivo slušao, odmah brišući one koji su se ponavljali. Usmerio je pažnju na ekipu kraj vazdušne ustave. Čeznuo je da bude sa njima, da razgleda.
     - Otvorili smo je. Puna je. -
     - Kakav je gas? - upitao je Kilin.
     - Običan vazduh. Hemo-senzori kažu da je dobar, nije otrovan. -
     Cermo se na to namrštio. - Dobar vazduh posle toliko vremena? -
     - Možda vazdušni sistemi još rade - rekao je Tobi.
     - A možda rade i druge stvari - rekao je Kilin sa nelagodnošću.
     - Sve izgleda dobro - javljala je ekipa kraj ustave. - Kapetane, da uđemo? -
     - Dabre - odgovorio je Kilin. - Ali polako. -
     - Kapetane - javio se Cermo, - u toj ekipi ih je samo troje. Moraće da se razdvoje. -
     - Aha. - Kilin je oklevao samo za trenutak. - Ali nemamo rezerve. Pođi ti, Cermo. Ti se postaraj za vezu. -
     - Pusti mene, tata, - rekao je Tobi. - Mogu da pratim kom i dok sam u pokretu. -
     Kilin je odmahnuo glavom. Tobi se iznenadio kad se oglasio i Cermo. - Što se mene tiče, u redu. Dobro bi mi došla pomoć. -
     Tobi je shvatio da to Cermo pokušava da umanji napetost između njih dvojice, time što bi odvojio Tobija od očevog pritiska. Možda je i Kilin to želeo, jer je, kako mu se učinilo, prihvatio sa olakšanjem. - Hm. Pa dobro. - Potom je brzo prešao na druge stvari.
     Čim se Tobi našao na Svećnjaku, osetio je da mu puls ubrzava. Pratili su tragače na unutrašnjoj strani vizira kacige. 'Argovi' kompjuteri već su sklopili grubu trodimenzionalnu mapu ovog ogromnog ostatka, koristeći podatke istraživačkih ekipa. Vodili su Tobija i Cerma mračnim ulicama, niz tunele, kroz uništene hodnike nezamislive starosti. Žurili su kroz potpunu tamu, vođeni svetlima sa kacige.
     Tobi je usput primećivao iskidanu odeću, uništene fabrike, prerovane kancelarije. Svaki pogled pružao je trenutne poruke o životu pod opsadom, izubljenom već milenijumima, koji je za sobom ostavio samo bedne ostatke.
     Stigli su do širom otvorene vazdušne ustave. Pred reflektorima sa kaciga ugledali su ženu iz posade, koja im je mahnula da priđu. - Zamislite samo! - javila se. - Unutra je bilo vazduha. Kada smo otvorili ustavu, skoro me je oduvao. -
     Tama svuda oko njih ustupila je mesto prostranom, fosforom osvetljenom kvadratu. Tu je bila ekipa, zaposlena zajedno sa gomilom mašinerije. Cermo ja naredio da se čitav prostor pretraži. Tobi je stajao, slušajući kako ostale ekipe izveštavaju o svojim otkrićima. Niko nije našao nešto tako neobično kao ovo.
     Obratio se Cermu. - Šta misliš, kako to da fosfor radi samo ovde, a nigde drugde? -
     - Možda ovde još postoji neki izvor energije. -
     - Posle dvadeset hiljada godina? - nasmejao se neko.
     No, radio je. Žena iz posade našla je tok struje u provodnicima visoko nad ustavom. - Za sada nema tela? - upitao je Cermo.
     - Niko nije izvestio, - odgovorio je Tobi. - Verovatno su nestala. Isparila, kao i biljke iz parkova. -
     - A ovde? Ovo je ipak bilo zapečaćeno. -
     Tobi se pitao zašto bi maške ostavile ovu komoru pod pritiskom vazduha, ako su one poslednje bile ovde. Prolazio je kraj hrpa senovite mašinerije i mozgao čemu bi šta moglo da služi. Bilo je nečeg naročitog u glomaznim sklopovima, nekog stila koji nisu posedovale mašine kojih se celog života plašio i mrzeo ih.
     Onda mu je sinulo da su to ljudske mašine, daleko najveće što ih je ikada video. Ponosno se nasmešio. Muškarci i žene nekada su bili ravnopravni sa maškama. On je živeo sa automatskom pretpostavkom da samo zlokobne, inteligentne mašine mogu da postignu velika dela. 'Argo' je bio drevna ljudska tvorevina, naravno, ali to je bilo u razdoblju Arkologija, i korišćen je za letove između raskomadanih kolonija na raštrkanim planetama koje su se nalazile veoma daleko. I na 'Argu' je bilo mnogo delova skinutih sa maški. Ova drevna ljudska dela bila su drugačija. Prelepa, zaključio je.
     - Ekipa Lambda je našla nekakav natpis urezan na zidu - javio se Kilin. - Hoću da napravite pune spektro-kopije. -
     Tobi je nosio potrebnu opremu. - Dabre, stižem. -
     Okrenuo se da pođe, a onda je u kom liniji eksplodirao iznenadni, moćan signal.
     JA SAM BOMBA. PODEŠENA SAM DA EKSPLODIRAM KROZ TRI STOTINE VREMENSKIH INTERVALA. *BIP* SIGNAL JE OZNAČIO POČETAK JEDNOG VREMENSKOG INTERVALA. OSTALO IH JE JOŠ DVE STOTINE DEVEDESET DEVET. JA SAM BOMBA. PODEŠENA SAM DA EKSPLODIRAM KROZ TRI STOTINE VREMENSKIH INTERVALA. *BIP* OSTALO JE JOŠ DVE STOTINE DEVEDESET OSAM VREMENSKIH INTERVALA.
     Signal je dopirao odnekud iz komore, videlo se po lokatoru. - Evakuacija! - povikao je Tobi i pošao ka ustavi.
     Ustava se zatvarala. Cermo je bio pred njim, krećući se sa brzinom i spretnošću kakve ne bi očekivao od nekog tako krupnog. Cermo je nanišanio na ustavu i razneo šarku. Vrata su se zaustavila.
     Tobi je izišao, a onda se zaustavio. - Misliš da je nuklearka? -
     - Možbit - odgovorio je Cermo. - Miči se! -
     - Hajde da odguramo vrata na mesto. Ako je nešto slabije od nuklearke, moglo bi da ga zadrži. -
     Cermo je opsovao, ali pristao je. Troje ostalih članova posade pomoglo im je da nameste vrata. Vreme ipak nije bilo izgubljeno, jer su ostali još izlazili. Poslednja žena provukla se kroz ostavljenu pukotinu, a onda su zalupili čeličnu oplatu.
     Niko nije trošio vreme na disanje. Jurnuli su kroz neme, mračne hodnike. Ekipe su hitale sa Svećnjaka. Tobi je iskočio u slobodan prostor baš dok je mali prenosnik ostavljen u komori emitovao:
     *BIP* JA SAM BOMBA. OVO JE BIO DUGO OČEKIVANI KRAJ MOJE ISTORIJSKE MISIJE. ZBOGOM ONIMA KOJI SU ME STVORILI I DALI MI MOGUĆNOST DA SLUŽIM. HVALA I ONIMA KOJI SU POKRENULI TRENUTAK MOG ISPUNJENJA. SADA ĆU DETONIRATI, ODLUČNO I UBEDLJIVO. *BIP*
     Prenos se prekinuo.
     Svećnjak se zatresao. Ogranci su pootpadali. Zidovi su se cepali.
     Izuvijani toranj je napukao. Potom se srušio, usporeno, lomeći se i raspadajući na deliće koji su se udaljavali, tumbajući se. U nemom svemiru to je izgledalo kao planina koja se raspada, deo po deo.
     Dok je letelica hitala što dalje, Tobi je gledao otpad. Bilo je prilično gusto, ali Svećnjak se urušavao sa vrlo malo oslobađanja energije. 'Argo' se već udaljavao. Verovatno neće pretrpeti veća oštećenja.
     - Au! Imali smo sreće - rekao je.
     - Možda - odgovorio je Kilin.
     - Mislim da nam to neće mnogo nauditi - dodao je Cermo.
     - Tako je - složio se Kilin. - A možda nije ni trebalo. -
     Tobi je bio zbunjen. - A? Pa zašto bi inače bila postavljena? -
     - Voleo bih da znam. Ali da je neko zaista hteo da nas pobije ne bi ostavio upozorenje. -
     Tobi je žmirnuo. - I ne bi stavio bombu u vazdušnu... -
     - Atmosfera ne bi privukla maške - dodao je Cermo. - Njima je bolje bez vazduha. Ali mi smo naseli, normalno. -
     - To sam i ja mislio - rekao je Kilin. - Pokrenuli smo alarm na ljude. -
     Ćutke su gledali usporeno uništenje doma svojih predaka. Tobijevi najstariji Aspekti su mrmljali, uznemireni sećanjima koja on verovatno nikada neće saznati. Osećao je i neizgovoreni gnev preko usputnih komentara na komu. Iako je sve bilo uništeno i opljačkano, ovo mesto je sadržalo u sebi nešto posebno, ukus onoga kakvi su bili ljudi pre mnogo milenijuma. Ukus drevnosti, nejasan i dalek. Izazovan, sladak - a onda im je zauvek otet.
     - Šteta što nisam stigao do onog natpisa - rekao je.
     - Dabre. Ipak, ekipa Lambda je načinila nekoliko snimaka. - Kilin se mrštio, a bore na licu su mu se produbile.
     - Ne razumem. Zašto uništiti nešto tako lepo? Nisu nas ni uhvatili. -
     - Pojmatija - rekao je Cermo. - Kan'da maške vole da unište sve što je ljudsko. Sve što nama nešto znači. -
     - Nadam se da je samo to - mračno je rekao Kilin.









5. DREVNI UKUSI
     Tobi je voleo da radi napolju. I najteže rintanje je u bestežinskom stanju više ličilo na ples nego na pravi rad, jer zahtevalo je telesne veštine - mada je bilo i trenutaka kada je zahtevalo i mnogo mišića.
     Uživao je u znojenju. Pomagalo mu je da se oslobodi osujećenosti, kojih je u poslednje vreme bilo sve više. Ipak, čak i u najboljem reflektujućem odelu posle nekog vremena postane gnjecavo, i strašno je komplikovano piškiti u njemu, i zato satima pre izlaska ne treba ništa piti. To opet znači da ti se grlo začas osuši i da opstaješ na malim gutljajima soka od paradajza.
     Ovaj posao je bio gori. Tokom prolaska kroz molekulski oblak deo brodskih senzora je nekako oštećen. Cermo je rekao da je to zbog prašine. Potom je eksplozija Svećnjaka izbušila oplatu. Većina otpada bila je sasvim sitna, ali moralo se zakrpiti svako udubljenje. Precizno, prljavo i neophodno, kao i većina poslova na svemirskom brodu. Kada između tebe i potpunog vakuuma postoji samo jedna koža, moraš je dobro čuvati.
     Tobi je pomogao da se ponovo sredi zdrobljena antena, oslanjajući se na uputstva koja mu je davalo jedno od Lica koje je nosio. Lice je osakaćen Aspekt, zapravo samo katalog tehničkog znanja i trikova. Tobi je pustio da mu Lice priča koje alate da uzima i kakve spojeve da pravi, što mu je omogućilo da izvesno vreme samo dahće i znoji se. Tehno-mišljenje je komplikovano i teško, i brzo se umarao od toga. No, postupci popravke ulaze u sećanje mišića, pa će sledeći put moći da bude bolji.
     Kada je usledila pauza, prošetao je preko oplate dok je ostatak ekipe za popravke mirovao, čučeći. Počeo je da shvata zašto njegov otac toliko voli da provodi vreme napolju, pod ogromnim nebom. Milion sićušnih vatri sijalo je kroz kugle i kovitlace blagog sjaja - prašinu i gas, prisiljene da tinjaju zbog ogromnih električnih pražnjenja.
     Kad se malo duže zagledao uvis, mogao je da oseti sporo obrtanje čitavog diska galaksije. Ovde se sve okretalo oko tačke koju niko nije mogao da vidi: oko crne rupe u Pravom Centru.
     Jedač. Video ga je kao dečak, sa Snegobara, kao mračnu priliku iza uskovitlanih molekulskih oblaka. U nekim legendama zvao se i Oko, iz vremena kada je piljio dole u Porodice kao anđeo osvetnik, ili đavo, ili oboje.
     Tobi je mogao samo za trenutak da pogleda u presvetli sjaj na tom mestu - to se disk zarobljene materije spiralno urušavao u rupu. Potom je morao da skrene pogled, inače bi telesni sistemi sami isključili optički vid, kako bi izbegli pregorevanje. Ipak je bilo jezivo gledati oblake prašine kako klize u smrtonosni zagrljaj te sićušne, zlokobne mase. U uvek gladna, uvek nestrpljiva usta.
     Okrenuo je leđa tom prizoru i pošao naniže, u udolinu između dva ispupčenja na oklopu 'Arga'. Još je sanjario, obuzet pogledom - a onda se ukopao u mestu. Kvatino stanište, nalik na košnicu, ležalo je potpuno uništeno.
     A kroz ruševine se kretala Kvat. Njene dvostruko uzglobljene noge su se naglo pokrenule u čeličnim ležištima kad je uhvatila zid od sivih cigli. Tobi je potrčao napred, podižući ogromnu buku.
     - Šta se desilo? Je li je pogodilo parče Svećnjaka? -
     #Nije, toplokrvni otimaču.#
     - Ali nešto tako veliko, tako jako... hej! -
     Kvat je snažno povukla i čitav zid se raspao. Cigle od otpada i đubreta poletele su na sve strane. Tobi je primetio da, uprkos tumbanju i okretanju, sve cigle pri padu stvaraju uredne gomile na oplati, krećući se dugim, zakrivljenim putanjama tipičnim za bestežinsko stanje. Bile su neverovatno ljupke dok su se spuštale u pravilnom rasporedu.
     - Kako si to postigla? -
     #Hrano za crve, ja sam svoju kuću-planinu napravila od vaše odbačene materije - tačno. Ali u njoj ima i gvožđa, i stoga će se lepiti za oplatu.#
     - Dobro, ali kako postižeš da se tek tako razlete, a onda da se poređaju u pravilne gomile? -
     #Poznavanje mehanike.#
     Tobi je začkiljio u ogromnu priliku koja je počela da ruši još jedan zid svoje nastambe. Dovoljno je poznavao Kvat, i znao je da više neće dobiti ni edan odgovor na kako, pa je zato prešao na zašto.
     #Procenjujem da moja planina neće izdržati vašu putanju#, odgovorila je Kvat.
     - Kakvu putanju? Još nismo odlučili kuda ćemo poći. -
     #Priroda neke vrste bolje se vidi spolja. Pripremam se.#
     Nije htela više ništa da kaže. Radila je brzo, i, s obzirom na veličinu, neobično precizno. Tobi ju je pozvao još jednom, ali nije odgovorila.
     Slegnuo je ramenima i udaljio se, ponavljajući u sebi da ne treba da se uvredi. Kvat nije žena prerušena u bubu. A nije ni divlja, nekontrolisana sila prirode. Ona je samo običan tuđinac, i za nju ne važe metafore koje koriste ljudi. To je bilo najteže imati na umu kad te tako pređe. Ipak se još jednom okrenuo. - Toliko o tvom govnjavom zamku, bubolika! - proderao se.
     Kvat se zaustavila i mahnula mu dvema antenama, ali nije rekla ništa osim /neprevodivo/. Možda je to za njenu vrstu bio izuzetno nepristojan gest - ali Tobi to nikada neće saznati.
     Udaljio se i istutnjao gnev radeći još teže i još brže. Kad je posao završen, bio je prijatno umoran, i kada se vratio unutra častio je sebe pravim tušem.
     Poranio je tri dana, ali osećao se bolno izmožden životom. Okrenuo je ventil na puni mlaz i izabrao sapun i alkoholni sprej. Za divno čudo, bio je to prvi dan u ciklusu i voda je bila sasvim sveža. Nije zaudarala na ostale Bišopove, ili na refiltraciju koja nikada ne uklanja sve smradove. Pustio je da ga obliva divni topli mlaz, a onda je podesio ventil da mu izmasira teme i mišiće. U Citadeli Bišop imali su mnogo više vode, toliko da se jednom čak igrao i u kadi. Kade su obično bile rezervisane za parove, kao deo obreda venčanja.
     Bilo mu je žao kad je njegova porcija okončana i kad su poslednji mlazevi otišli uz grgotanje. Nedeljama više neće moći da se ovako nauživa.
     Uzdahnuo je, bacio se na ležaj - i začuo je zvuk poziva. U levom uvu javio se Cermov glas. "Javi se u komandu, Tobi."
     Tobi je jeknuo. On i Besen planirali su da se 'opuštaju' zajedno, što je zapravo samo bio izraz za zajedničko valjuškanje u odajama sa slobodnim pristupom. Neparni članovi Porodice uživali su razdoblje potpune seksualne slobode, pre nego što ih sustigne neophodnost rađanja dece, i Tobi se trudio da to što bolje iskoristi. Od svih odlika života na brodu ovo mu se najviše dopadalo - prilika da ugađa životinji u sebi. Pa, to će morati da sačeka.
     Pozvao je Besen i objasnio šta se desilo. "Ej, a ja sam još uspela da dobijem termin u bestežinskom odeljku!" jeknula je.
     "Dužnost zove, Ofelijo moja."
     "Znači, ipak si proverio tu dramu. Priznaješ da je trula država danska?"
     "Meni više smeta što te neću videti."
     "Hajde, požuri, Hamlete. Možda ćemo ipak uspeti da iskoristimo termin koji sam uzela."
     Iznenadio se kad je u komandnom centru zatekao samo oca i Cerma. Izgledali su malecki u poređenju sa ogromnim keramičkim pročeljima kompjutera i kolonama svetlucavih podataka na ekranima. "Potreban nam je tvoj Aspekt Šibo", kruto je rekao Cermo.
     Tobi se zagledao u očevo lice, osvetljeno plavo-belim odsjajem sa ekrana, setivši se kako su poslednji put pričali o Šibo, ali Kilin je sad bio Kapetan od glave do pete. Njegove tamne oči ništa nisu odavale. "Pa, u redu. Šta ima?"
     "Dve stvari." Kilin je bio oštar i efikasan. "Onaj natpis sa Svećnjaka, sećaš se? Pokušavamo da ga dešifrujemo. Pogledaj."

     Ona,
     alirob es ajok ,anemorp akilev anazeru ej amidurg mijič an u ogromnim prostorima prašine i gasa, pod divljim .amaidapan
     Ona,
     atsrv tep aleprtsi i ,itsonečapozi momilp derp alajats ej ajok žive smrti u večito sjajnoj, svetoj vrelini.
     Ona,
     orbod ej olet ejič ,evejlic endevarp i edujl alilrg ej ajok poznavalo silinu, koja je otišla na mesto nepromenljivosti - enresib inarb ad anmerps ovačinzorg ejlad i ,aneromiz okai palate čovečanstva.
     Ona,
     omat i ,amidoran i amarutluk migonm uđem iriš es ačirp ajič plamti, i probija se kroz guštaru vremena i izobličenja nad-.arimevs
     Ona,
     adas i itsonžud as es alkuvop ,etalap enresib calinarb inčuldo obitava u spletu vremena gde prebiva večnost. Njen telesni u aritidem tsončil aksnuhrv alatsoerp a ,oatsen ej kilbo kovitlacima događaja, dubokim i prošaranim izuzetnim .itsonćudub-agemo i ejirotsi-dan amicizej
     Ona,
     otš oak ,alet anup ,asirim anuP .inič i ej alinič i etsej i ej alib je bilo zapisano i kao što će se desiti u obnovi koja predstoji.
     Ona,
     i unolkaz ak omejuderpan ijok im i oak ićidop es eć ajok biblioteci. Ispunjenost velikog trajanja, kako sada tako i .kevanaz

     "Hmmm." Tobi je bio zbunjen. Pozvao je Ličnost Šibo. Njeno smireno prisustvo je neko vreme ćutalo.
     Ta 'Ona' mora da je bila izuzetna žena.
     "Neke delove ne možemo da razumemo", rekao je Kilin.
     Tobi se namrštio. "Zašto je svaki drugi red napisan natraške?"
     "Možda neka šifra?" pitao se Cermo.
     Tobi je osećao da Šibo razgovara sa najstarijim Aspektima, prizivajući krpice sećanja. Kad je sve sabrala, podnela je izveštaj:
     To je drevna veština. Viđala sam slične stvari kao devojčica, kod Porodice Najt. Ovo je napisano za digitalno čitanje. Umesto da se za svaki red vraća ulevo, digitalni um jednostavno čita slova unazad dok mu se vidno polje premešta, s desne na levu stranu.
     Tobi je to odmah preneo ostalima. "Zvuči blesavo", rekao je Cermo.
     Time se štedi vreme. Naš običaj čitanja sa vraćanjem ulevo za sveki red predviđen je za proste umove.
     "A ljudi sa Svećnjaka čitali su ovako?" sumnjičavo je upitao Kilin.
     Umeli su i Najtovi, nekada. Njihovi najstariji zapisi na svicima bili su ovako napisani. Videla sam ih kao devojčica.
     Tobi je ponovio i to. Po grčenju Kilinovog lica video je koliki je to teret za njega. Sve Porodice živele su u bekstvu i očajanju, mučene svešću da su njihovi preci nekada hodali dignute glave, dostojni Galaktičkog središta. Gradili su Svećnjake, istraživali, lovili vakuumske zveri, jahali na velikim olujama. Ali to je bilo toliko davno da su čak i legende samo nejasno pominjale te vrhunce, kao veoma daleku prošlost.
     "U Citadeli Bišop nije bilo toga", zavidljivo je rekao Kilin.
     Tobi se setio da je u uništenoj Arkologiji Blejn video zid sa nekakvom porukom. Zaustio je da to i kaže, ali Cermo ga je zaustavio pokretom ruke. "Slušaj, kako god da su pisali, meni je ovo jasno. To je priča o ženi koja je predvodila čovečanstvo. I pobedili su. Ali kakva je to priča o bisernim palatama?"
     "Valjda je to Svećnjak", zmaišljeno je rekao Kilin.
     "Zvuči logično", potvrdio je Tobi, brzo se savetujući sa Aspektom Isakom. "Te reč, 'biser', to je nekakav dragulj - beličast, kao mačje pivo."
     Sad se Šibo zbunila.
     Šta je mačje pivo?
     "Mleko. Izvini, to je dečija šala", šapnuo joj je Tobi.
     Izgovorio je to ne razmišljajući. Želeo je da ga shvate ozbiljno, ne samo kao kanal kojim se razgovara sa Šibo. Nije dozvolio Kilinu i Cermu direktan pristup do Šibo, preko priključka za kom, mada bi to moglo sasvim jednostavno da se izvede. Ali time bi ga potpuno zaobišli, isključili bi dete iz razgovora odraslih.
     "Mnogo šta ne razumem u ovom natpisu", rekao je Kilin. "Pre svega, možeš li da nam ga ispišeš kako treba?"
     Šibi je to bilo čas posla. Ubrzo je prenela tekst na jedan od velikih ekrana.

     Ona,
     na čijim grudima je urezana velika promena, koja se borila u ogromnim prostorima prašine i gasa, pod divljim napadima.
     Ona,
     koja je stajala pred plimom izopačenosti, i istrpela pet vrsta žive smrti u večito sjajnoj, svetoj vrelini.
     Ona,
     koja je grlila ljude i pravedne ciljeve, čije telo je dobro poznavalo silinu, koja je otišla na mesto nepromenljivosti - iako izmorena, i dalje grozničavo spremna da brani biserne palate čovečanstva.
     Ona,
     čija priča se širi među mnogim kulturama i narodima, i tamo plamti, i probija se kroz guštaru vremena i izobličenja nad-svemira.
     Ona,
     odlučni branilac biserne palate, povukla se sa dužnosti i sada obitava u spletu vremena gde prebiva večnost. Njen telesni oblik je nestao, a preostala vrhunska ličnost meditira u kovitlacima događaja, dubokim i prošaranim izuzetnim jezicima nad-istorije i omega-budućnosti.
     Ona,
     bila je i jeste i činila je i čini. Puna mirisa, puna tela, kao što je bilo zapisano i kao što će se desiti u obnovi koja predstoji.
     Ona,
     koja će se podići kao i mi koji napredujemo ka zaklonu i biblioteci. Ispunjenost velikog trajanja, kako sada tako i zanavek.

     "Znači, bio sam u pravu." Kilin je tresnuo pesnicom o sto. "Imali su dugo razdoblje u kome su pobeđivali maške - vidi, 'pet vrsta žive smrti'. Video sam to zapisano na spomeniku, kao nadgrobnom, pre mnogo godina - sećate se? Obojica ste bili tamo."
     Cermo se namrštio. "Hmmm. Kao da se sećam..."
     "Ja se sećam", brzo je rekao Tobi. "Natpis je stalno počinjao sa 'On', i..."
     "Odnosio se na maške, naravno", nastavio je Kilin. "A ovaj veliki vođa, 'ona' - nju su nekuda odveli."
     Cermo se zbunjeno namrštio. "Otkud to?"
     "Prosto ko zvezda", rekao je Kilin, ustavši i sa puno energije nastavivši da korača pred ekranom. "Vidi! 'Otišla na mesto nepromenljivosti', pošto je 'njen telesni oblik nestao'. Ona će se 'podići kao i mi koji napredujemo ka zaklonu i biblioteci'. Znači, otišli su sa Svećnjaka, barem neki. I potražili su drugo mesto, taj 'zaklon' gde će biti bezbedni."
     Cermo je neodlučno klimao. "Dabre. Sećam se grobnice. A za ostalo..."
     "Pa očigledno je!" Kilin je sve brže hodao. "Evo, snimio sam ga preko jednog od Aspekata. Gledaj..."
     Na ekranu je blesnulo:

     On, na čijoj ruci je bila upisana slava, kada je, u boju u prostranim zemljama, zaustavio i suzbio prvi napad. Svojim grudima razdvojio je plimu neprijatelja - punih užasnih, ludih mehanizama, nemilosrdnih prema palima.

     Bilo je toga dosta, i Kilin je nastavio da recituje odlomke i da poredi dva natpisa, mada Tobiju ništa od toga nije imalo smisla. Neki odlomci, kao On: koji je poveo čovečanstvo na slobodu iz čeličnih palata, verovatno su se odnosili na razdoblje Svećnjaka. Drugi, kao On: čijim uspesima još mirišu vrtovi južnog okeana, mora da potiču iz vremena kada su na Snegobaru još postojali okeani, a ne samo jezera kakvih se Tobi sećao, svake godine sve manja. Ali bilo je mnogo rečenica, kao On: koji je pokrenuo čovečanstvo u ime Delova, koje nisu imale nikakvog smisla. Aspekt Isak mu je rekao da su ljudi čak i u vreme Arkologija bili zbunjeni takvim čudnim rečenicama.
     Kilin je koračao i pričao, koračao i pričao. Kada ga obuzme ovakav žar, imao je hipnotičku energiju. No, Tobi je osećao da se u njegovom ocu začinje tiha manija i to mu se nije nimalo dopadalo.
     Prekinuo ga je Cermo, umirujućim glasom. "Može biti, sve je to gomila nejasnoća - ali nije reč o tome, Kapetane, sećaš se?"
     Kilin je žmirnuo i duboko uzdahnuo. "Da... valjda. Nadao sam se da će nam natpis dati ideju kako da razrešimo problem."
     "Koji problem?" upitao je Tobi, pazeći da mu glas zvuči vedro i poslovno.
     "Treba da održimo Skup", rekao je Cermo Kapetanu.
     "Dabre. Izložiću mogućnosti Porodici..."
     "Kakav problem?"
     Cermo se smilovao. "Ona eksplozija na Svećnjaku, bila je izvor energije za zračenje. Mislili smo da je bila predviđena da nas sredi, ali može biti da joj je prava svrha bila upravo zračenje."
     Tobi je pazio da mu lice ostane nepokretno kako bi sakrio iznenađenje, kao što je njegov otac često radio. "Nisam primio ništa, ni na kom rasponu koma."
     Kilin je počeo da kucka po kontrolama za ekran. "Nikakvo čudo. Frekvencija je bila vrlo visoka, daleko iznad onoga što mi vidimo. Gama zraci. I to usmereni - 'Argo' ih je jedva uhvatio."
     "Usmereni? Kuda?"
     "Napolje. Ka jednom od onih mesta koja nam je Kvat rekla da izbegavamo." Kilin se mračno zagledao u svog sina.
     Tobi je osetio talas saosećanja prema ocu. Kilin je toliko toga uzimao zdravo za gotovo, a sada će se sve naći na probi. Sledili su Kvatine savete još od početka dugog leta sa Aduta. Sleteli su na taj svet u nadi da će on postati Novi Bišop, misleći da će tu moći da se nastane. Ali bili su oterani.
     Porodica se nije pobunila ni kad su počeli da ih prate pripadnici Kvatine vrste - doduše izdaleka, noseći svojim divovskim letelicama ogromni, blistavi instrument. Bili su negde iza njih, kao zaštitnica koju niko nije sasvim razumeo. Morali su da krivudaju i provlače se da bi ostali ovako blizu Galaktičkom Središtu, izbegavajući prepreke koje je Kvat nalazila na zbunjujućim zvezdanim mapama. Sve na poverenje, leteći gotovo naslepo. Nisu znali kakve čudne strategije su na delu.
     "Alarm za provalnike", lupio je Tobi.
     "Šta? Zračenje?" upitao je Cermo.
     "Javio je nekome ko je želeo da zna kad se ljudi vrate ovamo", rekao je Tobi uverljivije nego što je sam mislio - i smatrao je da je ta veština dostojna odraslih.
     "Maške", klimnuo je Kilin.
     "Zašto nisu lepo stavile veću bombu?" upitao je Cermo. "Da nas sasvim pobiju."
     Tobi je raširio ruke. "Možda su mislili da je i ovoliko dovoljno."
     Kilin je odmahnuo glavom. "One poseduju ogromnu energiju. Da su htele da ubiju, uradile bi to."
     "Pa što nisu htele?" upitao je Cermo.
     "Možda je eksplozija bila planirana tako da mislimo da smo se izvukli, da je sve u redu", rekao je Tobi.
     Kilin je nabrao usne, i dalje koračajući. "Maške misle da smo mi glupi. Sasvim je moguće."
     "A ima još nešto", nastavio je Tobi, osluškujući Šibo. "Ta bomba je govorila našim jezikom. Ne onim drevnim."
     Kilin se zaustavio i sa zanimanjem se zagledao u sina. "Dabre - nije se bavila narečjima. Odnekud je znala koji jezik koristimo."
     "Znači... doći će da nas pokupe?" U Cermovom glasu osećao se istinski strah.
     "Zavisi sa kojim nivoom maški imamo posla. Glupi pacolovci sa kakvima smo se sretali na Snegobaru..."
     "Oni nisu toliko prefinjeni", rekao je Tobi. "Ali Bogomoljka..."
     Klin i Cermo su se zgledali. Bogomoljka je u Porodici Bišop već narasla do legende, jer bila je najinteligentnija maška koju su ikada sreli. Lovila ih je, koristeći pri tome elektronske iluzije. Mislili su da je ona samo bolji lovac, ali sama Bogomoljka im je pokazala, u trenutku užasa, kako koristi ljude za svoja 'umetnička dela'.
     "Kvat mi je jednom rekla da maške ne šalju svoje najbolje primerke da se motaju po planetama", rekao je Tobi zamišljeno. "Za to im služe otpaci."
     "One ih šalju, mi ih ubijamo", planuo je Cermo. "Velike maške, male maške, nije bitno."
     Kilin se zagledao u svemir, i Tobi je znao da prati dugu istoriju poniženja koju je Porodica Bišop pretrpela od maški. Zajedno su videli kako maške koriste ljudska tela za delove biomašina. Kao podmazivače. Kao ukrase. Kao krvave, izopačene komade nečega što je Bogomoljka smatrala za lepo.
     "Dabre, Cermo - može biti da dolaze da nas pokupe", rekao je Kilin. "Ili i nešto gore."
     "Moramo da bežimo", rekao je Cermo.
     "Dabre." Kilin se opet zagledao u ekran. Bio je pun kovitlavca tame i svetlosti. Galaktička ravan, puna smrtonosne energije i skrivene istorije.
     "Ali kuda?"









6. PESMA ELEKTRONA
     Tobi je stajao na oplati broda i gledao uvis, kroz veličanstveno svetlo zvezda, ka Pravom Centru. Čitava galaksija obrtala se oko jedne tačke zaklonjene oblacima. Toliko svetlucavog sjaja nateranog da pleše oko hrpice nemilosrdne tame.
     Brod je već povećavao ubrzanje, probijajući se kroz slojeve prašine i donoseći im nove talase svetlosti. Tobi je osećao da u njemu tinja bes prema maškama, koje su se približavale na stubovima plavobele svetlosti izduvnih gasova, terajući 'Argo' da beži. Bile su neumorne, goneći brodove na zagrejanoj plazmi, vekovni neprijatelj rešen da uništi i poslednje ostatke čovečanstva. Bile su udaljene samo jedan svetlosni dan, skrivene negde u uskovitlanom sumraku.
     Čak i u ovom kovitlacu zvezda bilo je malo šanse da umaknu. 'Argovi' dalekometni skaneri uhvatili su slike izduvnih gasova maški kako se približavaju iz više pravaca - koristile su lake orbite, one koje koriste samo Središte.
     Prema tome, gonile su ih sve dublje. Ka crnoj rupi koja čuči u Pravom Centru. U zamku.
     Tobi je slušao svog Aspekta Isaka kako se savetuje sa još starijim, nejasnim Aspektima, a potom kako ronca o ogromnoj tamnoj zvezdi, ali sve mu se činilo tako strano, tako nemoguće. Galaksija ju je hranila već deset milijardi godina. Zvezde su joj se primicale, vučene plimama gravitacije i trenjem prašine. Nekada su oko tih izgubljenih sunaca cvetale civlizacije. Kad su njihove matične zvezde povučene ka unutra, da budu spržene, raznesene ili progutane, čitave tuđinske rase bile su primorane da beže - ili umru.
     Isakova istorijska predavanja o tim dalekim vremenima bila su prilično oskudna. Mnogo šta se nagađalo, ali se malo toga znalo. Neke civilizacije uspele su da se spasu, tvrdio je. Načinile su čudne, metalne kolonije koje su žnjele tamošnje ogromne energetske izvore. Pred 'Argom' su se nalazila takva utočišta. Gradovi u središtu - ogromni, tuđinski, zabranjeni. Veći od Svećnjaka, i daleko stariji.
     Pribrao se i vratio poslu - ubeđivao je Kvat da prisustvuje Skupu Porodice Bišop. Ogromni tuđinac bavio se poslednjim zidovima svog složenog gnezda, slažući cigle u zaklonu na mestu gde su se dve kupole gotovo dodirivale.
     "Hajde, bubetino, samo što nije počelo."
     Kvat je bez ikakvog vidljivog napora podigla ogromnu ploču. #To je svečanost tvoje vrste. /neprevodivo/ pokazujem poštovanje time što neću doći.#
     "Pre bih rekao da izvrdavaš pravila. Uostalom, Kapetan želi da govoriš pred svima."
     #Čast koju moram odbiti, otpadojedu.#
     "Slušaj, skupljaču izmeta, ovo je važno."
     #Važnije je da se ti vratiš unutra.#
     "A? Što?"
     #Oslušni svojim prednjim i zadnjim mozgom - pesma elektrona.#
     Tobi je ispratio pogledom Kvatinu dvostruko uzglobljenu ruku. Sad kad se osvrnuo, primetio je blagi sjaj, boje slonovače, svuda oko 'Arga'. Poigravao je i svetlucao, kao magla pokrenuta nevidljivim vetrom. "Lepo je. Pa šta?"
     #To su visokoenergetski elektroni koji udaraju o naše magnetne štitove. Kad skrenu, emituju svoje male krike besa. Fotone neudobnosti i straha.#
     "Da, život je gadan. Svejedno, pa šta?"
     #Sada srećemo mnogo više elektrona. Blizu jezgra galaksije ima ih sve više. Njihovo zračenje će uskoro postati preveliko da bi ti bezbedno hodao po oplati.#
     Tobi se namrštio. Oduvek je smatrao da 'Argovi' magnetni štitovi zadržavaju sve opasnosti. No, ipak nisu mogli da zaustave bestežinsko svetlo, a znao je da zaista škodljive stvari imaju mnogo veću frekvencu, daleko iznad onoga što ljudi mogu da osete.
     "Možeš da vidiš jaku radijaciju?"
     #Svi iz moje vrste mogu. Nismo se razvili na tako udobnom svetu kao vi.#
     "Hmm. bolje da se vratim unutra. A ulazi i ti - Kapetan je naredio."
     #Ako je naređenje, moram se pokoriti. Moja vrsta i to zna.#
     "Kvat, počela si da rasturaš svoje osinje gnezdo i da pakuješ delove pre nego što smo znali da dolaze maške. Otkud to?"
     #Plima događaja je pokrenuta.#
     "Misliš?" Kvat nikad ništa nije govorila jednostavno. Ili je barem imala sasvim naopak smisao za humor. Što se Tobija tiče, možda je za Kvat bilo urnebesno smešno kad izgubi jednu nogu. Jednom ju je video kako iz čista mira skida jednu nogu uz čudan, mljackav zvuk. Pretpostavljao je da je to stenjanje ili krik, ali možda je u pitanju bila i društvena igra.
     #Nema izlaza.#
     "Prilično si fatalistična, balegarko."
     #Ali postoji ulaz.#
     Tobi nije uspeo da izvuče iz nje nikakvo dodatno objašnjenje, a kad su ušli videli su da je Skup već počeo. Kečevi i Petice su se raspravljali sa Bišopovima - iako su imali zajedničke pojmove o kulturi pa čak i neke drevne priče.
     Srećom, prvi deo je bio neka vrsta neorganizovanog plesa, i kroz veliku salu odjekivala je muzika dok su se Bišopovi mešali sa ljudima koje su pokupili na Novom Bišopu, poslednjem svetu sa koga su pobegli. Srećna rulja. Osim, naravno, dežurnih oficira - nijedna Porodica nikada ne sme da se sasvim opusti.
     Tobi je pokušao da sustigne raspoloženje Skupa. Kvat je želela da ostane u uglu, daleko viša od svih ostalih, očiju upravljenih u daljinu. Tobi se pridružio grupnom plesu, čijih reči se sećao od detinjstva.

     Stavi ruke na kukove,
     Slušaj kako ritam zove.
     Malo njiši nogama,
     Igraj lepo sa nama.
     Pruži ruke napolje,
     Biraj od svih najbolje.

     Nije bilo naročito dostojanstveno, ali Skupovi najčešće i nisu takvi. Tobi je pretpostavljao da zna kakvu strategiju je njegov otac izabrao.
     Neka se svi opuste i neka se osećaju povezanim. Podstakni ih da igraju i pevaju, i neka se prisete davnih proslava na matičnom svetu. Pusti im glasnu, ritmičnu muziku. Iznesi keramičku burad u kojoj su stajali grožđe i žito, dajući viski, pivo i vino. Neka se Porodica dobro natopi alkoholom. Iako su enzimi koje svi nose u krvi dovoljni da smanje efekat, piće svima podiže duh, pradavnim osećanjem ponosa, samouverenosti - i nemira. Onda malo pojačaj muziku. Potom im postavi pitanje koje zahteva njihove sposobnosti, njihovo osećanje šta predstavlja Porodica Bišop i kuda bi trebalo da se pođe.
     Tobi je znao šta Kilin smera, ali nije bilo razloga da ne uživa u tome. Igrao je sa Besen, popio je malo oštrog mladog vina, pustio da mu se ulije u glavu.
     Ali ne toliko da ga omami. Njegov otac je imao mnogo problema sa alkoholom, u dugim godinama po smrti Tobijeve majke. Kilin je potom sreo Šibo i ostavio se pića, sabrao se i ubrzo postao Kapetan. Tobi je malo poznavao biologiju, ali znao je da deca mogu lako da naslede od roditelja potencijalne slabosti - pa je zato pazio koliko pije. Nije mogao da se oslanja samo na male enzime-pomagače.
     Bio je to lep Skup. Čak je počeo da se oseća prijateljski prema Cermu. S obzirom na to koliko ga je Cermo gnjavio, to je sigurno bila posledica alkohola.
     Cermo je imao kožu boje svetle čokolade, prosto vidljivo slatku pod blagim svetlom. Tobiju se u njegovoj Porodici dopadalo to što su sačuvali u životu sve drevne razlike među ljudima. Bilo je očiju i crnih i smeđih i plavih, kože i glatke i grube, žute, ružičaste i smeđe, noseva tankih i šiljatih ili širokih i pljosnatih ili malih i prćastih. Nešto u njihovim genima nije dopuštalo da se razlike stope i nestanu tokom generacija. To ih je činilo zanimljivim, kao prizvuk onih vremena kada su se ljudi prilagođavali različitim mestima time što bi im se oči iskosile da bolje vide, ili bi koža potamnela da odbije sunce, ili bi lica postala punačka da ne gube toplotu.
     Nije mu smetalo što im je to učinila priroda, sporom, dugom selekcijom. Razlike su bile kao drevna knjiga, pune nerazumljivih poruka iz časne prošlosti, vrednih čuvanja. Njemu su se sopstveni široki nos i kose oči činili veoma praktičnim. Kao i tamna koža i bodljikava brada što je tek počela da mu niče. Nasleđe. Duboka istorija.
     Utom se glasna muzika završila. Vreme za odluku.
     Kilin je počeo da govori. On nije bio kićeni govornik, kao neki koje je Tobi slušao, ali je njegov jednostavan, otvoren način izlaganja prosto plenio pažnju. Saopštio im je teške činjenice o sudbini koja ih čeka. O dolasku maški. O rezervama goriva na 'Argu'. O ravnoteži vazduha, vode i tečnosti. Zasad je sve bilo dobro, ali nije bilo dovoljno za dugo, brzo putovanje van Galaktičkog središta, u neko eventualno utočište.
     Kvat je govorila o verovatnim planovima maški. Juriće za 'Argom' i naterati ga u virove oko Pravog Centra. Da ostane zarobljen tamo.
     Potom se Kilin priključio na čulnu mrežu Porodice. Svaki član je jednim okom video drevni zapis, a ispod njega značenje. Kilin je glasno čitao odlomke.
     "Istrpela pet vrsta žive smrti u večito sjajnoj, svetoj vrelini. Znači, postojalo je vreme kada su maške padale pred nama!"
     Porodica se komešala, zagledana u prašnjavu prošlost.
     "Koja će se podići kao i mi koji napredujemo ka zaklonu i biblioteci."
     Kilin je stajao na uzdignutom podijumu, dominirajući skupom. Glas mu je postao snažniji, ne kao govornički trik već od istinskog ubeđenja. "Otišli su tamo. Odavno. Iako su i ona i ostali bili 'i dalje grozničavo spremni da brane biserne palate čovečanstva' - ipak su otišli."
     Začuli su se glasovi odobravanja. U njima se osećao žalobni prizvuk, želja za vezom sa sopstvenom slavnom istorijom. Neku su jecali. Drugi su psovali.
     "Sada smo opkoljeni maškama. Okomile su se na nas. Istina", pokazao je Kvat, "imamo saveznike. Kvatina vrsta nas takođe prati, i nose onu njihovu ogromnu alatku, Kosmički Krug. Moći kojima mi ne vladamo, tačno. Metodi koje ne možemo da razumemo, tačno. Oni su živa bića i nude nam pomoć baš zbog te svete veze, zbog onoga što dele svi koji su se prirodno pojavili iz atoma same galaksije."
     Začuli su se promukli uzvici zahvalnosti Kvat. I besa protiv maški.
     Kilin je zastao, bes je brzo jenjao, i na njegovo lice vratila se staloženost. "Ali čak i uz njihovu pomoć, samo mi možemo da odlučimo kuda da pođemo."
     Kilin je polako prešao pogledom preko lica koja je tako dobro poznavao - bilo ih je više od tri stotine. "Svi smo imali rođake koji su izginuli boreći se protiv Kvatine vrste. To razdoblje je završeno. Sada se borimo rame uz rame sa onima koje smo zvali Kiberi, a sada ih zoveno Mnogonošci."
     Nešto u njegovom držanju prizvalo je tu nedavnu prošlost, i to tako da mu je pomoglo. Tobi je video kako to deluje na skup. Kilin je onaj koji je padao kroz rupu što su je Kiberi načinili, pravo kroz planetu - i preživeo je. Kilin je putovao unutar Kibera, Kvat, kao zatvorenik - i preživeo je. On je razgovarao sa magnetnim bićem koje je govorilo sa samog neba. A pre toga, upravo Kilin se pogađao sa Bogomoljkom i izborio se za slobodu.
     Sada je čitava ta duga istorija bila na Kilinovoj strani. Oči su mu plamtele. Naređivao je na svoj ozibljan način, a ljudi su ga slušali.
     "Možemo da biramo: da se okrenemo i borimo, i u tom slučaju ne znamo kakve su nam šanse. Ili da bežimo sa nadom na uspeh."
     Sve ih je obuhvatio blistavim pogledom. "I to je to? To je sve?" Ljutito je nabrao usne. "Ne! Ne! Tvrdim da postoji i treći put - put koji nam je otvorio ovaj natpis naših davnih predaka."
     Tobi je zastenjao, shvativši koliko je Kapetan opčarao sve prisutne. Moćni glas koji je zapljuskivao Porodicu Bišop bio je siguran i uveren - ali Tobi nije. Znao je šta sledi, i bio je obuzet bespomoćnim užasom.
     "Možemo da pođemo za njima - za drevnima. U onaj zaklon koji su tražili. Možda je još tamo!"
     Porodica se meškoljila i mrmljala.
     "Naravno, oni su imali moći koje ne možemo ni da zamislimo - dabre. Metode koje ne možemo da razumemo - dabre. I zato su njihovi potomci - naši rođaci! - možda još tamo. Porodica ili Porodice - 'gde prebiva večnost'. Šta to može da znači? Šta to može da nam obeća? Hajde da pođemo - da pođemo i saznamo!"
     Po grmljavini vatrenog pristanka koja se podigla, odjekujući, svuda oko njega, Tobi je znao da su osuđeni na očajnički kurs, i iako je voleo svog oca i želeo da ga prati, obuzeo ga je takav strah da su mu kolena izdajnički zaklecala.
     Zašto otac to čini? Kuda je nestala njegova opreznost? Ugrožava čitavu Porodicu da bi saznao... šta? O prošlosti. O značaju Porodice.
     Nezvana se javila Ličnost Šibo. Njeno bledo prisustvo bilo je blagi glas preko zbrke uspaljenog slavlja koje je trajalo svuda unaokolo, sa mnogo sudaranja laktovima, srećnog znojenja i razjapljenih usta.
     Oni ne znaju šta on zapravo želi. A zna li i on? Volim ga, onoliko koliko jedno ovako srozano ja kakva sam postala može da voli. Ali sada ga se i bojim. Obećao nam je zaklon. A možda će ispasti lažov.









7. ZAMRZNUTA ZVEZDA
     Šiljate antene odražavaju bleštavo ultraljubičasto svetlo sa diska u dubini. Oblici se menjaju. Žive među oblacima urušavajuće mase - tamne i smežuravaju se pod naletima zračenja. Infracrveni šiljci, oštri gama zraci.
     Među pokretnim oblacima kreću se srebrnasta obličja koja menjaju oblik kako bi se prilagodila funkciji. Tečni metal se preliva i očvršćava. Pojavljuje se nova alatka: tamni titanijum. Funkcioniše kao skladište bogatog indijuma. Žvaće i vari.
     Žeteoci se kreću u dugim elipsama, visoko iznad snažnog sjaja diska. Dok se roje, zauzimaju precizne položaje, geometrijske matrice. Njihova strategija prikupljanja zapremine je samosvojna, potpuno praktična, jednostavan algoritam. Ali ipak stvaraju delikatne oblike koji se razvijaju, deluju i ponovo se sklapaju u sporoj, veličanstvenoj lepoti.
     Imaju još jednu, duboku funkciju. Međusobno povezani, stvaraju makroantenu. U jednoglasnom horu, prenose složene nizove digitalnih misli. Nikada ne učestvuju u prepletenim tokovima smišljenog delovanja, kao što ni molekuli gasa ne učestvuju u zvucima koje prenose.
     Preko svetlosnih minuta razgovor narasta, sudara se i odzvanja.

     Uporni su, ti primati.
     Nisam/nismo ni pokušali da ih istrebimo.
     Zasad.
     Tačno; moram/moramo prvo još da naučimo.
     Zamka je uspela?
     Susret je funkcionisao prema planu. Mi/vi smo saznali precizan položaj njihovog broda kada su posetili olupinu svog ranijeg obitavališta.
     Dobro je što smo tako dugo čuvali tu strukturu.
     Omogućila je uspešno nameštanje mikrosenzora.
     Direktna infiltracija?
     Eksplozija ih je bacila na primatski brod. Potom su se ukopali unutra.
     To deluje kao nepotrebna opreznost.
     Ranije smo bili suviše brzopleti, pa smo samo uništavali sve njihove ekspedicije koje bi pošle ka Smrznutoj Zvezdi.
     Nepogodan izraz. Crna rupa je mnogo plemenitija nego što te reči podrazumevaju.
     Ali ipak je u ranom razdoblju galaksije začeta iz semena jedne jedine supernove. Već je milion puta nadrasla početnu masu, ali to ne menja njenu prirodu.
     Ali zašto smrznuta? Ona živi u vatri.
     Smrznuta je samo njena slika u prostoru-vremenu. Sa moje/tvoje tačke gledišta, progutanoj masi potrebna je večnost da bi konačno sišla niz grlo zaborava.
     Pa dobro; ti tehnički detalji više gnjave nego što objašnjavaju.
     Tačno, što se tiče nekih tvojih/mojih delova.
     Ali primate i dalje nešto privlači u taj sektor. Ti/mi si nekim neobičnim izrazom opisao njihov način razmišljanja.
     Glasio je kao leptiri na sveću.
     Bio logika je tako prosta. Tako linearna. Kako da budem/budeš siguran u njihovu obradu? Da spoznamo njihove umove?
     Nemoguće je.
     Ali uz izvore...
     Činjenica je da postoje pitanja koja ti/mi ne možemo spoznati čak ni u principu.
     Sećanje se vraća - da. Neke istine nikada se ne mogu dokazati, nikakvom logikom.
     Nisam/nismo mislili na tako očitu teoremu. Slepe tačke vrebaju već u samom načinu poimanja svemira. Njih ništa ne može da nadoknadi.
     Nećeš/nećemo valjda reći da je moja/tvoja vrsta jednako slepa kao ti primati?!
     Svi razumni oblici imaju sistem za filtriranje sveta. U tome su svi slični.
     Zar hoćeš/hoćemo reći da nije moguće u potpunosti razumeti niže oblike i njihove primitivne poglede na svet?
     Upravo tako.
     Nedostatak razumevanja po tako ozbiljnom pitanju vrlo je uznemirujući.
     Dosta mozganja. Što se tiče praktičnih pitanja, mi/ja se protivimo uništenju ovog poslednjeg upada primata. To bi nas/me skupo koštalo.
     To se odnosi na kvazimašine.
     One prate primatski brod i štite ga.
     Sa njihovom vrstom sam/smo imali i ranije posla.
     Njihove sposobnosti veće su od ljudskih. Meni/nama su već dosta naudile.
     One su alatke! Mi/ja ih koristimo da pratimo ljude.
     Nose sa sobom petlju zakrivljenog diskontinuiteta. Zato je praćenje jednostavno. Ali to bi moglo biti vrlo neprijatno oružje, ako se okrenu protiv mene/tebe.
     Podsećam/podsećamo te da smo već imali nekoliko takvih diskontinuiteta - nekada. Nažalost, izgubljeni su u napadu na Klin, davno.
     Ozbiljna greška, jedna od mnogih kojima sam se ja/ti protivio.
     Nema potrebe da se raspravlja o tome.
     Dobro rečeno, s obzirom na to ko je pogrešio.
     Bespredmetno razglabanje. Iskustvo je apsorbovano u svim našim ličnostima.
     Nenaučene lekcije i dalje nanose bol.
     Niko nije mogao očekivati da će Klin progutati, svariti i potom iskoristiti diskontinuitete - da se izgradi dalje. Da postane još teži za prodor.
     Opreznost bi me/nas poštedela ove poučne lekcije.
     Sada znam/znamo da niko ne može čak ni u principu spoznati stohastičku geometriju unutrašnjosti Klina.
     Izgovori su sada bespredmetni. Mnogo bi nas/me koštalo ako bismo napali kvazi-mašine i njihov diskontinuitet.
     Davno sam/smo se složili da upotrebimo ljude protiv kvazimašina. Sada su izgleda sklopili savez sa njima. To nisam/nismo mogli da očekujemo. Ugljenični život poštuje protokole koje mi/ti još ne poznajemo. I ni ne moramo da poznajemo.
     Bilo bi dobro da je tako. Ali oni su postojali pre naše vrste, pa...
     Mnogi od nas/vas odbacuju tu tezu.
     Zašto? Organski oblici su nastali prvi.
     Postoje filozofije koje tvrde da su prvi materijali bili metal i keramika, da su nastali u elektrolitičkim pražnjenjima, iz nakupina gline i gvožđa. Ugljenični oblici nastali su njihovim unazađivanjem.
     Istorijski zapisi pobijaju takve teorije.
     Svejedno, tvoji/naši dragoceni zapisi ne objašnjavaju zašto bi trebalo da se plašimo ljudi. Zašto naročito ljudi? Bilo je i drugih ugljeničnih oblika.
     Koje smo istrebili.
     Bez dvoumljenja.
     Tačno. Ali tvoji/moji unutrašnji tokovi govore da treba dokučiti ljude.
     Trebalo bi da ih makar malo oštetimo. Da im smanjimo moći.
     Treba se čuvati diskontinuiteta.
     Ljudski brod je umereno zaštićen, ali ti/ja možemo da ga produktivno oštetimo. Nema potrebe da prođu neozleđeni.
     Otkrivanje njihovog broda unutar mase galaktičnkog otpada uspeva samo povremeno. Osim toga, kvazi-mašine i njihov diskontinuitet izobličuju čitavo područje, otežavajući precizno lokalizovanje.
     Akcija je najbitnija! Znaš/znamo da su već razgovarali sa jednim pripadnikom magnetnog carstva.
     To je bio vrlo nezgodan obrt. Potvrđuje podatke koje nam je predao podum.
     Koji to?
     Mi/ti smo preneli proučavanje preostalih primata na (>A ). On se obmotao oko planete sa koje primati potiču.
     I nije do sada izvestio ništa korisno.
     Istina. Ali (A ) je uredio da primati poveruju kako imaju svoj brod, i slobodu kretanja. To je u mnogome pojednostavilo - s obzirom na psihologiju primata - postupak njihove upotrebe. Sklopili su savez sa kvazi-mašinama, i to ih je dovelo ovamo.
     Zašto smo/ste uopšte uključili kvazi-mašine? Čitava ova priča više komplikuje nego što otkriva.
     Oni možda znaju ono što primati ne znaju.
     To je ogromna masa.
     U pitanju je ono što mi/vi ne znamo. Ono što tražimo.
     A ne znamo šta je ta tajanstvena stvar. Dosta mi je tih komplikacija. Dovedi tog (A ), da mogu/možeš zagrabiti iz njega.
     Učinjeno. (A ) će doći svetlosnom brzinom. Dotle bi mogli da učinimo još nešto.
     Znači, priznaješ da ljude treba ispleviti, umanjiti.
     Predlažeš/predlažemo novu zamku za njih? Nešto da ih privuče, što će nam dati poznati vektor.
     To bi moglo da razjasni osnovno pitanje.
     Koje to?
     Šta oni traže ovde? Ugljenični oblici venu pod uticajem jakog zračenja.
     Tačno, ovo nije njihova oblast.
     Još dublje pitanje - zašto mi/vi toliko brinemo zbog njih? Mogli bismo jednostavno da ih pobijemo.
     Drugim rečima, zašto mi/vi postojimo? Je li neophodan kritički glas? Da li naša podeljena inteligencija postoji samo da bi me/te nervirala?
     Dosta razglabanja. Na posao!









Drugi deo: JEDAČ SVIH STVARI









1. OZBILJNA POTERA
     Tobi je oprezno odmeravao Besen. Zašto ga ne ostavi na miru?
     Kao i većina žena, ona je smatrala da razgovor o onome što te muči može da ti pomogne. Očito. Automatski.
     Tobiju je iskustvo govorilo da od toga stvari obično postaju još gore. Kad nejasni, magloviti problemi iziđu na blistavo dnevno svetlo, kad se izoštre i usjaje od reči, postaju još veći - i još gori. Barem njemu.
     Uzdahnuo je. Obedovali su u bučnom zajedničkom restoranu. Ljudi su svuda oko njih razgovarali; velika odaja bila je puna živahnih nagađanja o predstojećoj misiji.
     Prošlo je nedelju dana od Kilinovog dramatičnog govora na Skupu. Nedelja provedena u probijanju ka blistavom, zvezdama načičkanom Pravom Centru. Nedelju dana 'Argo' je pulsirao, brujao i tutnjao na snažnim vetrovima plazme. Ljudi su izgleda uživali.
     Napeta pustolovina bolja je od čučanja u mestu i razglabanja o problemima. Porodica Bišop umorila se od lakog života na 'Argu'. Divan brod, veličanstveno nasleđe od dalekih, vremenom izbledelih predaka, svakako - ali ipak je to bila samo mudra konzerva. Prema Tobijevom mišljenju, Bišopovi nisu baš najbolji kada nemaju ništa pametnije nego da pričaju. Kao sada.
     "Lepo od tebe što se raspituješ", konačno je rekao, trudeći se da deluje diplomatski. Besen je, ipak, pokušavala da ga izvuče iz nadurenog ćutanja. "Ali ne podbadaj me više."
     Saosećajno mu se nasmešila. "Ponekad se zatvoriš kao vakuumska zaptivka."
     "U poslednje vreme pun sam adrenalina, to je sve."
     "Pa naravno." Izgledala je iznenađeno - zbunjeno je nabrala usne. "Maške su prilično zaostale za nama."
     "Uf!" frknuo je Tobi. "Pacov u kavezu može da juri tamo-ovamo koliko god hoće."
     "Nismo zarobljeni!"
     "Ne vidim nikakav izlaz - a ti?"
     "Vidim ih dosta. Još nismo ni ugledali disk oko crne rupe. Tamo će možda biti mesta za skrivanje..."
     "Maške poznaju ovo mesto. Sigurno imaju pokazivače rasute svuda okolo. Pametne su one."
     "To niko ne zna."
     "Ali je sasvim verovatno. Nešto u Pravom Centru odavno opseda maške - i Kvat tako kaže."
     "Zar veruješ u sve što kaže to ogromno skladište nogu?"
     "Naravno. Ona bar ne pokušava da me razvedri."
     Besen se ljupko namrštila. "Hmmm. Stvarno si utučen."
     "Samo se ne radujem." Tobi je otpio malo lotosovog soka i uzeo žitnu kocku. Kucnuo je njome o sto, i napolje je izgmizao mali beli crv. "Jedini način da izbaciš ove stvari", rekao je gadljivo, odgurnuvši ga rukom.
     "To je zbog one Erike, ona ih je oslobodila."
     "Lako je pogrešiti kada ne umeš da čitaš uputstva."
     "Trebalo je da pita Aspekte!"
     Erika je pre više godina greškom otvorila samozagrevajuću epruvetu sa smrznutim humusnim crvima, i otad je njeno ime za gladne i iznervirane ljude predstavljalo svakodnevnu psovku.
     Tobi je saosećao sa njom. Kako je mogla znati da će iz epruvete nahrupiti ružni crvi, spremni da jedu sve redom - to im je, uostalom, i posao. Toliko su uplašili sirotu Eriku da je ispustila epruvetu. Ko bi pomislio da će se crvi uvući baš u žitne useve? Bili su predviđeni za povrće i jabukovo drveće, tako je pisalo na etiketi, na nekom davno mrtvom jeziku. Na Erikinu nesreću - i njihovu - ona je otvorila kutijicu dok se nalazila u žitnoj kupoli. Tobi je slegnuo ramenima. "Naporno je radila na setvi."
     "E, ja mislim da je Kapetan trebalo da je izbičuje."
     "On ne voli bičevanje."
     "Nije bitno šta Kapetan voli ili ne voli", strogo je rekla Besen. "Najvažnije je ono što je dobro za Porodicu."
     "Naravno. A pametan Kapetan će umeti da zagreje posadu za ono što on želi."
     Besen je žmirnula. "Aha, znači ti tvrdiš da nas je Kapetan naveo da igramo njegovu igru, iako čujemo različitu muziku?"
     "Mož' bit."
     "A nećeš da to javno kažeš. Iz odanosti?"
     "Ne volim da idem protiv njega."
     "Pa, svakako ne bi bio popularan."
     "Dabre - a moram da priznam da je moral zaista na visokom nivou." Pokazao je rukom po restoranu, punom živahnih lica. Prosto se osećao električni miris prigušenog uzbuđenja. Ljudi koji su tako dugo u bekstvu oduševljeno su dočekali tešku poteru; bilo je to uzbuđenje poznate opasnosti.
     Besen je zabrinuto nabrala usne. "Ne misliš valjda da je ovo samo način da se pobegne od maški?"
     "Ne znam o čemu je zaista reč." Tobi je ljutito lupkao žitnom kockom. Na sto je ispao još jedan beli crv. Sa uživanjem ga je zdrobio palcem. "Vredi biti oprezan."
     "Dvaput tražiš crve?" nasmešla se Besen.
     "Svuda ih može biti."
     Besen se pribrala, očito rešena da oboma promeni raspoloženje. "Hajdemo u osmatračnicu, da pogledamo napolje."
     "Super." Tobi je odgurnuo žitnu kocku, a onda se predomislio, još jednom je protresao - nije se pojavio nijedan crv - i zagrizao je. "Hmmm, nije loše - kad si mrtav gladan."
     "Ti si uvek mrtav gladan. A otkako smo sreli jedro-zmiju, imamo dovoljno hrane."
     "Idemo." Tobiju je bilo drago što je smislila izlaz iz neprijatnog razgovora. Nije želeo da njegovo neraspoloženje utiče na ostale, pogotovo što je njegov otac uspeo sve da ih povuče, toliko da su satima naporno radili ne prestajući da se smeše.
     Pošli su širokom spiralnom stazom ka 'Argovom' srcu. Posada je sada naporno radila u agro kupolama. Nivo spoljašnjeg zračenja rastao je svakog sata. Mračno infracrveno, oštro ultraljubičasto, nevidljivi spektri koji su napadali useve. Polarizovali su kupole do maksimuma, ali energija se i dalje probijala. Bilo je pravo olakšanje zaboraviti sve to, skljokati se u mreže unutar osmatračnice i gledati blistavi sjaj napolju.
     Osmatračnica u prohladnom, mračnom srcu broda bila je prepuna, i Tobi nije mogao da nađe dobro mesto. Polje puno zvezda bilo je zbunjujuće, prošarano neobičnim mrljama zračećeg gasa. Neko na mostu prebacio je na doplerske frekvencije i pojavile su se pojedinosti. Plavičaste nijanse izdvajale su sve ono što se kretalo ka 'Argu', a sve ostalo je gotovo nestalo.
     I pojavile su se: jedanaest blistavih tačkica, pravilno raspoređenih po krugu.
     "Ne može se promašiti", promrmljao je Tobi.
     "Maškama je svejedno da li ih vidimo", rekla je Besen.
     "Ili možda to i žele."
     "Zašto bi? Bilo bi efikasnije da se prikradu."
     "Možda hoće da nas uplaše."
     "Zbog čega?"
     "Možda da bismo uradili ovo što upravo i radimo", mračno je rekao Tobi.
     "Hej, pa udaljavamo se od njih." Pobunila se levo od Tobija krupna žena orlovskog nosa, munuvši ga laktom. Pripadala je Kečevima, iz pustara na Adutu. Naučena da bez pogovora sledi vođu.
     "Dabre, bacamo im prašinu u lice", dodao je neki muškarac, Petak.
     "Možemo da prestignemo svaku prokletu mašku", ponosno je izjavila neka druga žena. Po naglasku se videlo da pripada Dvicama - Tobi je jedva mogao da je razume.
     Zaškrgutao je zubima. "Dabre, dabre. Samo sam mislio..."
     "Nije u redu da Kapetanov sin bude takav." Žena sa orlovskim nosem ga je opet munula laktom.
     "Izvinjavam se, braćo i sestre", rekao je Tobi, iako je već počeo da se nervira. "Uf, izvin'te me."
     Ustao je i probio se kroz zbijena tela. Činilo mu se da ga svi gledaju sa prebacivanjem. Ili da izbegavaju njegov pogled. Besen je pošla za njim. "Ta matora veštica je prava alapača", šapnula je. "Svi sa Aduta su takvi."
     Tobiju je već bilo krivo zbog sukoba, pa se pre izlaska iz sobe zaustavio da još jednom pogleda ekran. Članovi Porodice Bišop su mrmljali, nagađali, čak su se i smejali - i to ne samo oni sa Snegobara. Raspravljali su, smejali se i gurkali sa Porodicama Karata. Iz mase je dopirao električni miris, nemirno uzbuđenje.
     Tobiju je sinulo da odaja nije toliko natrpana samo zato što svi žele da pogledaju napolje, nego i zato što je pružala mesto za skupljanje, ogovaranje i gunđanje. A to im je izoštravalo osećanje jedinstva Porodice pred spoljašnjim ambisom.
     To je bilo najvažnije - da se drže zajedno. Na 'Argu' su se nalazili uglavnom Bišopovi sa Snegobara, ali i Porodice sa planete koju su kasnije posetili, koju su njeni stanovnici zvali Adut. Tamošnje Porodice imale su Tobiju nerazumljiva imena - zvale su se Kečevi i Dvice, Pubovi i Petaci. Imali su i Kraljice, mada ta porodica nije imala ništa zajedničko sa porodicom Kraljica sa Snegobara.
     Kilin je Porodice sa Aduta zvao Karte. Svi odreda bili su duboko odani i spremni da slede prodorne vođe. Na Adutu su imali za vođu nekog ludaka koji je sebe prozvao Njegova Vrhovnost, divljeg tipa koga su Bišopovi na kraju morali da ubiju. Karte su na osnovu toga zaključile da treba da prenesu odanost na Kilina.
     Sve zajedno nije imali nikakvog smisla, ali tako je bilo sve u vezi sa Adutom. Tobi je smesta odbacio pomisao da su Karte dobili imena po nekoj drevnoj igri. Možda je postojala igra sa njihovim imenima, to da. Ali Porodice su drevne i svete, i nisu ni u kakvoj vezi sa takvim bezvezarijama.
     Ipak, Adute je bilo teško svariti, jer bili su tvrdoglavi i glupi. No, ni oni sa Snegobara nisu bili cvećke, kad malo bolje razmisliš.
     Rukovi su voleli da istresaju nos prstima, tako da je rezultat leteo unaokolo. Ako bi se neko našao na putu, glasno su se smejali. Ona žena orlovskog nosa mogla je biti i od Rukovih.
     S druge strane, Pioni su smatrali da je sasvim u redu kakiti pred slučajnim prolaznicima. Potpuno prirodna funkcija, tvrdili su. Zašto da se stide zbog toga?
     Najtovi su podrigivali i prdeli i u najsvečanijim prilikama - čak nisu ni primećivali da to čine.
     Bišopovi su pljuvali kad god im padne na pamet, a to je bilo prilično često.
     Rukovi su voleli da piške po biljkama, tvrdeći da je to deo velikog Životnog Kruga, i da im to prija.
     A Kingovi su bez zazora kašljali ljudima u lice, i pri tom se smešili. Pričalo se da je u starim vremenima Citadela porodica Kraljica čak javno vodila ljubav, tabana uperenih u tavanicu, i sevajući stražnjicama. Imali su nekakvu teoriju kako to podstiče jedinstvo zajednice. Tobi nije verovao, jer bilo je potpuno fantastično - ali ko može tačno znati šta su mislili i radili ljudi u tako davnoj prošlosti?
     Ipak, Porodice sa Snegobara uspevale su da prevaziđu te razlike, postupke koji su ostalima izgledali nepristojno, i ostali su na okupu. A osim sitnih sukoba, bili su takvi i prema Adutima, iako su ovi bili stravično tvrdoglavi, a i mljackali su dok jedu. Porodica nad Porodicama.
     Tobi je znao da mu je obaveza da čuva jedinstvo. Mada mu se to nimalo nije dopadalo. Pljesnuo je pesnicom po dlanu i izišao iz pretrpane sobe.
     "Stvarno te je povredila?" zabirnuto je upitala Besen.
     "Nebre. Zaboravi." Ali znao je da on neće zaboraviti.









2. RAZNETA ZVEZDA
     Tobiju je nedostajalo to što Kvat više ne živi napolju. Tako veliko stvorenje trebalo bi da je slobodno pod zvezdama, a ne zatvoreno unutra.
     Bio je siguran u to, iako je znao da se Kvatina rasa razvila od vrste koja je rila pod zemljom, i koja se najbolje osećala u dubokim, udobnim jazbinama. Čudilo ga je što je takva vrsta uspela da razvije inteligenciju. Činilo mu se nemoguće da nešto što gamiže po tamnim, smrdljivim hodnicima i izlazi samo lova radi može da razvije bilo kakvu pamet. Sa druge strane, prisetio se, i ljudi su često obitavali u pećinama, ili je barem Isak tako tvrdio. I dalje se nije znalo šta pokreće razvoj inteligencije kod neke vrste. Uostalom, i maške su bile vrlo pametne, a niko se nije sećao kada i kako su to stekle. Čak ni Isak.
     No, najviše mu je bilo žao što je Kvat sada unutra zbog toga što više nije imao izgovor da izlazi u šetnju po oplati broda. Osećao je da sav bridi od nemirne energije koju nije mogao da utroši ni vežbama u bestežinskom stanju. Tešilo ga je što sada, kad posećuje Kvat, može da vežba kretanje u niskoj gravitaciji.
     Kvat se zasad smestila u napuštenoj agro kupoli. Visoki krovni luk slao je odjeke Tobijevog huktanja i stenjanja dok se odbijao od zidova. Prelebdeće preko kupole, možda će pokušati i da malo jedri na struji iz ventilatora. Jureći ka suprotnom zidu, naglo je zamahao rukama kako bi prebacio noge napred, da posluže kao opruge koje će upiti ubrzanje i odbaciti ga na drugu stranu. Sve zajedno, mnogo zabavnije od podizanja mrtvog tereta, kao da je nekakva zaostala mašina.
     Kvat je stajala nasred poda kupole, njišući očima dok je pratila Tobijev let. Začuo je siktavi ton njenog prebacivanja:
     #Ulažeš previše nepotrebnog napora.#
     "Ne bih ni mislio da će me ogromna bubašvaba razumeti."
     #Moj narod ne bi nikada ni zavirio u vaše prljave kuhinje kao te bubašvabe.#
     "Da, ali jedete stvari od kojih bi svakoj poštenoj bubi pozlilo."
     #Moj narod je nekada lovio takve kao ti da se malo zasladimo.#
     To je zapanjilo Tobija. Zgrabio je isturenu čeličnu šipku i zadržao se na njoj, dašćući. "Stvarno?"
     #Nastali su na našem svetu, i spadali su u primate, kako vi sebe nazivate. Nisu bili vešti kao vi - nisu bili lovci. Samo su mljackali plavo-zelene crve koji su obitavali u trošnom drveću.#
     "Jesu li, ovaj, jesu li ličili na nas?"
     #Po inteligenciji? Ne. Imali su tanušne ruke i noge, kao i vi. I iste fiksirane oči, usađene u lice. Nisu mogli da okrenu glavu za pun krug. Bili su vrlo ograničena stvorenja - kao i vi. Ali bili su veoma ukusni, a njihova kičma, dugo zagrevana nad vatrom, sama bi pukla i ispustila divan plavi miris. Bilo je pravo uživanje isisavati gustu, krckavu srž iz pocrnelih kostiju.#
     "Fuj. Slušaj, bubetino, ja pokušavam da te smatram za drugara, ali ako nastaviš ovako..."
     #Bila je čast postati makar i mali zalogaj za NAROD.#
     Tobi je osetio velika slova u Kvatinom šištavom unutrašnjem glasu, pa je odlučio da više ne poteže to pitanje. Kvat je ozbiljno mislila. Možda je uobičajeno da sva inteligentna bića smatraju sebe krunom evolucije, a sve ostale, u najboljem slučaju, pametnim životinjama. Inteligencija i egomanija uvek idu ruku pod ruku. Ili pipak pod pipak.
     S druge strane, šta da je Kvat hiljadu puta manja? Bilo bi nebitno što je superinteligentna - kad bi je Tobi istresao iz svoje posteljine, zgazio bi je bez razmišljanja. Sigurno je ne bi pitao šta misli o smislu života.
     "Mislim da sasvim lepo mogu i bez takvih počasti. Uostalom, mnogooka, izgleda da si se ovde sasvim lepo smestila."
     #Nadam se da će moji ekskreti pomoći da tlo oživi.#
     "Vrlo velikodušno od tebe. Slušaj, poslali su me da te pitam - šta tvoj narod radi u onim svojim brodovima?"
     #Ne znam. Ali mogu da pretpostavim.#
     "I dalje tegle onaj ogromni obruč. Sad je još svetliji, kao slonovača."
     #Nose taj veliki teret kao zaštitu od maški. Naši najdrevniji zapisi predviđaju još neku veliku ulogu za njega.#
     "Svakako ih drži na rastojanju. Ali zašto nam se tvoji približavaju?"
     #Možda će vam biti potrebni. Približava se trenutak obrata.#
     "Uf, kakvog sad obrata?"
     #To je isturena tačka na inače glatkoj krivulji, pametni moj crve.#
     "Opet geometrija. Između Isaka sa njegovim brojevima i tebe sa matematičkim frazama, prosto ne znam..."
     #Kad se bolje pogleda, čitava stvarnost je geometrija.#
     "Ma nemoj! Slušaj, kad zagrizem jabuku, ukusna je. Gde je tu geometrija?"
     #U /neprevodivo/.#
     Tobi je mrzeo situacije kad bi Kvat rekla nešto što programi u njegovoj glavi, i u Kvatinoj, ne bi mogli da razumeju. Zato bi on čuo samo trenutak zujanja, a onda duboko, ravno /neprevodivo/. "Dobro, a gde je geometrija u poljupcu?"
     #Za moju vrstu to je sasvim jednostavno. Odnosi imaju ukus /nepoznato/ i /neprevodivo/. Sve drugo ne bi imalo nikakvog /nepoznato/.#
     "Oh, kako je to jednostavno. Baš sam bio glup."
     #Moj program oseća da u tvojim rečima postoji još nešto.#
     "Dabre, mi to zovemo sarkazam."
     #Ne mogu da razumem taj odnos.#
     "Hajde da kažemo da je /neprevodivo/, stari druže."
     #Sad mislim da razumem. Kod nas bi to možda bilo /nepoznato/.#
     "Aaahhh!"
     Tobi bi se najradije postavio naglavce - i to je i učinio. Bilo mu je milo što može da se oslobodi osujećenosti pentranjem po držačima kupole, skačući preko velikih razmaka, sagorevajući kalorije da izbistri um. Unutra je postajalo toplo - kao i u celom 'Argu'. Kupole su upijale zračenje astronomskih vatrometa napolju.
     U oči mu se slivao znoj. Pentrao se preko greda, njihao se u gotovo bestežinskom stanju, a onda se puštao. Širio je ruke i mlatarao po vazduhu, nalik na nespretnu pticu, i polako padao ka Kvat. Ona ga je uhvatila u poslednjem trenutku, inače bi se zabio u palubu. "Uff! Hvala."
     #Pretvaraš se da si nešto što nisi.#
     "To je sasvim ljudski, bubetino."
     #I mi posedujemo taj element. Inače ne bismo pošli u potragu po zvezdama.#
     "Potragu za čim?"
     #Za /neprevodivo/.#
     "Oh, ne! Ne opet!"
     #Čini mi se da nas upravo znanje o stvarima koje ne možemo da kažemo čini sličnim, mali misleći.#
     Tobi je šutnuo mrtvo tlo, podigavši oblak sive prašine. I dalje je morao da se oslobodi napetosti, da razmisli o svom ocu. Skočio je i uhvatio se za jednu od Kvatinih teleskopskih ruku. "Možda bih..."
     - Tobi! Dovedi Kvat na most, odmah. -
     Kilinov glas ga je tolko iznenadio da je pustio Kvatinu ruku, zateturao se i pao u prašinu. "Dobro, ali Kvat neće stati u..."
     - Brže! -
     Pokazalo se da Kvat može da se zgrbi u hodniku pred mostom, da pruži dva oka na peteljkama do ulaza i da tako vidi većinu zidnih ekrana. Videlo se da joj je neudobno, jer čelične noge su joj bile povijene pod čudnim uglom i ukopane uza zid, ali nije se žalila. Kilin je želeo da Kvat isproba dodatne kanale za komunikaciju sa svojom vrstom, Mnogonošcima. "Uostalom, jednom sam proveo više dana u njenom trbuhu", nemarno je rekao Kilin.
     Tobi je na to žmirnuo. Ma koliko imao da mu zameri, znao je da je otac imao mnogo pustolovina sa Kvat. Možda su mogli da razgovaraju na neki način koga on nije ni svestan.
     Kilin je odredio nekoliko poručnika sa mosta da pomognu Kvat oko tehničkih problema pri korišćenju 'Argovih' dalekometnih antena.
     Most je brujao, ali Klin je pazio da održi brodsku disciplilnu, i uzbuđenje je ostalo kontrolisano - primećivalo se uglavnom na napetim licima i u suženim očima. Veliki zidni ekrani pokazivali su prizore koji su se smenjivali vrtoglavom brzinom. Obruč boje slonovače visio je između tri čudna, ćoškasta broda. Njihov oblik - opet geometrija, pomislio je Tobi - nekako je govorio da pripadaju Kvatinoj vrsti, čak i da to nisu znali.
     Sam obruč svetlucao je i treperio u neobičnim prelivima spektra. Preko njega su prelazili zlatni i purpurni blesci, a potom su se stapali u mlečno belo svetlo, kao kad masne mrlje tonu u duboko, crno more.
     Kilin je koračao po komandnoj platformi mosta, a čizme su mu odzvanjale po čeliku; ruke je držao na leđima. Tobi je znao da time krije od ostalih nervozno preplitanje prstiju, posledicu njegovih strepnji i napetosti. Kapetan mora da tako radi.
     Tobi je osetio da u njemu izviru briga i ljubav zbog očitog truda da zadrži kontrolu. Koliko li ga to košta? Hoće li iko ikada saznati?
     A imao je zbog čega da se brine, to se videlo. Zidni ekrani su treperili. Sada su prikazivali toliko čudan prizor da je Tobiju bilo potrebno izvesno vreme da shvati šta gleda. Na pozadini od hiljadu zvezda nalik na dragulje, a ne tačkice svetlosti, lebdela je svetlucava narandžasta lopta. Po njoj su se kovitlale oluje.
     Tobi je zaključio da je to samo zvezda neobične boje, ništa izuzetno - dok nije počela da bubri sa jedne strane. Plavi plamen liznuo je duž čitave usplamtele ivice. Ispupčenje je raslo, postajući žuto kao banana. Izgledalo je kao da se zvezda pretvara u divovsko jaje. Ali šta će se iz toga izroditi?
     Kilin se okrenuo i ugledao sina. Mahnuo mu je. "Čak i zvezde su njen plen."
     "A? Šta se dešava?"
     "Izvini - tako dugo gledam da sam zaboravio da život zvezda nije svakom tako očit."
     "Da ponovim - a?" Tobi je odavno navikao na očevo rasejano pričanje.
     "Ova zvezda samo što nije progutana. Vidiš?"
     Kilin je preleteo prstima preko komandne ploče. Tačka gledanja se udaljila od zvezde, koja je nastavila da bubri kao debeljkov stomak na gozbi. Ubrzo je u vidno polje ušla nemirna crvena mrlja, šireći se preko zida kao fleka. "Veliki disk", rekao je Kilin. "Porodica ima čitave legende o njemu. Neki ga zovu Oko Jedača."
     "Disk?" Tačka gledanja se sve više udaljavala.
     Tobi je sad shvatio da je narandžasta zvezda na samoj ivici ogromne ravni pobesnele, dimljive vatre. Ravan se kretala. Iz nje su se širile pruge krvavo crvene i usijano narandžaste boje, daleko u prostor, kružeći oko neke nevidljive ose. "Oh - usisaće zvezdu?"
     Kilin je prekrstio ruke i zagledao se u osuđeno sunce koje se izduživalo, pretvarajući se u kovitlac žutog plamena i tamnocrvenih vena. "Da - ali neće ga usisati sam disk. Oko Jedača je materija koja je ranije usisana."
     Javio se Tobijev Aspekt Isak.
     On samo ponavlja drevna znanja. Ni za trenutak nisam poverovao da razume...
     "Hej, za šta ti sebe smatraš?" obrecnuo se Tobi unutrašnjim šapatom. "Svi mi ponavljamo ono što nam kažu Aspekti i Lica - svakako nemamo vremena da učimo sve te tehno stvari!"
     Svejedno, kad bi posvetio malo pažnje klasičnim izvorima koji su razvili teorije, koji su izvršili opasna merenja...
     "Mani me s tim! Da smo čekali da se vi Aspekti siti napričate, već odavno bismo se svi pretvorili u suve kosti!" Potisnuo je Isaka.
     Kilin je za to vreme nastavio. "Ta masa je materija koja pada unutra; pri svakom krugu se sve više približava. Disk je kao autoput. Pravog razbojnika ne možeš da vidiš."
     Tobi je tek sad shvatio. "Crnu rupu? Ona razbija zvezdu?"
     Kilin je klimnuo. "Redak događaj, a stigli smo taman na vreme. Rupa guta zvezde - ali voli da ih pre toga sažvaće."
     Panorama je rasla, povlačeći se od zvezde, otkrivajući sve veći deo ogromnog crvenog diska. Oko Jedača bilo je duboko crveno po ivici, a unutra su besnele oluje divlje žute i narandžaste boje. Svaka plamena tačka ličila je na logorsku vatru - ali Tobi je znao da su te vatre veće od planeta.
     Kako se vidik proširivao, video je da disk postaje sve blistaviji prema središtu. Crveno se pretvaralo u zeleno i purpurno. Još dublje se javljala i plava boja. Sve je postalo toliko sjajno da je jedva mogao da gleda. Disk se okretao oko belo usijane lopte koja je pucketala od ogromne energije.
     "Gde je... gde je rupa?"
     Kilin je pokazao belu loptu. "Tamo unutra - ali ne možemo da je vidimo, jer je na unutrašnjoj ivici diska sve suviše vrelo."
     Ubacio se Isak.
     Razgovarao sam sa Aspektima iz razdoblja Svećnjaka - njih je stvarno sve teže razumeti! - i prenosim njihove žalbe. Moram reći da se slažem sa njima. Neophodan je pravilan odnos, inače gubimo svoju prošlost. Sve ovo otkrila je Antonela Frejzer, 3045. godine, i čak je napisala i epsku poemu o tome. Kosmička ironija - "najcrnje od svih mesta nosi beli plašt". Nejasno se sećam da sam čuo za to veliko delo, a...
     Pustio je Aspekta da neko vreme brblja, ne obraćajući ozbiljniju pažnju. Isak i Kilinov tehno-Aspekt verovatno su koristili njih dvojicu za međusobno prepucavanje. Poznaju li takva čip-bića ljubomoru, zavist, pakost? Doduše, i on i njegov otac su se rado koristili tehno izrazima, možda pokušavajući da ostave utisak jedan na drugog. Drevni Aspekti smešteni su unutar novijih, radi lakšeg prevođenja. Njihove ideje i osećanja ipak se probijaju, u vidu smeše osećanja i podataka.
     Sitni ljudski motivi, još više umanjeni ogromnim rasponom događaja. Sve je to bilo divno, na neki uvrnuti način, ali i teško za razumevanje.
     Tobi se trgao iz zamišljenosti. "Zašto je sve toliko vrelo?"
     "Trenje. Sva ova materija koja orbitira sve bliže i bliže rupi, trlja se o drugu materiju - gasove, prašinu i ko zna šta još. I zagreva se."
     Tobi je pokušavao da to shvati. Disk je blistao, nalik na crveno oko sa belom mrljom u centru. Pogled čudovišta. Oko Jedača - samo što Jedač nije mogao da se vidi, jer bio je najcrnja stvar u vaseljeni. On ga je zamišljao kao rupu u prostoru. Stvari su tonule u nju. "Znači, rupa jede zvezde, to znam, i voli da ih prvo prožvaće. Disk je sve ono što čega se dočepala u poslednje vreme."
     "A jede otkako je galaksija nastala."
     "Hoćeš da kažeš - svi ti gasovi - to su nekad bile zvezde?"
     Kilin je odsutno klimnuo, zagledan u neku posebno veličanstvenu erupciju. Plavo-zeleni gejzir iskočio je iz diska kao poludela zmija, palacajući žutim jezicima.
     "Najbolji način da se Jedaču servira hrana - na tanjiru." Mračno se nasmejao.
     Tobi se osvrnuo po napetim licima posade mosta. Poručnik Džoslin je čekala da progovori, stojeći po strani kao da ne želi da prekida razgovor oca i sina, čak ni na mostu. Sada je oštro pristupila, duga kosa joj je lepršala u toplom vazduhu. "Kapetane, oplata se sve više zagreva", rekla je.
     Kilin se smesta prenuo iz misli. "Blizu opasne granice?"
     "Još ne, ali..."
     "Rashladna tečnost na maksimumu?"
     "Dabre."
     Kilin se namrštio. "Kako je sa obrtanjem?"
     "Svi nezavisno pokretni delovi broda su na maksimumu rotacije." Džoslin je stojala u stavu mirno, ali Tobi je po trzanju prstiju video da je nervozna.
     Okretali su delove 'Arga' da bi time izbacili višak toplote. Divlji gnev ubilačkog gasa mogao je da im usija oplatu i potpuno sprži ljude unutra. Tobi se setio Kvatinih gurmanskih prisećanja na otvaranje pažljivo ispečenih ljudskih kostiju i uživanja u srži. Stresao se.
     Kilin je lupio pesnicom po dlanu, to mu je donelo trenutak olakšanja. "Ne vidim šta bi još mogli..."
     #Sada nam je potrebna Ambulanta#, začuo je šuštavi Kvatin glas, i to preko opšteg koma.
     Posada mosta okrenula se kao po komandi. Zurili su u napola skrivenog tuđinca koji je potpuno nepomično stajao u hodniku.
     Kilin je prvi progovorio, i to veoma sarkastično. "Pitao sam se kad ćeš početi da prosipaš znanje."
     Dve Kvatine očne peteljke su zvecnule o dovratak. #Vi ste osetljiva stvorenjca, ne podnosite vrelinu. Ako nestanete, sprženi, bila bih usamljena.#
     Kilin se nasmejao. "Drago mi je što ti je toliko stalo do nas. One antene koje smo podigli - nadam se da sad imaš bolju vezu sa svojim brodovima?"
     #Govorim dobro i /nepoznato/. Ne možete naslutiti pun /neprevodivo/ šta znači razgovarati sa drugima koji potpuno razumeju.#
     "Pa, naučićemo", iskezio se Kilin. Tobi je video da otac uživa u razgovoru; sa lica mu je nestala duboka bora napetosti.
     Delimično.
     #Mudar si, za tako tupu rasu.#
     "Ne treba nam tolika dodatna masa koju ti vučeš okolo."
     #Znanje dolazi nakupljanjem. Crvi to ne mogu znati.#
     "Izgleda da ti je niklo dosta novih očiju otkako sam te poslednji put video."
     #Ja sam Mnogonožac, nisam ograničena na vaše dve bedne rupe. Mi gledamo, uskih očiju, sa mnogo zenica. Na ovom grubom mestu postoji mnogo prizora za gledanje. Ali nemam potrebe za više nogu, jer mi nikad ne bežimo ni od najstrašnijih opasnosti.#
     Tobi je znao da Kvatina vrsta sebe naziva Mnogonošcima, ali kad bi ona to rekla zvučalo je kao da se svaki put divi samoj sebi. Kilin je na brzinu naložio Tobiju da dovede Kvat, a onda uopšte više nije obraćao pažnju na nju. Tobiju je sad postalo jasno da Kilin ima svoje načine ponašanja prema Kvat, možda i bolje od njegovih.
     "Ta Ambulanta. Hoćeš da se tamo kriješ, mnogooka?"
     Posada je zažamorila. Tobi je znao da svi podozrevaju kako ih Mnogonošci koriste za neke svoje tajanstvene ciljeve, a ovo je ponovo podstaklo tu vrstu pitanja. Ali kakvog izbora sada imaju?
     Kvat je opet zvecnula očnim peteljkama. #Filozofi veruju da je to mudro.#
     "Hmmm - vrlo diplomatski rečeno. Ali pitao sam šta ti misliš."
     #Samo ime asocira na drevne priče, ali nosi malo podataka. Drevne ekspedicije Mnogonožaca našle su to ime tamo - očito su ga ostavili ljudi.#
     "Ambulanta?" ubacio se Tobi. "Ne znam Porodicu sa takvim imenom."
     #To se odnosi na neki drevni ljudski objekat, neku vrstu utočišta - evo.#
     Kvat je, ko zna kako, učinila da zidni ekrani poskoče i zatitraju. Vrtoglavo su se okretali dok su brodski senzori tražili novu metu - i usmerii se na mastiljavu mrlju, daleko iznad blistavo crvenog diska.
     #Istraživači su koristili senku Ambulante da izbegnu vrelinu diska. Ili bar tako kažu stare priče. Mnogonošci su svraćali tamo, da se ohlade, a onda su se sklanjali iz ove oluje zvezda.#
     Kilin je dao znak poručniku Džoslin. "Odredi kurs prema tamo." Oduvek je brzo donosio odluke, i svi na mostu su se bacili na posao. Kilin se ponovo okrenuo ka Kvat, bezizražajnog lica. "Šta su tvoji preci tražili ovde?"
     #Oružje pominjano u našim najstarijim predanjima.#
     "Kakvo oružje?"
     #Na kraju krajeva, sve mogućnosti odbrane zasnivaju se na znanju. Tražili smo /neprevodivo/.#
     "Zar ne možeš ništa više da kažeš?"
     #Ne znam kakvo je to /neprevodivo/ znanje.#
     "Pakla mu! Slušaj, za Porodicu Bišop, Pravi Centar je legenda. Gotovo sveto mesto - samo ne znamo zašto."
     #I sa nama je slično. No, verujem da je vaša vrsta stigla dovde mnogo pre naše.#
     "Jelbre?" Kilin se namrštio. "No, šta god da smo postigli, toliko davno, sad je izgubljeno."
     #I sa nama je isto. Filozofi nikada nisu dokučili pravu prirodu lavirinata ovog mesta. Maške su pazile da unište sve dostupne zapise o tom davnom razdoblju.#
     Kilin je mračno piljio u prostranstvo. "Za nas je dolazak ovamo - pa, kao da se popneš na najvišu planinu koju je iko ikada video."
     #Verujem da je to u nekakvoj vezi sa razlogom zbog kog ste potrebni.#
     Kilin je slegnuo ramenima, kao da je osetio da neće više ništa saznati. "Pa dobro, da malo ohladimo tabane iza tog oblaka."
     Iako obični članovi posade nisu imali pravo da progovore na mostu bez izričitog naređenja od Kapetana, Tobi je odlučio da iskoristi što je Kapetanov sin. Nije mogao da odoli, morao je da pokuša još jednom. "Kvat, zašto su tvoji preci otišli?"
     #Maške čuvaju ovaj vatreni ciklon.#
     "Zašto? To je isti pakao."
     #Maškama je ovde dobro. Izobilje energije. Tu se napajaju.#
     "Ali, sada ih gotovo nema."
     #Tako izgleda. To me brine.#
     "Iza nas ih ima sasvim dovoljno", primetio je Kilin.
     #Pokušaće da nas nađu u oblaku Ambulante.#
     "I zato se krijemo?" namrštio se Kilin.
     Tobi je znao da njegov otac ne voli da se skriva od opasnosti, ako ne mora. S druge strane, Porodice su odavno bile u stalnom bekstvu, znale su da se skrivaju, i znale su koliko je dobro kad nestaneš.
     #Moji Mnogonošci imaće priliku da govore i da /nepoznato/.#
     Kilin je opet slegnuo ramenima, kao da je znao da od Kvat ništa više neće saznati. Kucnuo je po kontrolnoj ploči. Ekrani su se opet zanjihali, i vratili se čudnoj, izobličenoj zvezdi - koja više uopšte nije bila zvezda.
     Dok su oni pričali, plameni trbuh se rascepio. Sada je bljuvao gejzire belog usijanja, i izmučeno sunce se konačno raspadalo. Izbljuvani gas se udaljavao od rasporene zvezde, kovitlajući se. Hitao je da se spoji sa ivicom crvenog diska. Dok se tačka gledanja udaljavala, Tobi je ugledao zvezdu nalik na bespomoćnu životinju, uhvaćenu, kako se uzalud otima, jer život polako nestaje iz nje. Čitave gromade hitale su ka disku, izazivajući na njemu narandžaste eksplozije.
     Tobi je osećao ledeno čuđenje i strah. "Kako to da rupa može da rastrgne toliko daleku zvezdu, a da ipak bude toliko mala da se ne vidi?"
     Kilin je pružio ruku i potapšao sina po ramenu, i Tobi je i na njegovom licu ugledao slična osećanja. "Koliko ja shvatam, rupa je mala, to da - ali u njoj ima mnnogo mase. Toliko da, ovako sabijena, izaziva ogromne plime. Unutrašnja površina zvezde pokušava da ide jednom orbitom, vidiš? Spoljašnja strana je nešto dalje od rupe, pa pokušava da orbitira malo drugačijom orbitom."
     "Jasno. Pa onda?"
     "Pa, ne mogu ići svaka svojim putem, a ostati na okupu i biti zvezda, zar ne?" Tobi je po Kilinovom polu-odsutnom pogledu video da ponavlja reči nekog svog Aspekta. "Ali mogu svaka svojim putem, ako se zvezda raspadne. I to se i desi, kad plima postane dovoljno jaka. Plima je prosto razbuca, ko krpenu lutku."
     Tobi se osvrnuo. Sva posada na mostu je ćutala i gledala Kapetana. Na njihovim podignutim licima Tobi je video nadu i potrebu, izoštrene prizorom. Kilinov oprezni osmeh odražavao je sjaj izmučenog, umirućeg sunca.
     U tišini se oglasila Kvat, pomalo šištavim glasom. #Ova sveža hrana će podstaknuti Jedača - a pre njega disk.#
     Kilinovo lice se naboralo od brige. "Pa će postati još topliji?"
     #Da. Hajde da ubrzamo ka osvežavajućoj svežini Ambulante.#
     Tobi se iskezio. "Mislio sam da tvoja vrsta samo gleda, a ne beži."
     #Pobeći brzo i dobro je umetnost, koja ostavlja osobu u životu da gleda dalje.#
     "Hmmmm. Meni to zvuči kao izgovor, velika bubo."
     #/Neprevodivo/.#









3. AMBULANTA
     Tobi nije voleo da koristi prednost što je Kapetanov sin, ali ponekad prosto nije mogao da odoli.
     Ovo je bila takva prilika. Sada su jurili da spasu život.
     Svaki zidni ekran na 'Argu' pokazivao je koliko im se primakla potera. Brodovi maški brzo su ih sustizali. Razmak se sve više smanjivao. Njihovi kutijasti, ćoškasti obrisi pokazivali su da uopšte ne mare za oblik ili spretnost. Zapravo, kako reče Džoslin, brodovi maški nisu kao akvarijumi za putnike. Oni su višestruke, prepletene mašine, i čak nemaju ni jedinstvenu metalnu kožu. Osnovna jedinica organskih oblika je jedinka. Kod maški su sasvim uobičajeni i operativni sistemi veličine čitavog grada. A ovi brodovi bili su takvi - ogromni, nespretni zavežljaji.
     Za njima su hitali brodovi Mnogonožaca, noseći ogromni obruč boje slonovače. Maške se nisu okretale da napadaju Mnogonošce. 'Argo' je sad bežao ka senovitim pipcima ogromnog oblaka Ambulante.
     Odvažnost i glasni razgovori brzo su nestali. Porodica je tiho razgovarala u malim, zabrinutim skupinama. Tobi nije želeo da dokono sedi i čeka vesti, pa je, kad god bi mogao da izmisli izgovor, odlazio da se ušunja na most. Ako bi ostao pozadi, oficiri na mostu ga nisu primećivali, ili bi mu samo namignuli i prošli dalje. Kapetanov sin, što da pravim sebi probleme?
     Naravno, i Besen je htela sa njim. Tobi je tek morao da savlada veštine potrebne za ubeđivanje sa ženama, za razliku od devojaka - jer Besen je definitivno postala žena. U Porodici se ženom smatrala svaka osoba koja pokaže veliki broj sposobnosti u praktičnim situacijama, ne samo u kuhinji ili krevetu - mada ni te nisu bile za bacanje. Devojke i mladići su samo deca - ali muškarci i žene su posada. Uz odgovarajuće svečanosti koje označavaju promenu. I zato nije mogao da je ne povede sa sobom.
     Zastali su za trenutak u maloj odaji sa Nasleđem. To je zapravo bila samo niša u zidu hodnika, ali Tobi je često svraćao. Besen jedva da je ikad zavirila, i to je i rekla. Tobi se zaprepastio.
     "Ali to je Nasleđe!"
     "Da, naravno", rekla je Besen kao da se izvinjava - ali onda joj je pogled planuo. "Ali to su samo ploče sa nekim natpisom. I to natpisom koji niko ne može da pročita, tačno?"
     "Sasvim. Zato ih i držimo ovde, da bi jednog dana, kad sretnemo nekoga ko može da ih pročita..."
     "Dabre, dabre - ali dotle su samo obične zagonetke, tačno?"
     Tobi je pogledao njen skeptičan izraz lica, a onda se okrenuo i zagledao u visoke, sive ploče i neobičan, vijugavi natpis na njima. Nalik na izuvijane zmije. Zašto je dovoljan samo jedan pogled pa da oseti toliku čežnju?
     Besen je postala nestrpljiva, pa su pošli ka mostu. Bilo je lako uvući se unutra - poneko im je klimnuo, poneko je namignuo. Zajedno su se povukli u senku, satima gledajući ekrane.
     Ambulanta. Tajanstvena, mračna, nalik na dim iz čudovišne peći.
     Ovo mesto, crno kao ugalj, uspevalo je da bezbedno orbitira oko crne rupe. Orbita bi ponekad prolazila kroz disk u dubini, odakle je materija usisavana. Štitila su ga prepletena magnetna polja, gusto tkana kao tkanina. Potom bi se otrglo od diska i jurnulo uvis, polako kružeći iznad usijanja. Kako je uspevalo da opstane, kugla prašine u kotlu punom usijanog gvožđa - to niko nije razumeo.
     'Argo' je već zalazio u mračna prostranstva ogromnog oblaka Ambulante, očekujući dolazak brodova maški. Oplata se polako hladila. Tanke metalne tetive broda opuštale su se, skraćivale i slale kroz hodnike zvuke glasnog pucketanja. Iz vazduha se izgubio oštar miris ozona. No, oblaci prašine i gasa neće moći da ih zauvek štite od osetljivih senzora.
     "Šta misliš, koliko vremena imamo?" šapnula je Besen.
     Tobi je slegnuo ramenima, jer želeo je da izgleda opušteniji nego što je to zaista bio. Jedna od stvari koje naučiš vrlo rano - nema smisla nagomilavati napetost u mišićima. A nema smisla ni pokazivati da to radiš, kad moraš. Zato je polako pomerao ramena, pokušavajući da ih oslobodi napetosti. "Zavisi od toga šta maške mogu da vide ovde unutra. Imamo mnogo tehna namenjenog za izbegavanje i zavaravanje - ali ko zna šta imaju maške."
     "Kako to da je ovaj oblak ostao tako dugo ovde?" Besen je mahnula ka velikim, gustim grebenima tame. "Kako to da ga crna rupa nije zgrabila?"
     "Kvat je pomenula da je veštački. Mesto za sklanjanje brodova, zaostalo iz drevnih vremena."
     "Ko bi se mučio da sagradi ovakvu loptu prašine?"
     Kao da im odgovara, u oblaku pred njima sevnula je munja. Besen je bila uporna. "I zašto?"
     Tobi je opet slegnuo ramenima. "Treba da saznamo", izjavila je Besen.
     "Slušaj, mi smo pacovi koji žive u zidovima ovog sveta. Maške nas smatraju za glupe štetočine."
     "To nije razlog da ne učimo."
     "Naravno, ali pametnom pacovu je najvažnije da ostane živ."
     Kilin je stajao u središtu mosta. Svuda oko njega oficiri su dolazili i odlazili, starajući se oko pojedinih delova sistema na 'Argu'. Tobi je znao da ova situacija zahteva maksimum Kapetanovih veština, ali Tobija je mnogo više brinuo Kilinov ukočeni, gotovo staklasti pogled. Poželeo je da može da pogodi šta se krije iza tog bezizražajnog lica.
     A onda su sve te stvari postale nebitne i sitne, jer se na vidiku pojavio prvi brod maški. Ćoškast. Sav načičkan dodacima. Siva kutija. Izronio je pravo iz sive, nadnesene mase - i odmah počeo da skreće ka 'Argu'.
     Na mostu je nastupilo komešanje. Brod maški video se na velikom uvećanju i Tobi nije mogao da vidi čak ni je li naoružan - sve dok nije poslao ka njima zdepasti projektil.
     Na 'Argu' je zavladala puna uzbuna. Zidni ekrani pokazivali su procene vremena do udara, mogućnosti odbrane, eventualne manevre. A onda je projektil nestao, pretvorio ga je u paru odbrambeni blesak sa 'Arga'. Posada mosta je zagrajala, ali Kilin se nije ni nasmešio. Tobi je ustanovio da čvrsto steže Besen za ruku.
     Pojavili su se novi brodovi maški. Približavali su se 'Argu' složenim putanjama, koje su imale za cilj da im onemoguće da pucaju na dva broda istovremeno. Iako je Kilin naredio maksimalno ubrzanje, prilazili su im sve bliže.
     Prolazili su dugi trenuci. Maške nisu pucale. Oficiri na mostu su nagađali da brodovi maški ne žele da troše energiju na savlađivanje 'Argove' odbrane, sve dok ne priđu dovoljno blizu i postanu sasvim nadmoćni. Ali to nije imalo mnogo smisla, pomislio je Tobi, jer maški ionako ima mnogo više.
     Brodovi su hitali, klizajući u stranu i uvis. Izgledalo je da žele da isteraju 'Arga' iz oblaka kroz dugi prorez u čađavoj prašini. Tobi je osećao napor 'Argovih' motora kao stalno drhtanje poda. Kilin je izdavao naređenja tihim glasom, kamenog izraza lica.
     A onda je pored 'Arga' projurilo nešto brzo i sjajno, pojavivši se na ekranu kao blistavo bela linija, nalik na živu, pokretnu ogrebotinu na zidnim ekranima. Posada mosta u glas je zaječala. Bio je to Kosmički Krug, kako su ga zvali Mnogonošci - i Tobi je tek sad video koliko je zapravo velik.
     Ovako izbliza, vidljivi deo je izgledao gotovo prav. Tobi je pozvao svog Aspekta Isaka dok se svetlucava linija polako primicala brodovima maški. Video je i ranije ovaj obruč, na poslednjem svetu na kome su bili, ali nikako nije uspevao da ga shvati. "Šta je zapravo ta stvar?"
     Rado bih ti objasnio u bilo koje doba, samo da si pitao...
     "Ma hajde, pričaj - ali brzo i jednostavno."
     Pa dobro, iako ćeš time propustiti veliki deo veoma zanimljivih materijala. Ovo se zove 'kosmička nit'; ime su dali naši drevni, iako se vidi da je zapravo u pitanju omča. Moja starija, ugrađena Lica ne objašnjavaju tu neobičnost.
     "A čemu to služi?"
     Ne služi ničemu - to je prirodna pojava. Stvorene su u ranim trenucima vaseljene, kao čvrsti nabori u vremenu-prostoru. Kao bore na smrznutoj bari. Široke su svega nekoliko atoma, ali su veoma duge. Treba ih smatrati prirodnom pojavom, stvorenom u Velikom Prasku.
     "Široke nekoliko atoma? Ma hajde! Pa to plamti kao zvezda!"
     To je zato što ovde prolazi kroz snažno magnetno polje, koje izaziva protok električne struje kroz nit, i to je osvetljava.
     "Ne razumem", rekao je Tobi svom Aspektu. "Mora da ju je teško nositi, iako je tanka. Zašto je vuku naokolo?"
     Najkorisniji od svih alata svakako je nož. Ovo je oštrica veličine planete. Zamisli šta sve može njome da se seče.
     Tobi nije morao da zamišlja. Video ju je kako buši čitavu planetu. Sada je obruč hitao ka brodovima maški, a pratili su ga šiljasti brodovi Mnogonožaca. Obruč je pulsirao od uspavane energije.
     Mnogonošci su ga iznenada oslobodili, i jurnuo je napred. Kovitlao se i talasao, toliko brzo da je oko jedva moglo da ga prati. Stvarali su se brzi čvorovi, hitali oko ivice, a potom nestajali u žutim ili plavim blescima. Maške su pokušale da beže, da ga izbegnu.
     Prekasno. Pulsirajući obruč prošao je kroz njih, izvijajući se da u prolazu dohvati svaki brod. Kad je prošao, brodovi su izgledali isto kao pre, čak i pod velikim uvećanjem. No, dok je Tobi gledao, jedan brod maški počeo je da raste u dužinu. Bio je presečen napola. Pokušavao je da se zadrži na okupu, koristeći tanke, svetlucave metale kakve maške najviše cene.
     Ali nije uspelo. Brod se raspao napola, ispustivši oblak narandžastog gasa i gomilu sitnih delova. Otpad je počeo da se rasipa.
     Tobi je razmišljao o čudu prirode koja je ostavila tanke, svetlucave niti kao potpis onoga što je stvorilo čitavu vaseljenu. I kako je život naučio da koristi te potpise, na svoj način i u svoje svrhe.
     A onda je shvatio da svi oko njega viču i smeju se. Besen ga je grlila. Potisnuo je Aspekta Isaka, koji je još pokušavao da ga podučava, i pridružio se slavlju.
     Koje nije dugo trajalo.
     Pre nego što su stigli i da se utišaju, pojavili su se novi prodovi maški. Držali su se podalje, kao da se plaše. No, kosmička nit je nestala. Zarila se u tamni oblak prašine, a brodovi Mnogonožaca su pošli za njom, da je ponovo zauzdaju - magnetnim hvatačima, kako reče Isak.
     Maške su se primicale. 'Argo' je opet morao da beži. Uskoro su počeli da uzmiču, sve više i više - i na kraju su potpuno izišli iz Ambulante, gonjeni mirnim, brzim maškama. Opet je divlje zračenje plamenog diska u dubini počelo da topi 'Argovu' kožu. Gledajući plameni pakao diska, Tobi se setio da ovaj upravo vari svež metal, onaj od uništene narandžaste zvezde. Gotovo je osećao vrelinu pećnice.
     Pogled mu je privuklo nešto plavo. Dizalo se iz najvrelijeg središta diska - ogromna bela lopta zaslepljujućeg svetla. Dok je gledao, kroz stub su se pronosile sitne, blistave oluje. Shvatio je da se sve zajedno kreće, potpuno pravo. Izmicalo je iz pakla u središtu.
     Jezivo, divno, sveltucavo plavo. Nalik na rečni tok, svež i prijatan, pomislio je.
     To je jedan od galaktičkih mlazeva. Drugi je sa druge strane diska, i upravljen je u surpotnom pravcu. Oba izviru iz crne rupe.
     Blistava i ljupka, njegova večito promenljiva elegancija kao da je bila narušena Aspektovim preciznim opisom. Tobi je već počeo da gura Isaka u njegovu digitalnu rupu, a onda se predomislio. "Kako to da crna rupa išta ispušta?"
     Rupa rotira, zato što stiče rotaciju svega što je ikada palo u nju, tokom svih milijardi godina koliko postoji. Materija pada u nju sa unutršanje ivice diska. Ali tu materiju hvataju snažna magnetna polja crne rupe. Zato je kovitlaju u krug, sve brže i brže. Rotacija nagoni vrelu materiju da se uvija oko polova, a onda naviše. Dok se hladi, emituje plavo svetlo.
     Tobiju se činilo da je rupa - rupa, da stvari upadaju u nju i tačka. Ali uspeo je da odvoji pogled od veličanstvenog spektakla na ekranima, čije žive boje su osvetlile upala lica oficira na mostu.
     Pogotovo Kilinovo. Kapetan je gledao brodove maški iza njih, bilo ih je sve više i više - mali i brzi, u složenoj formaciji. Preletao je preko ekrana pogledom punim suzdržane energije, ali preko lica mu je polako padala olovna ukočenost.
     Bili su u zamci. 'Argo' je pobegao iz oblaka Ambulante ka unutrašnjoj ivici diska. Kilin je skrenuo uvis, da pobegne - i pojavili su se novi brodovi maški da blokiraju taj pravac.
     "Ti mali brodovi - to su verovanto maške samoubice", mrmljao je Kilin. Pogledao je Tobija. Kratak osmeh. "Pametne su one. Isti princip kao ona bomba na Svećnjaku."
     "Ne možemo da se probijemo između?" upitao je Tobi sa puno nade. Njegov otac je bio genije za izmicanje iz gustih situacija.
     Kilin je mračno odmahnuo glavom. "Previše ih je. Previše."
     Poručnik Džoslin radila je nad kontrolnim pločama i sad se ispravila, zagledana u moguće putanje koje im je pokazivao kompjuter. Mreže trodimenzionalnih krivulja, petlji i manevara i veštih izmicanja. Njen napeti pogled pretraživao je ekran, isprva sa puno nade, a potom se, polako, zagledala u jednu krivu. "Samo jedna mogućnost, Kapetane. Moramo ka unutra. Maške nisu blokirale taj put."
     "Naravno da nisu", odgovorio je Kilin. "Tamo leži smrt."
     "Nema drugog puta. Sve ovo, a nema nijednog..."
     Kilin je klimnuo. "Znači, tamo ćemo."
     Džoslin ga je pogledala u neverici. Čitav most se utišao, i čulo se samo tiho zujanje otvorene kom linije... "Ne možemo. Vrelina..."
     Kilin se polako okrenuo, neobično tiho. Ali vazduh oko njega kao da je brujao od energije, svrhe, čvrste rešenosti; gledao je oficire u oči, jednog po jednog. Čak je, uz kratak osmeh, klimnuo i Besen, koja ne bi smela da se tu nalazi - puštao je da tišina narasta, prelećući pogledom preko svake pojedinosti na mostu, i konačno se zagledao u Tobija.
     "Moramo. Onaj oblak Ambiulante je tu postavljen sa nekim razlogom. Mesto za rashlađivanje, možda, usputna postaja. Ali svakako nije konačno odredište, ne - to je samo lebdeća masa tamnog gasa. Drevni zapis sa Svećnjaka - govorio je da ovde postoji neko mesto, ovde u Pravom Centru. Ovde napolju nema ničeg osim maški i smrti. To mesto mora da je negde dublje unutra."
     "Ne!" povikala je Džoslin. "Ne možemo opstati ni dan pod ovim..."
     "Tišina!" obrecnuo se Kilin.
     Opet je zavladalo ćutanje. Kapetan je pokazao svetlucavo, avetinjsko plavetnilo galaktičkog mlaza. "Za mene je to znak. Putokaz. I poći ćemo za njim."
     Tobi je shvatio da zadržava dah. Konačno je morao da udahne. Posada se nemirno meškoljila, mrmljajući, zapanjena. Džoslin je postavila Tobijevo pitanje pre nego što je on sakupio hrabrost.
     Njen pogled kao da je bušio napetu tišinu na mostu. "Mlaz ide napolje. Idemo za njim?"
     Kilin se ukočio. "Maške bi nas blokirale."
     "Pa kuda?"
     "U mlaz. Možda tamo postoji put."









4. TRUNJE KAO VI
     Tobi je prolazio nevažnim bočnim hodnikom kada je osetio miris dima. Žmirnuo je, njušnuo - i trkom pošao za kiselim zadahom.
     Hodnik je bio neosvetljen, kao da je neko namerno isključio fosfor. Pred sobom je video poigravanje plamena. Na zvezdanom brodu nema ničeg goreg od vatre - sagoreva najnužnije, vazduh, preteći da probije oplatu i pusti unutra gladni vakuum. Požurio je - i sapleo se preko čoveka koji je čučao kraj vatre.
     Kad se pribrao, pod narandžastim plamenom razabrao je ljude okupljene oko velike hrpe kukuruzovine i suvih grančica. Plamen je bio sasvim mali, kontrolisan. Blistave oči poigravale su od svetlosti i svi su se nasmejali njegovom iznenađenju. "Sedibre! Rastereti se", doviknuo je neko.
     Znao je da vatra ostavlja po tavanici masne fleke, jer na brodu su ih već imali bezbroj, ali razumeo je potrebu. Porodice su bile lutalice. Zajednička vatra ih vraća u vreme zaklona kome su svi verovali, čak i kad bi bili okruženi pretećim mrakom.
     Prepustio se. Bilo je prijatno setiti se dugih pešačenja u detinjstvu, ledenih noći pod blistavim nebom. Dim mu je pekao oči. Pucketavi plamen je poigravao. Senke su preletale preko lica koja su mračno piljila u bekrajnu tajnu ognja.
     "Izgledaš mi umoran, Tobi, momče", začuo je Cermov glas.
     Tobi se iznenadio što je i Cermo tu, pa čak i Džoslin. Najviši brodski oficiri su se obično držali izdvojeno od ostalih. No, Cermo je bio tu, čučao je na snažnim butinama, u drevnom položaju lutalica. Tako si uvek spreman da, u slučaju iznenađenja, skočiš i kreneš. Ovde je to, naravno, bilo beskorisno, ali je predstavljalo prijatno sećanje na zajedničku prošlost, oprez i ranjivost.
     "Radio sam u njivi", odgovorio je.
     "Dobra žetva?"
     "Asparagus. Uglavnom je propao."
     "Bilo je vreme", zamišljeno je rekla Džoslin, "kad smo uzimali hranu i išli dalje."
     Cermo je žalosno klimao. "Lovili smo, skupljali, napadali maške za sve što nam je bilo potrebno."
     Po krugu se proneo žamor odobravanja. Tobi se iskezio. "Ma hajde - bio sam i ja tamo. Uvek smo bili na ivici nerava, maške su nam stalno bile za petama. Vredi truda što sad možemo da odahnemo, bar malo."
     Cermo je odmahnuo glavom, i na vratu mu se videlo grčenje snažih mišića pod odsjajem pucketave vatre. "Bar nismo kopali po blatu. Da, u Citadeli Bišop bilo je i bašti - ali nismo bili crvi kopači. Bili smo slobodni. Priroda je sve gajila, a mi smo samo uzimali."
     Tobi je znao otkuda ovo. Ljudi su uvek nostalgični za ružičastom prošlošću koju neprestano ulepšavaju. Pogotovo kad sadašnjost postane gusta. "Džoslin, sećaš se - uvek smo virili preko ramena i očekivali maške, jeli smo otpatke, bežali od jutra do mraka..."
     "Po čemu je ovo drugačije?" uzvratila je.
     Iz polutame se začuo još jedan ženski glas. "Maške su nas saterale u zamku." Petak, sudeći po naglasku.
     Tobi je klimnuo. "Ali ovo je ljudski brod, i probijamo se nekako."
     "Bežimo", ispravila ga je Džoslin. "One bubetine se bore umesto nas. Ali sada su zaostale, zadržavaju neke brodove maški - a mi bežimo."
     "Hejbre", obrecnuo se Tobi, "Mnogonošci su tako hteli. Kvat je u dodiru sa njima, i kaže da su nam oni zaštitnica. Da bi shvatili šta je ovde najvažnije. Samo malo vremena, pa..."
     "Upravo vremena više nemamo", ozibljno je rekao Cermo, umornog pogleda. "Već se zagrevamo, a još nismo ni stigli do tog galaktičkog mlaza."
     "Hajde da malo verujemo Kapetanu", predložio je Tobi. "Možda je taj mlaz baš ono što nam je potrebno."
     Džoslin se mračno nasmejala. "To? Pa to je samo stub gasa koji se hladi. Višak đubreta koje je uspelo da pobegne od crne rupe."
     Tobi nije voleo što mora da brani oca, ali nešto ga je teralo da se protivi ovom dokonom, lenjom napadu. "Dajte mu vremena. Krećemo se, u formi smo, i..."
     "Doveo nas je ovamo, a nema pojma šta hoće."
     Jedan stariji muškarac je frknuo. "Milsim da on nije dovoljno pametan ni da prospe piškanjac iz čizme sa rupom na đonu i uputstvom na peti."
     To je izazvalo glasan smeh.
     "Čujte, svi mi volimo da malo provetirmo pluća", začuo se glas sa naglaskom Aduta. "Ali tamo odakle sam ja, svi smo morali da se držimo Kapetana."
     Tobi je na to zaklimao glavom. "Ne bih da lažem da su stvari bolje nego što jesu. Ali dabre - moramo da budemo zajedno."
     Sada su glasovi dopirali sa svih strana; neki su se protivili, neki ga podržavali. Porodice sa Aduta bile su za Kilina, čvrsto kao čelik. Bišopovi su nastavili da blate Kapetana, mada je bio jedan od njihovih.
     Okolna tama i miris dima olakšavali su ljudima da govore, da se oslobode napetosti kroz oštre reči. Kukuruzovina je davala sladak dim, pišteći i pucketajući. Razgovor je polako postajao sve zamišljeniji, izgubio je oštrinu kad su ljudi glasno uzrekli ono čega su se plašli, prepoznali strahove i vratili ih u mentalne džepove gde svi čuvaju mračne trenutke. Vatra je obavila svoje, i njena plavičasta magla učinila je nišu toplijim, ljudskijim mestom.
     Kada se preko koma začuo poziv za Tobija, nije mu se odlazilo. Ali poziv je bio sa mosta, i zato je požurio.
     Uz put je prošao kraj zidnog ekrana. Plavi mlaz je sad lebdeo pred njima, stremeći uvis, daleko iznad plamenog zlata i crvenila divljeg diska, koji je ostao daleko dole. Vazduh se talasao od suve vreline. Brodom se pronosilo čudno brujanje, nalik na daleku bas notu. Tobi je od toga postajao nervozan. Kad je stigao na most, nije se začudio što je zatekao oca umornog i mračnog, uniforme izgužvane od dugog nošenja.
     "Tobi! Potreban si."
     "Uf, što?" Svi su izgledali zauzeti, ali na ekranima nije bilo ničeg novog.
     "Ono." Kilin je pokazao duge niti ružičastog gasa koje su se protezale duž mlaza. 'Argo' se već zarivao u njih. Već su ih ranije viđali, mada su ove pulsirale od neumorne energije.
     "Da? Opet vatromet."
     "Ne baš. Već sam pričao ranije sa njima."
     "Pričao?" Otac je stvarno predugo bez odmora.
     "Pre više godina, i možda se ne sećaš. Glas sa neba."
     "A?" Tobi je zatresao glavom. Toliko toga se dešavalo, a on je razumeo tako malo.
     "Magnetni um. To je ovo."
     Tobi se sad setio.
     Pre više godina, stajao je u kamenoj dolini dok su rasute žute i zelene pruge poigravale po nebu nalik na prste koji traže. Pretraživale su ustalasani vazduh i konačno ih našle. Vrele niti vibrirale su kao ljutiti vetar, govoreći preko čulnog ulaza koji je svakom ugrađen u zadnji deo lobanje.
     Inteligencija koja živi, ko zna kako, u srebrnastim zračenjima. Obraćala se Kilinu - iako je čitava Porodica mogla da čuje kako ogromni um prenosi poruku sa neba. Tobi se setio toga u trenutku, onako kako topli miris kuhinje može da donese majčin živahni glas dugo pošto...
     Stresao se. Sećanja na daleko detinjstvo, u veseloj izdvojenosti Citadele, uvek su mogla da ga obuzmu.
     Ali ovo nije bio dobar trenutak. To su dečija sećanja, a on mora prestati da razmišlja kao dete.
     Usredsredio se na ogromni, nitasti sjaj koji je rastao pred 'Argom', i naterao sebe da progovori. "Otkud znaš? Mislim, ovo bi mogla da bude i nekakva munja ili tako nešto."
     Kilin se prazno osmehnuo. "Verovatno i jeste to. Živa munja, isto kao što smo ti i ja hodajuće hrpe kontrolisanog plamena. To nas tera da hodamo, mislimo, radimo. Kiseonik sagoreva našu hranu, reče neki moj Aspekt. Ova stvar koristi struju, stvorenu u onom disku dole."
     "Kako?"
     "Pojmatija. Ali energija je energija, i koliko ja znam, ova stvar je naučila da koristi magnetna polja, da ih slaže u nešto nalik na telo."
     Tobi je voleo da ispadne mudar i sposoban pred brodskim oficirima, ali pruge pred 'Argom' nisu ličile ni na šta njemu poznato. "A?"
     Kilin je slegnuo ramenima. "Imam neko bockavo osećanje, kao da me neko ispituje." Odmahnuo je glavom. "Teško je objasniti, ali isto je kao pre. Magnetni um se drži na okupu pomoću magnetnih polja. Ili on možda jeste magnetno polje. A živi negde ovde, pa..."
     Tobi je preke tabana osetio duboko brujanje. Isprva je pomislio da to brod ubrzava, opirući se stalnoj gravitaciji u ovom haosu mase i svetla. A onda je primetio da brujanje dolazi i nestaje, u sporom ritmu. Sad ga je osećao i preko ruku i ušiju. Pulsiranje. Potom se čudna vibracija popela uz masivne zidove i ispunila most svojim teškim prisustvom.
     Daj znak ako razumeš.
     Glas je bio čvrst, granitan, ogroman.
     "Nije kao pre", šapnuo je Kilin. "Onda je koristio naša čula. A sada - gledaj, čitava soba bruji."
     Zadužen sam specifičnim zadatkom. Ako pripadate plemenu Bišop, oglasite se.
     Most je bio ogromni pojačivač veličanstvenog, dubokog glasa; zidovi su odzvanjali i podrhtavali kao u zvučniku. Tobi se pitao kako to može da izvede nešto što se sastoji samo od magnetnih polja, bez materije i težine.
     Kilin je izgledao sateran u ugao, tako okružen glasom. Ali odgovorio je. "Mi smo Bišopi. Ja sam Kilin. Sećaš se?"
     Znači, jeste. Ja ništa ne zaboravljam, i čuvam plime vremena drevnijeg nego što vi to možete da shvatite u krivinama i čvorovima svog bića. Sećam se tvog posebnog ravnog mirisa i pljosnate, nagnute ličnosti. Dobro - poslali su me da te obiđem.
     "Ko to?" upitao je Kilin. Posada mosta stajala je kao u transu, i glas nije obraćao pažnju na njih.
     Tražim još nekog. Naziv je "Tobi", i mora biti sa tobom da bi primio dalje podatke iz unutrašnje oblasti.
     "Tu sam!" povikao je Tobi.
     Jesi? Da okusim... Tako ste mali, a svako ima posebnu aromu, poseban ugao. Kakvo besmisleno obilje!
     "Mi smo različiti ljudi!" pobunio se Tobi.
     Proželi su ga talasavi šiljci, brzi ko struja, puni nagoveštaja bola. Pregledali su ga. Onda su nestali.
     Ti si ukus sa nazivom "Tobi" - vaše životinjske osobine odgovaraju genetskom popisu, ma koliko grub bio. Stvaranje je tako trivijalno raznoliko, i obdarilo je svakog od vas posebnim geno-mirisom i prelivima senki. Kakvo traćenje prirodne veštine! Detaljni i vešti prelazi, bespotrebno umnoženi, vode sistem u propast.
     "Mi se sebi sasvim dopadamo", ljutito je rekao Tobi.
     Tačno. Sve je iluzija. Ipak, moram da izvestim da si tu. Onda se nadam da ću biti oslobođen ove obaveze i gnjavaže.
     "Čekaj!" povikao je Tobi. "Šta je sve ovo? Ko želi da zna?"
     Moć koja prebiva dublje unutra.
     "Dobro, kakva?"
     Nije sačinjena od hladnih, mrtvih čestica materije kao ova gde vi obitavate. Moć koja me šalje ovim poslom govori mi preko mojih nogu, koje počivaju u toplom ognjištu diska plazme.
     "Dabre." Tobi je bio uporan. "Znači, to je disk plazme?" Šta god to značilo.
     Obitava negde ispod mene, u olujama stvorenoj veličanstvenosti, ali ovako veliko biće kao ja ne može je spoznati.
     Sad je razgovor preuzeo Kilin. "Rekao si, pre mnogo godina, da ovo ima neke veze sa mojim ocem."
     Godina? Ne poznajem taj termin...
     "To je veći deo našeg sadašnjeg životnog doba. Ja sam..."
     Ali u kojem "sadašnjem" vi obitavate? Trajanje, udaljenost - to su tako primitivni izrazi.
     Kilin je bio primetno zbunjen. "Slušaj, je li moj otac..."
     Tako sićušni oblici kao vi ne mogu obitavati u kovitlacu energije kraj mojih nogu. Ali ti izrazi i imena dolaze talasajući uz mene, duž vodova moje ličnosti. Kada je takav podatak ubačen u moj večni splet znanja-čvorova, i prema tome od kada potiče, to ne mogu da znam. Nekad je tamo bilo oblika sličnih vama, da - prljavih i primitivnih. Njihovo trajanje u oblasti ogromnih sudara-nemerljivosti sasvim je neverovatno.
     "Hoćeš da kažeš da je mrtav?" oštro je upitao Kilin.
     Sitni životi blesnu kao plamen pod mojim stopalima. Moja svrha je da zadržim ovo polje-oblik iznad smrtnosti i njenih sitnih pitanja. Ne mogu da registrujem sitne krajeve, kao što životinje poput vas ne mogu da osete zrna peska preko kojih gaze.
     "Je li on..."
     Odlazim. Ako moć u dubini želi više, ponovo ću vas dodirnuti.
     "Čekaj! Moramo da znamo šta da radimo ovde, kako da izbegnemo..."
     Vibriranje zidova mosta se prekinulo, ostavivši za sobom tajac.
     Kilin je podigao ruke, psujući, a onda je tresnuo pesnicom po zidu. Bolan udar.
     To je zapanjilo Tobija više nego nagli odlazak Magnetnog uma. Shvatio je koliko je otac na granici, koliko je očajan ispod staložene spoljašnjosti.
     "Tata - šta je to značilo? Šta..."
     "Proklet bio ako znam. Ta stvar misli da smo mi mravi."
     "Pa, ni mi ne pričamo mnogo sa mravima", razumno je rekao Tobi, nadajući se da će uspeti da odagna od Kilina to smrknuto, preko raspoloženje. Malo je razmislio i dodao za sebe - osim sa Kvat.
     "Pitam se je li to moguće. Moj otac, Abraham, ovde?"
     "Ne vidim kako. Nismo našli njegovo telo u Citadeli - ali morali smo da žurimo, nije bilo mnogo vremena." Odmahnuo je glavom, obuzet umorom. "To je bilo vrlo davno, i vrlo daleko."
     Tobi je sve ponovo osetio. Čelik otkinut sa kamena, urušene tavanice, ruševine i zdrobljen nameštaj, otrgnute živote. Dim sa pucketavih vatri. Lepe građevine zdrobljene u šljaku. Krv u potocima. Sve tamnije crvene pruge na zdrobljenim zgradama. Čudnu tišinu pošto su letelice maški otišle. Vetar kako huji kroz razrušene ograde.
     I oca kako luta po ruševinama. Abrahame! vikao je. Ponovo i ponovo. Ime se gubilo u besnom vetru i kovitlacima dima.
     Brzo se vratio iz bolnih sećanja. Gledao je oca kako žmirka, upalog lica, i kako se polako pribira.
     "Mislio sam da je mrtav", potreseno je rekao Kilin. "Morao je da bude."
     Tobi je na njegovom licu video koliko želi da poveruje da je Abraham tu, da Magnetni um zna više od njih. Ali bilo je očito da su Umu ljudi odvratni, i da neće ni prstom maći da im pomogne.
     Tek potom se setio da Um nema prste, nego samo elektromagnetne pritiske i talase. Ali zar nije rekao da ima noge?
     Kada im se Um ranije obraćao, još na Adutu, rekao je da je on inteligencija koja se oslobodila materije, i živi samo u stanjima usklađenim sa magnetnim poljima. Ta stanja očito dugo traju. Um je izgleda smatrao da je besmrtan. Setio se kako se Kilin nasmejao. "Zauvek je vrlo dugo vreme", rekao je, jer Um je možda ogroman i moćan, ali sigurno je i jadan i konačan. I zato je bilo još teže govoriti sa njim. Bog ih, barem, ne bi vređao.
     "Slušaj, tata, šta ćeš sada?" Možda bi u trenutku ovakve otvorenosti Kilin rekao šta zaista misli.
     "Sada?" Kilin je pogledao sina kao da ga je tek sad primetio. "Idemo u mlaz. Da vidimo kako je tamo."
     "Zašto? Možemo li tuda da pobegnemo?"
     Kilin ga je čudno pogledao. "Taj gas izvire prilično brzo. Daće nam potisak, možda će nas malo i zakloniti. Biće teško da nas otkriju."
     "Mogli bismo njime napolje?"
     "Možbit."
     Tobi se iskezio. "Super. Posadi će biti drago da to čuje."
     "Oh? Otkud to?"
     "Brinu se, misle da hoćeš da ideš sve dublje unutra, bez obzira na sve."
     Kilin ništa nije rekao. "Ne kažem da će ovo sa mlazom uspeti. Pokušaćemo, to je sve."
     "Da, tata, da - ali ima nade, tačno?"
     Kilin je dugo zurio u sina, a preko lica su mu se osećanja smenjivala takvom brzinom da Tobi nije uspevao da ih razabere. "Možbit. Možbit."









5. SITNI UMOVI
     Kad se zaista iznervirao, Tobi je izišao da trči.
     Pošto više niko nije mogao da izlazi na oplatu, zbog jakog zračenja koje je sad zasipalo 'Argo', morao je da pođe u trčanje po manje korišćenim hodnicima. Trupkajući stalno istim putem, pustio je podsvest da se rve sa nakupljenim problemima. Možda bi ti dublji slojevi mogli da smisle nešto pametno, mada nije polagao mnogo nade u to. Pred porodicom Bišop bila je kriza.
     Otišao je do Kvat po savet ili makar na poštenu, smirujuću razmenu uvreda - ali tuđinka ga je odmah otpravila.
     #Spojena sam sa svojom vrstom.#
     Zazveketala je ogromnim teleskopskim rukama, kao da naglašava reči. Izgleda da je imala nekoliko novih, možda načinjenih od drugih delova kućišta. Kvat je umela da se menja - možda kod Mnogonožaca to odgovara promenama mode, pomislio je Tobi. Ruke su mahale i lupale uz metalne zvuke, kao da vetar duva kroz šumu metalnog drveća.
     "Ej, matora zbirko rezervnih delova, saslušaj me barem."
     #Imam nekoliko umova koji mogu da obavljaju slušanje, ali svi su zauzeti.#
     "Uf! Misliš da je za razgovor sa mnom dovoljan samo delić uma?"
     #Za slušanje, ne razgovor. Možda bih mogla da prebacim jednu od podličnosti da...#
     "Mani to! Ponekad je razgovor sa tobom kao vikanje u bunar, Kvat."
     #Ne mogu da /neprevodivo/.#
     "E, ne mogu ni ja!"
     Tobi je sad bio zaista potpuno iznerviran. Iako nenamerno - valjda - Kvat ga je uvredila. Ili mu se tako činilo. Zato je izjurio iz velike činije u kojoj je stajala Kvat, zadubljena u daleke razgovore sa svojom vrstom.
     Zato je Tobi sada jurio pustim brodskim hodnicima, besan na sebe, nadajući se da će preko mišića moći da se oslobodi osećanja koja nije uspevao da savlada. Većina Porodice Bišop čučala je u restoranu, zauzeta jelom i pričom i uzajamnim hrabrenjem, što ih je ranije uvek izvlačilo iz nastupajućih kriza. Možda će uspeti i ovog puta, ali Tobiju se tok događaja nikako nije dopadao. Ni trčanje mu danas nije pomagalo; samo se zaduvao, a znoj mu je tekao u obrve i pekao mu oči. U vazduhu se osećala peckava vrelina. Nije ga obuzela smirenost kakva obično dolazi od razmrdavanja.
     Zato je usporio korak kad je stigao do duge krivine i ugledao mali bočni prolaz, odakle je dopirao miris dima. Sav zaduvan, prišao je skupini - ovog puta većoj - okupljenoj oko vatre od kukuruzovine.
     Seo je, svečano klimnuvši ostalima, i prihvatio bocu voćnog soka od koga ga je zapeklo grlo, ali je čitavom telu dao toplinu. Porodični razgovor bio je prijateljski, i on je neko vreme sedeo i uživao, ali onda se tema promenila i pogledi su počeli da skreću ka njemu. Poslednji put je u sličnoj prilici branio svog oca, a sada su glasovi sklupčanih ljudi izražavali otvoreni strah. To se brzo pretvorilo u otvoreno izražavanje besa prema Kilinu, i Tobiju je počelo da biva neprijatno.
     "Temperatura oplate raste i raste i raste", rekla je Džoslin.
     "Svuda se oseća", dodao je drugi glas. "Pržimo se kao škampi na gradele."
     Tobi nikada nije video ni škampe ni gradele, nije znao šta je to, nikada nije video čak ni vodenu površinu preko koje ne bi mogao da se baci kamenom - ali izraz je i dalje postojao u jeziku Porodice. "Daj mi malo toga", šapnuo je ćelavoj ženi kraj sebe.
     Dodala mu je bocu sveže kajsijevače od koje ga je zapekao nos još dok ju je naginjao. Ali prijalo mu je da oseti kako teče kroz njega, kako mu malo razvedrava misli i čini svet nešto lepšim mestom. Njegovo telo će brzo pretvoriti alkohol u gorivo - Porodica je odavno prilagođena da sve moguće materije pretvara u korisnu energiju - ali za trenutak je sve imalo prijatan sjaj. Upravo to mu je bilo potrebno. Neprijatna nervoza pronosila se kroz masu sklupčanih prilika, oštre primedbe su se uobličavale u tami, i čak ni drevna uteha poigravanja plamena nije mnogo pomagala da se raspoloženje promeni.
     "Koliko će potrajati dok se ne ispečemo?" upitala je jedna inženjerka, prebacujući dugu, tamnu kosu jednim pokretom vrata.
     Džoslin je slegnula ramnima i pogledala Cerma. "Jedan dan? Dva?"
     Cermu kao da je bilo neprijatno. Brodski oficiri treba da budu posrednici između Kapetana i posade, i ponekad je to bilo vrlo bolno. "Kompjuteri kažu da imamo još jedan dan pre nego što se hlađenje istroši. Onda prelazimo na rezervni plan."
     "Koji?" začuo se nečiji ljutiti glas. "Skidamo se goli i ulazimo u zamrzivače?"
     To je izazvalo kiseli smeh, ali ne i kod Cerma. "Možeš da se skineš ako hoćeš. Meni se čini da ni sada nemamo na sebi mnogo odeće."
     Imao je pravo. Tobi je bio u kratkim pantalonama, kao i većina sveta oko vatre koja je dimila. Nekoliko ih je nosilo široke košulje. Porodica je volela da se kiti kad god je to moguće, što je bio ostatak iz vremena kada je lepa jakna ili svilena košulja bila veliko blago, poslednje što su spasli od Propasti, kada je pala Citadela Bišop.
     Začulo se još nekoliko sitnih šala, uglavnom na račun mršavih nogu, rumenih stomaka i bledih ruku koje su se sada videle, jer Porodica je i dalje volela da se šali na svoj račun. Tobi je pomislio da je to dobar znak; kad više ne budu mogli da se smeju, biće u velikoj nevolji. "Rezervni plan je da se sabijemo u jezgru broda. Svi", objasnio je Cermo.
     "Zbog čega?" upitala je ljutito neka žena.
     "Spoljašnji delovi postaće prilično gadni", razumno je objasnio Cermo. "Sistemi za hlađenje mogli bi da pomognu ako se skupimo u unutrašnjim zonama."
     "I da napustimo agro kupole?" u neverici je uzviknula žena.
     Masa se rasula u neusklađeni hor pitanja.
     "Ako ne budemo radili u njima, sve će izumreti."
     "Nikada ih nećemo naterati da opet niknu."
     "To znači smrt!"
     "Čija je to ideja?"
     "Onih glupih kompjutera, sigurno."
     "Da, šta oni znaju? Oni nisu kompjuteri Porodice."
     "Pa šta? Naši sistemi, oni iz Citadele, bili su sitna riba u poređenju sa ovim."
     "Ja kažem da im ne treba verovati."
     "E, ja se ne slažem. Oni..."
     "Niko nam ne može pomoći ako izgubimo sve useve."
     "Ima pravo. Ako se tlo sprži, više ništa neće nići iz njega."
     "Ej, to bi možda uništilo i one crve."
     "Dabre, i sve gliste koje prevrću zemlju."
     "Cermo, nisi to ozbiljno mislio."
     "Nećemo da se tek tako zavučemo u jazbine i da se predamo!"
     "Mi smo Bišopi!"
     "Dabre, mi se krećemo i tražimo i pržimo sve što se nađe na putu - i nećemo da postanemo krtice."
     "Ko kaže da moramo? Zna se - Kapetan!"
     "Dabre, ova ideja miriše na njega."
     "Uvek sve po njegovom."
     "Prerastao je on svoje pantalone."
     "Nikad mu nisam verovao. Uvek sam govorio..."
     "Ovaj glupi kurs je isto bio njegova ideja."
     "Uvlači nas u zamku."
     "Svaka budala bi rekla nebre ovom paklu!"
     "E, ne, Kapetan kaže da moramo baš tamo, i mi smo lepo šenili, mahali repom i pošli."
     "A on dokoliči na mostu!"
     "Dabre, tamo je lepo i sveže!"
     "Most je u samom središtu broda, sigurno je tamo čak i zima."
     "Hajmo da se malo rashladimo. Važi?"
     "Dobra ideja!"
     "Dosta smo čučali ovde."
     "Hajmo!"
     Masa je u tami narasla a da Tobi nije ni primetio. Sada su svi ustali kao jedan, gurajući se i ćuškajući, puni znojave nervoze. Nesigurnom logikom mase pošli su da urade upravo ono protiv čega su se bunili - da pođu u središte broda. Dok su išli glavnom kosinom, postajalo je svežije.
     Tobi je pošao sa ostalima. Osećao je kako u njima narasta energija lavine, privlačeći neodlučne iz bočnih hodnika. Bišopovi su mnogo više voleli akciju nego mozganje.
     Kad su stigli blizu mosta, od grupice oko logorske vatre stvorila se velika, gunđava masa. Tobi je osećao kako se mumlanje podiže do životinjskog režanja. Ovo neće biti kao obično, kada je Kilin mogao da strogim mrštenjem, brzim objašnjenjem i vedrim osmehom umiri gomile nezadovoljnih Bišopovih. Ova masa bila je mračna i zla.
     To su osetili i poručnici na mostu. Postavili su se u kvadrat na ulazu i pokušali da smire masu. Tobi se osvrnuo, ali Cermo i Džoslin su se povukli u pozadinu. Nema potrebe da se pokazuju kad će ostali obaviti njihov posao.
     Jesu li zaista toliko lukavi? Tobi nije bio sasvim siguran. Razgovori oko logorske vatre kao da su oslobodili opštu strepnju koju su svi osećali, a to je ionako bila svrha čitavog običaja.
     Tobi je pokušao da se tiho udalji. On je, čak više od Cerma i Džoslin, bio u neprijatnom položaju. No, laktovi i zbijena ramena sprečili su ga da se povuče. Osećao je na sebi skeptične poglede. Sad bi hteo da se skloniš? pitali su ga.
     Nije znao šta da radi, a onda su događaji odlučili umesto njega.
     Most je bio dovljno visok da se iznad hodnika napravi balkon, zamišljen kao mesto na koje oficiri mogu da se povuku i porazgovaraju na miru. Kilin ga je sada iskoristio da se pojavi nad glavama uzbuđene gomile. Bio je u potpunoj uniformi, punoj upečatljivih plavih i zlatnih šara. Kad se pojavio, začuo se glasan žamor. Masa je svakog trenutka rasla sve više. Kilin je stajao sa rukama za leđima, puštajući da se gunđava zver pod njim smiri; čekao je da buka zamre.
     Kada je progovorio, glas mu je bio čvrst i neobično blag. "Došli ste da pratite napredovanje?"
     "Napredovanje? Ha! Plovimo pravo u pakao!" uzviknuo je neki muškarac.
     Kilin je odmahnuo glavom. "I dalje izmičemo maškama."
     "Hoćeš da kažeš da one neće da se sprže!" povikala je neka žena, glasom punim očajanja.
     "Pokušavaju da nas uhvate, dabre - kao i uvek." Kilin je preleteo pogledom preko gomile koja je još rasla, zastajući da ponekog pogleda pravo u oči.
     "Skuvavće nas žive!" povikao je neko.
     "Ni pod razno", uvereno se nasmešio Kilin. "Pre nekoliko minuta smo ušli u galaktički mlaz."
     Na tu vest počelo je zbunjeno komešanje.
     "Niste primetili?" blago je upitao Kilin. "Oplata će uskoro početi da se hladi."
     "Kako to? Taj mlaz izgleda sasvim usijan."
     Kilin je mahnuo rukom. "E, nije. Čudna stvar, ali ispada da je gas ovde plav zato što se hladi. Probije se naviše, dalje od gravitacije crne rupe, i izgleda da mu to oduzima svu vrelinu."
     Masa se u neverici meškoljila i mrmljala.
     "Prestaćemo da se zagrevamo?" upitao je ženski glas.
     "Kompjuteri tako kažu."
     "Pa, to je lepo", rekao je muški glas, "ali i dalje..."
     "Možemo kroz mlaz da pođemo napolje", prijazno je rekao Kilin. "Pri hlađenju se stvaraju plavi oblaci i hitaju naviše."
     "To nije opravdanje za glupu ideju da uopšte pođemo ovamo", ljutito je rekao neki muškarac.
     "Ti si dogovoran!" Povikala je žena.
     "Dabre - i šta ćemo ovim uopšte dobiti?"
     "Nove nevolje!"
     "Nove maške!"
     "Takav Kapetan nam sigurno ne treba!"
     To je za Adute bilo previše. Pojedini Kečevi, Petice i Pubovi počeli su da nadvikuju zbunjene Bišopove. Oštre psovke, laktanje. Počelo je pesničenje, ali oficiri su ih žurno razdvojili.
     Haos je trajao nekoliko minuta, a Kilin je ćutke stajao i gledao. Jednom je iskrivio usne. Sigurno misli kako je to čudno, pomislio je Tobi, kad je tvoja rođena Porodica protiv tebe, a brane te Aduti.
     Masa se konačno smirila do ljutitog mumlanja. Kilin je raširio ruke. "Mislim da bi trealo da se vratite svako na svoj posao i..."
     Svi su osetili u istom trenutku - pritisak koji se prevorio u tutnjavu, kao da se 'Argo' pretvorio u veliko srce koje kuca sporim, mirnim ritmom.
     Vraćam se, zadužen da prenesem uputstva.
     Kao da je Bog progovorio u prepunoj odaji. Masa se uznemirila. Pretraživali su pogledom zidove, tražeći izvor glasa, i zato su im se videle beonjače, kao kod preplašenih ovaca.
     Kilin je reagovao samo izvijanjem usana i skeptičnim podizanjem obrva. Prekrstio je ruke preko grudi, kao da je spreman da sasluša Magnetni um. "Dabre, slušamo."
     Tebi i stvorenju Tobiju treba da prenesem sklop složenih znanja.
     "Tu sam!" povikao je Tobi.
     Ljudi oko njega su ga zapanjeno pogledali i žurno se odmakli, kao da neće da imaju ničega sa osobom koja se usuđuje da viče na to neobično stvorenje koje trese zidove da bi govorilo.
     Dužnost mi je nametnuta zbog davnih obaveza. Moći koje me sada šalju jednom su mi učinile dobro, i zato sam sada glasnik takvim sitnicama kao što ste vi - za šta je potrebna poniznost kakvu ja inače ne posedujem. Zato ću požuriti, ovaj put.
     Brod se ispunio visokim piskom, punim harmonične agonije. Oštro, pištavo, beskrajno. Bolan pritisak koji potiskuje sve misli. Trajao je jedan predugi trenutak, narastajući - a onda se naglo prekinuo. Ošamućena tišina koja je usledila bila je puna užasa.
     To vam je kurs. Precizno ga pratite inače ćete biti rastrgnuti na atome, a zatim i na sitnije.
     "Naš... kurs?" zastenjao je Kilin.
     Putanja koju vam preporučuju vaši dobročinitelji.
     Kilin je povratio smirenost. "A kuda to vodi?"
     Treba da pratite moje magnetne linije. Držite se blizu mene, kako se ne bi raspali na fragmente.
     "Zašto? I gde si ti uopšte?" povikao je neki krupajlija.
     Tišina, sitni ume.
     "Nije nego. Ko si ti, šta si ti da..."
     Ne patim se ja radi pažnje nekih smrtnika, nego zbog nametnutog zadatka. To - i ništa više.
     "To znači da nas šalješ..." Kilin je raširio ruke, dlanovima naniže, da umiri masu. "Kažeš da kurs ide duž tebe?"
     Bez mene kao vodiča brzo biste propali.
     "Slušaj, mi smo se uputili uz galaktički mlaz. Ja..."
     Takva putanja bi se na kraju neizbežno sekla sa putanjom onih koji žele vaš kraj.
     "Maške? Već smo uspevali da im izmaknemo."
     Postoje sile i materije koje ne možete dokučiti.
     Kilin je prekrstio ruke na grudima i namrštio se. Tobi je poznavao taj izraz lica, znao je da pred protivnicima predstavlja kameni zid. No, u očevom držanju sada je bilo još nečeg, nekog prizvuka smišljene glume kakvu Tobi još nije video. Pitao se otkuda mu to, otkuda mu predosećanje, ali tog časa Kapetan je progovorio.
     "Hoću da znam koja ti to sila daje naređenja."
     Kako si drzak! Obitavam ovde duže nego što tvoja vrsta uopšte postoji. Vi ste tako prolazni, kao neki oblak. Ali takve sićušne oblike često prati ogroman ponos.
     "A ti si zbog tolike dugovečnosti očito postao uobražen." Kilin je namignuo masi.
     Govorim ti samo zbog obaveze - koja ne uključuje trpljenje gluposti i grešaka sićušnih inteligencija. Pa dobro - vaš dobročinitelj je stvorenje Abraham, o kome smo već govorili.
     U Kilinovom pogledu planula je radost. "Znači, jeste živ."
     Zakrivljenost i nagnutost ovdašnjeg prostora-vremena ne dopušta tako laka pojednostavljenja.
     "Ali ako je sada ovo poručio..."
     Već i izraz "sada" privremen je kao i vi. Čak i gori od besmislenog.
     Tobi je primetio kako u ocu narasta radoznalost. Kilin se ugrizao za usnu. "Taj kurs koji šalješ. Hoću da znam kuda će nas odvesti."
     Tamo gde ja najpunije živim. U sedište zabranjenih energija i velikog žaljenja. Tamo gde moja stopala igraju po šištavoj plazmi. Unutra, sićušna stvari. Do vašeg užasa.









6. ŽIVOT MUNJE
     Tobi je gotovo nehotice odlazio na most tokom dugih časova spuštanja.
     'Argo' je sada koristio galaktički mlaz kao štit, ponirući unutar njega. Avetinjske plave niti su se njihale i uvijale i hitale kraj njih, sve dalje uvis. Zbog njih je kretanje broda delovalo još brže. Palube su brujale od napora pogona plazme, koji je usisavao plavi gas i izbacivao ga pozadi.
     I sada su dobili odgovor na zbunjujuće, neizgovoreno pitanje. Jer brod je već danima zujao od nagađanja: gde su maške?
     Jedač Svih Stvari je u Porodici Bišop prešao u legendu, a deo te drevne priče govorio je da maške ovde obitavaju i rade. Zašto, to niko nije znao. Oterale su ljude iz Pravog Centra davno pre pada Svećnjaka.
     No, do sada su samo na par trenutaka primetili brodove maški. Sada je, daleko uz mlaz, 'Argo' otkrio velike, tamne građevine maški. Viđali su i ranije ogromne mase njihovog tehna, dok su išli ka unutra - i izbegavali su ih. Ogromne, tajanstvene, zaklonjene pločama za prikupljanje energije. Sve je bilo nemo, nije se oglašavalo ni na jednom kanalu poznatom ljudima.
     Građevime maški okruživale su mlaz kao da iz njega crpu energiju. Zidovi mlaza bili su puni blistavih plavo-belih bleskova. Tu se antimaterija, stvorena u blizini crne rupe, sudarala sa materijom u divljoj, upijajućoj bici. No, većina energije mlaza ležala je u potisku naviše. Maške ga izgleda nisu smanjivale. Pre je izgledalo da ga proučavaju.
     Zašto su maške došle ovamo i okružile mlaz? Tobiju se činilo da možda na taj način osluškuju unutrašnje zvuke same crne rupe, ali nije mogao da zamisli kako. Mlaz je bio jeziv, i po Tobijevom ubeđenju za ljude potpuno nepojmljiv. Njegovo stalno kovitlanje poslužilo je da se 'Argo' sakrije, rekao je Kilin. A dela maški kao da su previđala takve sitnice kao što je jedan običan brod. 'Argo' se provlačio kao pacov kroz palatu.
     Začudo, središte mlaza bilo je gotovo prazno, i to im je olakšavalo let. Gas je izgubio vrelinu usled napora da se izvuče iz gravitacione jame nevidljive crne rupe. Gusti, ohlađeni gas u stubu oko njih štitio ih je od divlje vreline diska. Kao da je neko planirao i izgradio tunel ka unutrašnjosti. Za njegovog učitelja, Aspekta Isaka, on je, naravno, predstavljao vrlo zanimljiv primer fizike.
     Rotacija crne rupe istiskuje gas koji kreće ovuda. Ovaj mlaz liči na navoje šećerne pene koju sam dobijao kao dečak na vašarima, ispredeni oblak čistog, slatkog zadovoljstva.
     "Šta je to šećerna pena?"
     Zaboravljam koliko toga ste izgubili. Zar nikada nisi bio na vašaru?
     "Kakvom šaru?"
     To je skup na kome... nije važno. Ova divna plava izmaglica oko nas podsetila me je na bolja vremena, kada je visoka kultura vladala Svećnjakom Kraljica, i kada sam sa ocem odlazio da se kližem po tavanici.
     "Bio si na Svećnjaku?"
     Zar si mislio da potičem od takvih prašinara kao što si ti? Imali smo ogromne moći u to vreme, i znali smo kako treba sa maškama koje vas sada gone pred sobom kao stoku. Redovno smo zalazili čak i u ovu oblast, da uhodimo maške koje su radile čudne stvari. Mi smo...
     "Hej, pa ti si iz razdoblja Arkologija!"
     Aspekt Isak je počeo da se duri.
     Pa, tačno - ali jedno od mojih ugrađenih Lica odraslo je na Svećnjaku Veskuok, jednom od poslednjih velikih. I ja sam jednom video Svećnjak, kroz teleskop, kada je još bio nastanjen, tako kažu. Proveo sam život u skloništu na planeti, ali...
     "To je ono što nazivate 'Smeštanje', je li?"
     Ovaj, da - nezgodna strategija. Ipak, moji kulturni koreni...
     Iz dubine Tobijevog uma javilo se Lice koje je retko koristio, koje je znalo tehno stvari ali gotovo ništa drugo. Džo je bio spor i tup, samo delić davnog Aspekta, ali sada je bio pun gorčine.
     1. Vi proklete izdajice ste nas udesili.
     2. Dogovarali se sa maškama - jako pametno.
     3. Zdrobile su vaše lepe Svećnjake čim su vas ubedile da siđete na planete.
     4. Prodali ste se za tepsiju ribe!
     "I istorija kaže otprilike tako", blago je dodao Tobi. "A ako hoćeš prave stanovnike Svećnjaka..." zavirio je pod digitalni poklopac Aspekta koga je retko koristio, Zeno. Ona je bila toliko rasuta i izlizana da je i samo slušanje drevnog, nesigurnog glasa nanosilo bol.
     Oplakujem... grešno cenjkanje... tvoje generacije... oko nasleđa naših Svećnjaka. Mi nismo tražili "smeštanje"... niti pravdu.... jer maške to ne poznaju... Imali smo ključ... kako da ih oštetimo... da potkopamo njihove najdublje... logičke... programe... Rasule su... naše znanje... čak ni tada... nismo umeli da otvorimo Kriptografe... Bolnu Magiju... koju su ostavili najdavniji ljudi... koji su se nekada... uputili čak i ovamo... u Pravi Centar... i zgrabili Bolnu Magiju svojim rukama...
     Glas pun smetnji polako je zamro, ostavivši neobičnu tišinu u Tobijevom umu. Zenine iscepkane rečenice nosile su toliko neizgovorenog bola - bila je žalosna, bez nade, i sećala se samo uništenog veličanstva koje sada nije ništa značilo. Potrajalo je dok se nije oglasio Džo.
     1. Vidiš šta si izgubio, Isače?
     2. "Smeštanje" - bolje je reći "izdaja".
     Tobi je smatrao da je svaki pokušaj pogađanja sa maškama izričita glupost, i da je Isakova generacija samo čistom srećom uspela da izbegne sve posledice toga. Čim je uobličio tu pomisao, Isak je planuo.
     Ne zbog sreće! Pomagali smo Komadanje. To je bila potpuno razumna strategija, ulaganje u ljudske kolonije na mnogim svetovima po ivici Pravog Centra. Stvaranje Porodica koje će razviti novi sistem ideja, društvenih normi, oružja. To je snaga naše vrste!
     Tobiju je bilo jasno da se Rukovi, na primer, razlikuju od Najtovih - i to ne samo po ponašanju za stolom. Ali nije shvatao šta Isak podrazumeva pod "društvenim normama". To je sigurno opet neka isušena, drevna ideja koju je Porodica Bišop odbacila sa mnogim drugim suvišnim stvarima, davno pre njegovog rođenja.
     1. Gledaj kako se završilo.
     2. Maške su vas se ionako dočepale.
     Isak je bio spreman na svađu.
     Svećnjaci su bili neodrživi! Ogromne mete usred prostora sa visokoenergetskim česticama i vakuumom, što je prirodno stanište maški!
     Zujanje smetnji gotovo je zaklonilo Zenine reči:
     Branili smo se... koliko god smo moglli... da odvektorujemo Mandate maški... da im iznađemo međuveze... ali vi ste sve to izgubili...
     Melanholični glas je opet ućutkao sve ostale. Na kraju se oglasio Isak, kao da se izvinjava.
     Pokušali smo eksperiment, tačno, i na kraju nije uspelo. Svećnjak Veskuok - video sam ga kako plamti na nebu kao osinje gnezdo! Možeš zamisliti moju tugu. Barem smo uspeli da nađemo sklonište pod udobnim pokrivačem vazduha i gravitacije.
     Zeno je nejasno odgovarala.
     ...pošten... rizik... ali toliko... uzaludan.
     Isak je sada zvučao uverenije, mada se Tobiju činilo da mu je glas nekako šupalj.
     Ja sam nas barem znao na vrhuncu. Slava...
     Zeno ga je presekla sa neobičnom energijom.
     Ti si lažov... nisi poznavao vrhunce... bili su davno pre... čak i mene... velika dela... veštine koje ne možeš ni da nasluštiš... lažov...
     Isak je bio pogođen.
     Žao mi je što su maške kasnije pokvarile naše dobro zamišljeno Komadanje. Čak i ti, siroti Džo, sigurno shvataš da smo morali da svetove Komadanja lišimo kulturnih sećanja, kako bi eksperiment mogao da uspe. I bilo je plodno, jer nastupila je plima novih ideja kako da se osvajaju svetovi i pobeđuju maške. Barem za neko vreme.
     Džo se ljutito meškoljio, ali nije bio pričljiv:
     1. Bilo je grozno teško.
     2. Ja bih radije živeo u velikom nebeskom gradu.
     To je naljutilo Isaka.
     Ne moram da odgovaram na takva nejasna maštanja.
     Tobi se razbesneo zbog Isakove uobraženosti. Pokvareni mali čip! "Ako si bio tako veliki, kako to da si sada običan Aspekt?"
     Imao sam takve umne talente, toliko nakupljeno i integrisano znanje, da sam sačuvan. Šta misliš da tebe čeka na kraju, dečko?
     U ovom odgovoru bilo je pravog, iskrenog gneva. Tobi je morao da se priseti kako su Isak i ostali Aspekti male minijature čitavih ljudi, a ne samo knjige koje može da otvori, pročita i odbaci. Da bi umovi opstali, morali su da imaju uravnotežen intelekt, inače bi poludeli. Zato i nije mogao očekivati da će mirno primati uvrede.
     "Izvini", šapnuo je Isaku, i začudio se kad je osetio da neko novo prisustvo pomera Aspekta. Zapljusnulo ga je osećanje narastajuće hitnje, toliko da se naježio. Aspekt Isak je jeknuo, ali se povukao, potisnut u svoju ćeliju u umu. Ovo je bilo prvi put da je u potpunosti osetio Ličnost Šibo, njenu srž kako mu protiče umom, uporna i moćna. Ne izgovorene reči, nego sećanje.
     - Prošlost se podigla kao sećanje na prašnjave satove bez časovnika, ulice kojih se sećala, crne i zadimljene. Izbeglice od maški su se sabile među zidove, u mračne uličice i prazne ruševine. Zapuštenim ulicama koračale su visoke, žilave prilike širokih ramena, uvek pod oružjem, napetih lica, očiju naizmenično praznih i opreznih. Stari kameni zidovi njene Citadele ljuljali su se i lomili u njenim sećanjima, nemoćni pred večitim vetrovima. Mermerni stubovi i krstovi označavali su mesta na kojima su mrtvi imali svoje male gradove - zemlju natrpanu pogrebničkom robom, sve dok im nužda nije otela i tu utehu, da polože u sve suvlju zemlju poslednje ostatke nečije odeće i kostiju. Jednom je išla za pogrebnom povorkom pod plavom svetlošću lampi, krenula je u zoru kako je nalagala duga tradicija. Kamenje je zračilo noćnu hladnoću uz njene bose noge, i to je bilo prijatno jer joj je dnevna vrelina već osvojila lice i ruke iako je tek svitalo. Spori, ozbiljni marš. Kraj ofucanih skladišta, preko peskom pokrivenih trgova, kroz niz domaćih bašta, pažljivo zalivanih - slez, čičoka, plačijabuka. Mašine su beskonačno radile na proizvodnji oružja, kašljući kao daleke, ogromne životinje. Kraj zadimljenih hrpa đubreta i mirisnih zasada cveća žutog kao nada. Zgrade su se slegale i prozori su se pretvorili u prazne duplje. Njenu Citadelu napalo je uništenje, spora propast nebrige. Lutalice iz ravnica nemo su sedele, piljeći u prazno, i njihovi oštri profili ocrtavali su se pod bledim jutarnjim nebom, i davna rešenost se iz njihovih pogleda sada izgubila. Zarazilo ih je ludilo poraza, ali smešili su se njenim sitnim koracima dok je prolazila kraj njih. Spavali su obuveni, kraj vatre koja je gorela već pokolenjima, i potom nastavljali dalje, u dane krađe i gonjenja, živeći pod ogromnim grabljivcima. -
     Tobi se zateturao od jačine, od dirljive ljubavi prema ljudima i mestima koje nikada nije video. Potom se uobličio Šibin neobično tihi glas.
     U poslednje vreme me nisi pozivao.
     "Pa... vidiš šta se dešava. Nisam imao vremena."
     Ne verujem da je to pravi razlog.
     Bila je u pravu, naravno. Tobi je bio nov u ovome, i nije mogao mnogo da zataji pred njenim snažnim prisustvom. Kao da je ponovo bila živa, i kao da je opet video njene skeptične crne oči, oči koje se nikada nisu kolebale. Ali i njene oči su videle njega, iznutra.
     Pod tim pogledom sva njegova osećanja su se otvarala kao veštačke, gumenaste latice uma. "U poslednje vreme je bilo prilično gadno."
     Zbog tvog oca.
     To nije bilo pitanje. "Pa, on je... siguran sam da radi ono što je najbolje za brod..."
     A ti?
     "Pa, on je pod velikim pritiskom, i postaje prek i vrlo narogušen, ali..." Glas mu se utišao kad je shvatio da time ne može zamazati oči ni Aspektu, a kamoli jednoj Ličnosti. Pogotovo što su u pitanju osećanja.
     Zar nisi pomislio da je on znao da stižete, ti i ostali oko one vatre? Da će se neko pobuniti? Uostalom, svuda po brodu postoje kamere za nadgledanje.
     "Oh. Pa, valjda."
     Uveo je 'Arga' u galaktički mlaz baš tog trenutka. Znao je gotovo zasigurno da će Magnetni um baš tada da se vrati, sa novom porukom.
     "Misliš da je sve tako isplanirao?"
     Ja i dalje volim tvog oca. Ali on se promenio. Mora na najteži način da nauči ponekad cinične veštine Kapetana.
     Tobi još nije naučio kako da misli korak pre događaja - njemu se činilo da se stvari dešavaju vrlo brzo, nepredvidljivo - pa mu se taj stepen planiranja učinio malo verovatan. S druge strane, odrasli su često prilično uvrnuti. "Znači, znao je i šta će nam Magnetni um reći?"
     To ne verujem. Izgledao je zapanjen koliko i ostali.
     "Pa, sada svakako izgleda dobro."
     Tobi je stajao u dnu mosta, govoreći jedva čujnim šapatom koji je omogućavao Aspektu da ga čuje, ali bio nedovoljno glasan da bi drugi mogli da ga prisluškuju. Zagledao se u Kilina, koji se kretao među brodskim oficirima sa uobičajenom smirenošću. Otkako su krenuli niz mlaz, čelo mu više nije bilo namršteno, i u očima nije bilo ni traga nesigurnosti.
     Ne bi se reklo da se i drugi tako osećaju. Poručnici su bili nervozni, uznemireni, znojavi - i to ne samo zbog povećanja temperature oplate. Čak ni hladniji plavi gas nije mogao da zakloni sva zračenja diska. Ventilatori su radili punom snagom, talasajući mlak vazduh. Pod uobičajenom tišinom mosta osećala se napetost, pored tihog, redovnog kuckanja i pištanja kompjutera koji su podsećali posadu na poslove koje treba nadgledati.
     "Znači, bio je spreman na našu malu pobunu, a?" Nehotice je klimnuo u znak poštovanja.
     Kapetanu nije posao samo da izdaje naređenja.
     "Dabre, ali Kapetan mora da bude u pravu."
     Sada ima autoritet koji mu je potreban.
     "I to od samog Abrahama." Tobi se sećao svog dede kao visokog, sedog čoveka sa večito usredsređenim izrazom lica, čak i kad bi dremao kraj ognjišta. Njegova napetost uvek je čekala da plane u energičnu akciju. Abrahamov zamišljeni pogled često bi se pretvorio u široki osmeh kad bi ugledao Tobija, koga bi zatim bacio u prostrana nebesa kroz koja kao da je leteo u starčevom naručju, visoko iznad nameštaja i kroz hodnike, ponekad i napolje, na verandu, gde bi mu Abraham pomagao da se kači i kliže po stepenišnoj ogradi. Tobi je cičao i smejao se i vrištao kada bi zemlja nestala, i osećao se kao da zaista leti, oslobođen težine i brige. Tako davno. Tobi se ugrizao za usnu od sećanja koje je već bledelo. "Abraham. Ili to magnetno biće tako kaže."
     Ti mu ne veruješ.
     "Zašto bih? I ko bi poverovao, ako ima makar pola mozga?"
     Ipak, ovde su na delu čudni vektori.
     "Slušaj, Abraham je poginuo u Propasti, kada je pala Citadela Bišop. To je bilo pre mnogo godina i vrlo daleko odavde."
     Tačno.
     "Šta hoćeš da kažeš?"
     Kako može neko biće koje čak nije načinjeno ni od materije, i koje je tako daleko, da zna njegovo ime?
     To je za trenutak zaustavilo Tobija. "Dobro, ne znam. Ali maške sve zabeleže. Možda je Magnetni um saznao od njih."
     Ali izgleda da Um nije prijatelj sa maškama.
     "Ko zna koliko je lud."
     Ponekad se pitam kakva je veza između tih stvorenja. Sećaš se Bogomoljke?
     "Naravno."
     Sledio se od te pomisli. Bogomoljka je progonila Porodicu Bišop, 'žela' ih je, ubijala im tela i isisavala ličnosti kako Porodica ne bi sačuvala sećanja na čipovima. Od tih skroz mrtvih Bogomoljka je stvarala groteskne sklopove koje je nazivala 'umetnost' - i pokazala ih je Tobiju i Kilinu uz prizvuk nečega nalik na ponos.
     Bogomoljka je bila zapanjena Magnetnim umom. Možda mu je ponudila svoja znanja o nama, o našim običajima i ličnostima.
     Osećao je Šibo kao da sedi pred njim, prekrštenih nogu, opuštena a ipak spremna da se svakog časa pokrene. "Ja... ne želim da sad razmišljam o tome."
     Takva sećanja mogu da nas užasavaju, dragi Tobi, ali moramo se suočiti sa njima.
     "Ajde neki drugi put, dobro?" Osetio je da se ona premešta, da se pritisak menja. Uzdahnuo je od olakšanja i odmah se bolje osećao.
     Zanimljivo je da je sad posada uz tvog oca, da ga podržava u onome što je sve vreme govorio da želi - da leti u Pravi Centar, i da tamo nađe ono čudesno mesto o kome govore drevni zapisi.
     Tobi je slegnuo ramenima. "Možda se u tome sastoji nadarenost za Kapetana. Naturaš nešto svima dok to ne zavole."
     Pustio je pogled da besciljno luta, i nije primetio da mu je prišao otac. "Šta to kažeš?" oštro je upitao Kilin.
     Bilo je vrlo neučtivo uplesti se u razgovor sa Aspektima - pogotovo sa Ličnošću, koja je mogla da zahteva svu pažnju. Tobi je progutao knedlu. "Ja, ovaj, samo sam..."
     "Video sam po pokretu usana da kažeš 'Kapetan'. Šta je to što ne možeš da mi kažeš u lice?"
     "Samo sam dokono brbljao."
     Kilin je obliznuo usne, oklevajući, a onda je rešio da napadne. "Sa Šibo, zar ne?"
     "Pa, dabre, ali..."
     "Hoću da ti kažem samo ovo. Da čuje pravo od mene." Kilin se zagledao duboko u Tobijeve oči, kao da u njima može da nazre čvrstu inteligenciju koju je Tobi osećao kao visoki zid.
     "Tata, ja mislim da ne..."
     "Šibo, biće nam potrebne tvoje procene. Ja idem po nagonu, i desiće se nešto veliko."
     "Hajde, tata, ja..."
     "Sećaš se kako smo razgovarali o planovima, kako smo smišljali najbolji sledeći potez, samo ti i ja? To mi užasno nedostaje. Znam da se to ne može vratiti, ali ako imaš neku ideju, neko osećanje šta bi trebalo da uradim, reci to, dobro?" Kilinov pogled bio je molećiv. Ljutito je zažmirkao da savlada suze. "Preko Tobija. Razumeću. Obećavam."
     "Tata... znaš valjda..."
     U Tobiju su se uzburkala osećanja, neobične, izuvijane struje uzbuđenja, želje, promuklo mrmljanje, slojevi mirisa u vazduhu, blagi pokreti, sećanje na trenutke klizanja kože, satenske, i slojeve znoja...
     Trgao se, ošamućen. Osetio je da ga neko tapše po ramenu.
     Kilin je duboko uzdahnuo. "Hvala ti, sine. To mi je trebalo. Samo trenutak sa njom, ništa više."
     Pre nego što je Tobi stigao da smisli odgovor, Kilin se povukao, salutirao, okrenuo se - i udaljio se, opet je bio oličenje Kapetana. Tobi je bio iznerviran, osećao se iskorišćen. Duboko u ustima nosio je ukus gorke žuči. Proklet bio! Ali istog trenutka je osetio u svom ocu bol, svu muku koju ne sme da pusti na površinu.
     Bilo bi mudro da ovo zaboraviš.
     "Dabre, samo mudrost mi nije jača strana."
     Jako ličiš na svog oca.
     U umu mu je odjeknuo blagi smeh. Ličnost može i malo da se udalji od njegovog nesigurnog sveta, shvatio je Tobi, i da se zabavlja. Taj humor on nije razumeo.
     Porodica Najt je imala jednu staru izreku, zaista drevnu. Neki su verovali da potiče sa same Stare Zemlje. Govorili smo da je život tragedija onima koji osećaju, a komedija onima koji misle.
     "Zvuči logično. To možda znači da ne smemo suviše da se osvrćemo, da stalno gledamo ko nas juri."
     I to je dobar savet.
     Tobi se oslonio o čelični zid i uzdahnuo. Šibo mu je stajala u umu, i njena ozbiljna smirenost prelistavala je sve što je video finijom, strpljivijom rukom.
     Pitam se ko bi drugi - ili šta bi drugo - želelo da dođemo ovamo.
     "Ne znam zašto bi iko pomislio da ljudi mogu da žive na ovakvom mestu. Možda Kvat, ali ljudi svakako ne. Svi oni drevni zapisi, o čemu su uopšte govorili? O čudima, da", mahnuo je rukom po vidiku, "ali to je mrtvo."
     Zidni ekrani prosto su zračili snažnu svetlost. Disk od materije koja se kretala ka unutra prilazio je sve bliže, otkrivajući nove vrtloge boje i moći. Ona zvezda koju su videli pre nekoliko dana nije više bila izduženo, blistavo jaje. Eksplodirala je u plamenu i pretvorila se u oluju koju je spoljašnja ivica diska gladno usisala. Sada je izgledala kao izmučeno, izobličeno sunce koje zalazi na drugoj strani plamenog predela. "Meni izgleda kao ambis za prženje."
     Tobi je po grčevitom stezanju utrobe osećao da oni ne spadaju ovamo. Porodice su lutalice, uvek u bekstvu. Samo mašine mogu da opstanu u ovom ogromnom, plamenom svetu. Porodice su tu samo zbog 'Arga', opet mehanizma načinjenog u velikim danima ljudske starine. Mašine kao 'Argo' prirodni su nastavak ljudskih ruku, ali maške predstavljaju tumor. Planete nisu njihov dom. Neka hladni svemir i plamena materija budu njihovo obitavalište. Šta bi ovde moglo da bude od interesa za ljude?
     Možda suviše usko gledamo.
     "Kako to misliš?"
     Pogledaj tamo. Zelene niti.
     'Argo' se probijao sve bliže disku, i sada su mogli da udaljenu ivicu vide iz profila. Sa ključale ravni izbijale su crvene erupcije tamo gde je tek pojedena zvezda polako putovala ka unutra. Gromade su se raspadale pri rotaciji.
     "Pa? Izgleda kao kad zmija vari pacova."
     Tačno. Nije lepo, verovatno čak ni kad si zmija.
     "Oh, sad vidim. One zelene niti tamo iznad zaravni?"
     Sada je mogao da razabere uznjihane niti boje žada koje su stajale iznad mesta gde se raspadala zvezda. Ličile su na trsku u močvari, uznjihanu pod povetarcem.
     "Sija, vidiš?" Zeleno-plave niti povremeno su ispuštale žuti blesak. "Kao nekakva smrznuta munja."
     Možda grešimo kad mislimo da ovde ništa ne živi.
     "Hm. Živa munja?"
     I oficiri na mostu primetili su niti. Neki su petljali oko brodskih instrumenata, usmeravajući ka njima senzore. Uz zelene linije peli su se čvorovi i kovitlaci.
     "Materija otkinuta sa zvezde - izgleda kao da se penje uz te niti", rekao je Tobi.
     Džoslin je uspela da okrene 'Argove' antene i usmeri ih ka nitima, uprkos kovitlacima plazme koji su zasipali brod. Zvučnici na mostu zujali su i krčali od nejasnih emisija sa diska - a onda se kroz zid postojanog zvuka probilo jezivo, visoko skičanje.
     "Šta je to?" uzviknula je Džoslin. "Grozno zvuči."
     Kilin je iskrivio usta kad je čuo pištavi hor. Svaki glas bi se za trenutak podigao iznad ostalih, otpevao žalosni ton, a onda bi se ponovo utopio u opštu naricaljku. "Možda Magnetni um nije jedini stvor koji ume da živi od elektriciteta."
     "Ali ne proizvode svi te zvuke", primetio je Tobi.
     Džoslin je klimnula. "Samo oni pkoji su povezani sa blistavim kvrgama."
     Tobijev Aspekt Isak zahtevao je da na njega obrati pažnju, i Tobi ga je otvorio:
     Ovo je pitanje davne istorije. Čuo sam za to kao dečak. Pošto sam porazgovarao sa Zeno, verujem da sam možda shvatio srž. Ovo je rani životni oblik sastavljen od magnetnih vrtloga, pomešan sa nešto malo usijane materije. Primitivan sklop. Hrani se plamenom i isparenjima tik iznad diska, kao ukusnim prolećnim cvećem na bujnoj livadi.
     "Meni ne izgleda da uživaju u užini", sarkastično je rekao Tobi.
     Zapljusnuo ih je nagli upad mase zvezde, usisao je neke dole u disk, i tu umiru.
     "Kako onda Magnetni um ne umre?"
     On je mnogo veći, prostraniji, finiji od ovih jednostavnih, primitivnih niti - ili barem tako kaže istorija. Malo znam o tome. Um je užasno star, i ne otkriva nikakve tajne sem kad je primoran. Ljudi pre razdoblja Svećnjaka pokušali su da razotkriju neke njegove tajne, i skupo su platili zbog toga.
     Tobi je iskrivio lice. Krici i cviljenje prosto su plenili pažnju, svaki glasić imao je svoj trenutak, odjecao bi nerazumljivu pesmu, a onda bi se utopio u pucketave smetnje kad bi plazma iz diska suknula, puna polusvarene zvezde - i povukla tanku nit da je proguta u vatri. Živele su suviše blizu ivice ogromne sile, i sada su plaćale danak zbog toga. Panično su se otimale od vrelih talasa, ponekad bi odnele neku sitnu, privremenu pobedu, ali na kraju su padale u plameni zaborav. Masa uništene zvezde putovala je sve dublje u disk, unoseći haos među vitka, čipkasta bića.
     Tobi je posmatrao njihove daleke smrti, i uprkos ponoru koji ga je razdvajao od tih tankih krikova, osećao se čudno povezan sa njima. Takvi zbilja tuđinski oblici nikada ne mogu biti bliski. Predstavljali su različit narod, ali ipak su zajedno sa ljudima bili zatvoreni u mreži života i vremena, svi su bili zatvorenici lepote i bola. Iznad same materije, obdareni sistemima čula koje nijedan čovek nikada neće moći da dokuči, ipak su delili dostojanstvo večne nepotpunosti, stalnog pojavljivanja, zajedničkog nasleđa što su konačni i večite lutalice.
     No, ostali na mostu zurili su nekuda iza talasa boje na disku. Sada su se videli: dolazili su pravo prema njima. Šestougaoni brodovi Mnogonožaca. Opet su držali između sebe svetlucavi bledi obruč, oružje veće od planete.
     "Šta se dešava?" glasno se upitao Kilin. "Gde je Kvat?"
     "Ovde čak i ta kosmička nit izgleda mala", dodala je Džoslin.
     Brodovi Mnogonožaca neumorno su pratili 'Argo'. Ubrzavali su duž linija magnetnih polja, nevidljivih kosina koje su svakog trenutka postajale sve strmije, sakupljajući se ka unutrašnjoj ivici blistavog diska materije.
     U ponor pakla. Vazduh je vibrirao od strašne, suve vreline. Tobi je progutao knedlu i upitao se hoće li doživeti sutrašnji dan.









7. UKUS PONORA
     Kako je Tobi čuo kasnije, naredni sati na mostu bili su napeti. Ipak, on im nije prisustvovao. Na brodu se poslovi moraju obavljati na vreme - nema nikakvih izgovora. Čak ni bitka ne daje posadi pravo da zija i uzbuđuje se.
     Njegov posao bio je da zaseje jednu od oštećenih agro kupola. Njih petoro znojilo se pod plavobelim sjajem na nebu kupole, sjajem Jedača Svih Stvari. Morali su da kako-tako održe raznovrsnost života u njoj, kako bi biljke koje uvenu od zračenja mogle da se zamene novim, a nove da se zalivaju, neguju, štite. Težak, prljav posao.
     Ali predstavljao je i olakšanje posle napetosti na mostu. Ponekad je lakše koristiti mišiće nego prenapeti um. Osećao je kako se brod pod njim kreće dok je čučao, kopao i nosio, i znao je da se nešto dešava.
     Kasnije je čuo da su se opet pojavile maške. Na ekranima mosta izgledale su kao svetlucave tačke, jedva dostupne 'Argovim' sistemima. Ranije veštine maški bile su sitne u poređenju sa ovim. Imalo je smisla. Neke maške visoke klase potisnule su ljude iz svemira. Verovatno su ličile na ove - neobično male, brze i pokretne. Zaronile su kroz mlaz za 'Argom' i pritom se rasule. 'Argovi' detektori su ih potpuno izgubili.
     Napale su iz nekoliko uglova, koristeći strategiju koju ni Kilin ni ostali jednostavno nisu mogli da dokuče. Tobi je čuo samo kratko zveketanje smetnji u čulnoj mreži, a onda jedno veliko vuuuš kad je kupola nad njim nestala.
     Udarac je odneo i vazduh iz kupole u kratkom, divljem kovitlacu. Tobi je pokušao da udahne i nije uhvatio ništa. Počeo ja da se okreće i podiže, sve dalje od tla, koje se dizalo za njim u prljavom oblaku.
     Olujno zavijanje je jenjalo dok je on iz sve snage mlatarao rukama, pokušavajući da se okrene tako da gleda uvis. Pred njim je rasla ogormna rupa u kupoli. Zgrabio je jednu polomljenu prečagu, stegao je i zadržao se.
     Mrtav sam, sasvim jasno je pomislio. Pluća su mu se već napinjala od želje da udahnu.
     Bolan udar u nogu. Ugledao je oštar komad metala kako viri iz nje, donelo ga je snažno strujanje vazduha. Zanjihao se jednom rukom na prečazi i prebacio se do druge.
     Ljutiti uzvici u ušima - preko koma, ali nema vremena za slušanje.
     Uši pulsiraju od bola. Onda zvuci nestaju. Vazduh je sav nestao.
     Odbacio se naniže. Tamo je postojala automatska vazdušna ustava, sada već zatvorena. To je sprečavalo da čitav brod izgubi vazduh zbog samo jednog oštećenja.
     No, do dole je bilo daleko a u uglovima očiju već su mu se pojavile crvene mrlje. Ludački su poigravale i neko vreme je pokušavao da razabere šta pokušavaju da mu kažu. Prašina u dubini nije izgledala ništa bliže i činilo mu se da besmisleno mlatara rukama, kao kad se odeća suši na toplom vetru.
     U ustima je osetio metalni, gorak ukus. Ukus ponora.
     Crvene mrlje su mu potpuno prekrile vidno polje. A onda oštra žuta iskra.
     Munja. Poigravala je pod kupolom. Lizala je tela kao da ih isprobava.
     Skrenuo je da izbegne vatru. Promašila ga je i spržila zid iza njega.
     Dok mu je tutnjalo u ušima, trudio se da drži grlo zatvoreno, iako su ga pluća pekla. Tlo je bilo sve bliže, zapravo veoma blizu, i tresnulo ga je pravo u lice. Pluća su mu se zgrčila, ali pazio je da ne otvori usta, da ne bi pustio poslednji dah da pobegne u prazninu.
     Spoticao se i teturao, gubio je ravnotežu ali je ipak napredovao. Preko prašine. Sa tla su se dizali gejziri pare, siva magla.
     Tutnjava u ušima, tutnjava u glavi. U sinusima je osećao ubode noža.
     Četvrtasta ustava, njiše se. Nije mogao da je drži na oku, stalno je krivio glavu. Ali noge nisu prestajale da se pokreću noseći ga napred.
     Pružio je ruke. Tresnule su o vrata ustave i napipale veliku crvenu ploču. Ulaz za slučaj opasnosti se raširio. Bacio se kroz njega.
     Prvi zvuk koji je čuo bio je šapat, a onda urlik vazduha pod pritiskom. U ušima mu je puklo. Tek tada se setio ostalih pod kupolom.
     Kada se pribrao, bilo je već prekasno. Ostalo četvoro ispod kupole nisu stigli do ustave.
     Dvoje su ispali kroz veliku rupu u kupoli i bili su zauvek izgubljeni. Ostalo dvoje je spržila munja.
     Niko nije znao je li munja nekakvo oružje maški ili je prirodna pojava. Uprkos oštećenjima unutrašnjih elektrolita, 'Argove' mašine snimile su dve ličnosti dovoljno detaljno da kasnije postanu Aspekti.
     Mala uteha, pomislio je Tobi. Osećao se krivim što nije pomislio na ostalo četvoro, što im nije pomogao.
     Ali nije bilo vremena za krivicu. Cermo ga je odredio u grupu za popravku kupole, za nameštanje zakrpa, za osiguranje brodske atmosfere za naredni napad.
     No, narednog napada nije bilo. Maške su pretrpele ozbiljne gubitke od 'Argove' automatske odbrane. To je bio stari brod, ali i dalje prilično živahan.
     Ljudi su slavili kao da su odneli pobedu. Tobi se pitao nisu li maške prosto odlučile da puste 'Argo' dalje, na još opasnije područje. Neka Jedač obavi posao umesto njih.
     Od te pomisli osetio se kao da tone, kao da je zakoračio u provaliju sa ukusom metala. U ponor.









8. TRENUTAK OTVORA
     "Koje je tvoje omiljeno jelo?" upitala je Besen.
     "A? Hm, pa najbliže." Tobi je primetio da grabi iz tanjira karfiol sa rastopljenim sirom odozgo. To mu nije bilo omiljeno jelo, ali ionako nije osećao ukus.
     "Baš si mi neki gurman", namrštila se Besen.
     "Slušaj, neću da imam dobar ukus, nego samo stvari koje su ukusne."
     Dovršio je karfiol i osvrnuo se u potrazi za još nečim. Najbolje kod zajedničkih trpezarija je to što na kraju možeš da uzmeš ostatke. Ko ume brzo da jede dobija više, a Tobi je uvek bio gladan. Čak i sad, dok su hitali naniže, ka ogromnom disku belog usijanja, reagovao je na krčanje stomaka.
     "Ne izgledaš zabrinut", rekla je Besen.
     Tobi se zagledao u nju. Čitav brod se bio okupio da oda poštu onima koji su poginuli pre samo nekoliko sati. Sada su morali da se vrate poslu - ekipe su popravljale štetu. Besen nije bila tip koji se lako otvara, ali po napetosti na ivici usana i lako nagnutoj glavi videlo se šta oseća.
     "Nema smisla brinuti." Posegnuo je preko stola i stegao joj šaku. "Tim problemom se bave glave veće od naših."
     Besen se nervozno ugrizla za usnu. Nagnuo se preko stola i poljubio je u čelo. "Hmmm", rekla je, ali nije prestala sa jelom.
     "Uspećemo. Osećam to u kostima." To, naravno, nije mogao, ali morao je da je razvedri.
     "Stvarno misliš?"
     "Naravski. E, možeš da mi dodaš onaj krompir?"
     "Kakva životinja! Suočeni smo sa smrću, a ti bi samo jeo."
     "Meni se čini da je to najpametnije."
     "Meni se želudac zgrčio. Ništa ne mogu da jedem." Uhvatila je štapićima komad boranije, odgrizla malo, a onda je sve spustila.
     "Pa, možda bi neka druga aktivnost mogla da ti razvedri misli." Nedužno ju je pogledao.
     "Neka druga... oh. Životinjo jedna!"
     "Kažu da je to dobro za cirkulaciju."
     "Prvo hrana, a onda... ne, neću da se valjuškam sa tobom dok letimo pravo u čeljusti jedne... jedne..."
     "Ne moraš mi opisivati, znam."
     "Ovaj... htela sam da kažem da je to potpuno neprikladno."
     Tobi se pretvarao da se duboko zamislio nad tim, čak se i namrštio. "Hmmm. Ima li boljeg načina da se glasa u korist postojanja budućnosti? Uostalom, upravo o tome je i reč."
     "A ja sam mislila da je u pitanju ljubav", frknula je Besen.
     "I to. Ali pošto smo svi kandidati za groblje slonova - samo ko će nas tamo sahraniti, kad nema ni zemlje za groblje? - najstariji ljudski obred je, ovaj, gest vere. Vere u budućnost."
     "Znači, seks je sada postao vera?" Besen umalo da se nasmeši, a to mu je i bio cilj. "Čudnu religiju imaš."
     "Sam sam izabrao hram", dostojanstveno je odgovorio.
     "I šta je sa tim najstarijim obredom? Mogla bih da smislim nekoliko dostojanstvenijih."
     Tobi se posavetovao sa Isakom, pravim rečnikom za komplikovane reči. "Nekada su to zvali 'životinja sa dvoja leđa' - možda će ti to pomoći da shvatiš."
     Besen se konačno osmehnula, a onda joj se izraz promenio u stidljivo oklevanje. "Zapravo samo pokušavaš da me oraspoložiš, je li?"
     "Aha."
     "Ne želiš da priznaš, ali ti si veoma dobar iza te grube spoljašnjosti."
     "Razotkrili ste me, madam."
     "Hmmm." Pažljivo ga je odmeravala. "Koliko imamo vremena dok se zaista ne približimo disku?"
     "Ne znam. Na mostu su suviše zauzeti da bi saopštavali pojedinosti, a krećemo se nekakvom komplikovanom spiralom, prema tome... hej, a što te zanima?"
     "Pa, ako zaista imamo vremena..."
     "Ala si pokvarena! Hteo sam samo da te razvedrim..."
     "Ma, nije važno. Vidiš da ne umeš da primiš šalu na svoj račun," bocnula ga je prstom u grudi. "Hajde, Romeo, da vidimo šta kažu ekrani. Sigurno si već utrošio zalihu romantike za ovu nedelju."
     "Moraću da svratim u skladište po još. Gde da se obratim...?"
     "Nemoj misliti da ću ti ja objasniti. Hajde, miči se."
     Uspeo je da je izvuče iz nervozne depresije, ali ekran u velikoj sali pokazivao je ogromni kotao dovoljno uvećan tako da joj se malopređašnje raspoloženje vratilo. Zagrlio ju je dok su stajali zajedno sa delom Porodice, zagledani u moćni sjaj diska koji kao da se širio i vijugao dok su mu se približavali.
     "Kuda ćemo proći?" upitala je Besen, a u glasu su joj se osećali čuđenje i strah.
     "Ne znam. Ne mogu ni da nagađam."
     "Taj disk liči na ogromnu planetu."
     "Planete su u njemu samo prašina."
     "Ali vide se oblaci. A ono tamo, izuvijano, gotovo da liči na reku."
     "Da, ali zapravo nije ni nalik. Oblaci su plazma koja bi ti za tren oka spržila ruku. A reka, kako kažu moji verni Aspekti, zapravo je nekakav magnetni čvor uhvaćen u rotaciji diska."
     "Ali ipak izgleda nekako poznato."
     Tobi je zamišljeno iskrivio usta. "Potrebno nam je da vidimo nešto poznato. Inače je suviše strano za nas."
     Besen je posle kratke pauze klimnula. "Moj učitelj Aspekt kaže da je 'reka' veća od čitave planete. Mnogo veća. A disk je veličine nekog zvezdanog sistema."
     "Ponekad bih voleo da nam Aspekti ne objašnjavaju toliko."
     Klimnula je, a kosa joj se vijorila usled niske gravitacije. "Bolje sam se osećala dok sam mislila da je ono reka. Ipak, Aspekti nam pružaju mnoge ogranke znanja."
     Tobi se mračno nasmejao. "Da, ogranke, ali bez korena."
     "Kako to misliš?"
     "Ne mogu da nam kažu šta sve ovo znači."
     "Ali ipak znaju mnogo činjenica i brojki."
     "Možda je to jedino u čemu im smemo verovati. U svakom slučaju, ovo je veličanstveno mesto." Pazio je da deluje opušteno, ali disk, koji se približavao i narastao pulsirajući od svetlosti, ulivao mu je sve manje divljenja a sve više starog, dobrog straha.
     "On jede zvezde. Nije nam mesto ovde."
     "Dabre, samo neko misli da ipak jeste."
     "Uključujući i tvog oca. On odlučuje."
     U glasu joj se osećala gorčina. Svuda oko njih stezale su se vilice i širile oči dok se preko diska pronosio ogromni beli blesak, i rasla duboka tutnjava. Tobiju je polako svanulo da to svi u sali nezadovoljno mrmljaju, prenapeti i užasnuti. Nedavna pogibija ih je otreznila i smanjila Kilinov uticaj. Sve ih je poneo vetar gorčine.
     Grupica muškaraca i žena na drugoj strani sale počela je da viče. Pre nego što je Tobi shvatio šta se dešava, masa je počela da se kreće. Prevrtali su stolove i probijali se kroz izlaze, sa narastajućom energijom, nalik na plimu privučenu nevidljivim mesecom. Čule su se gnevne reči i trupkanje čizama, a vazduh je odzvanjao od optužbi.
     Tobi je ustao i pošao sa njima, jedva primetivši bol u nozi na mestu gde ga je u agro kupoli ubola šipka. To mu se činilo tako davno. Nije hramao; telo je već samo od sebe preraspodelilo teret.
     On i Besen su se nalazili u pozadini mase koja je stigla do mosta. Tobiju se činilo da se sve odvija jezivo brzo. Opet su ih zaustavili oficiri. Opet se Kilin pojavio na balkonu. Opet ih je zaustavio strogim govorom.
     Ovog puta Tobi je osetio duboku pretnju u meškoljenju i mrmljanju gomile, i sad kad je znao za čim da traga video je kako njegov otac koristi opšti strah da ih veže za sebe. Sada im je bilo potrebno da veruju u njega, i on je igrao na tu kartu. Da nije, masa bi lako prešla u stanje histerije iz koga bi se izrodila pobuna.
     Kilin ih je zadržao delimično i samim svojim prisustvom. Bio je viši od Tobija za čitavu glavu, što je bila posledica veće starosti. Iskorisito je to, uz dodatnu perspektivu balkona, da ućutka glasnije proteste.
     Vrlo davno, u znak odgovora na sveprisutne maške, ljudi su produžili životni vek čačkajući po načinu rasta. Telo stvoreno prirodnom evolucijom, još na drevnoj Zemlji, sazrevalo je za oko dvadeset zemaljskih godina. Tada je i najbolje telo dostizalo vrhunac. Potom je sa godinama postepeno slabilo, i propadanje mišića i kostiju pratilo je lagano prikupljanje mudrosti i iskustva.
     Da bi se to sprečilo, Porodica svih Porodica odavno je preoblikovala čovečanstvo. Sada ljudi jednostavno nikada nisu dostizali vrhunac posle koga počinje opadanje. Umiralo se od povreda i napada maški, a ne od starosti. Niko nije prestajao da raste. Brzina se smanjila, naravno - inače bi stariji postajali nezgrapni džinovi. Žena stara jedno stoleće porasla bi za deset godina možda za prst. Ali rasla je. I imala je svu mudrost i veštinu koje donose godine.
     Ta stalna produžena mladost držala je pod kontrolom unutrašnju magiju koja pokreće starenje. Najstariji Bišopi bili su gotovo dvostruko viši od Tobija. To je zahtevalo više dovratke i veće obroke. A što je bilo još važnije, stariji su nadvišavali ostale, tako da je njihovo iskustvo imalo potvrdu i u fizičkom izgledu. Tobi je važio za visokog dečaka za svojih osamnaest zemaljskih godina, ali se osećao mali i beznačajan u poređenju sa Cermom ili Kilinom. Kod njih je težina autoriteta Porodice imala čvrstu fizičku podršku.
     Kilin je to iskoristio nesvesno i utoliko efikasnije. Ipak su se i dalje čuli buntovnički glasovi. Kroz vazduh su se pronosili uzvici, oštri i promukli od straha.
     Jedino što je zadržavalo posadu bila je duga istorija koja ih je dovde dovela. Kilin je više od bilo koga drugog oličavao tu prošlost. Stajao je, plamenog pogleda, preteći u namrštenom ćutanju. On je prevario Bogomoljku i izbavio ih sa Snegobara. On je propao kroz planetu i preživeo. Njega je progutala Kvat, i oslobodila ga. On je ubijao maške i pri tom se smejao. A glas nalik na munju tražio je njega i doveo ih ovamo. Na drugoj strani vage nalazio se samo njihov strah.
     U tom napetom času pojavila se Kvat, teturajući se kroz glavni hodnik. Imala je čudan miris, slatko-gorak, u sve toplijem brodu. Ljudi su se žurno sklanjali u stranu. Ona im je saveznik, ali to nije menjalo njenu neobičnost.
     Kvat je stala i polako okrenula ogromnu glavu. Crvene oči na peteljkama pokretale su se kao puzavice, usporavajući da prouče nervozno lice okrenuto naviše, nečiju bradu, neku torbicu zgužvanu u ženskim rukama, kao da je sve zajedno nekakva izložba.
     Potom se oglasila. #Okončala sam opštenje sa svojom vrstom. Veliki Kosmički Krug je spreman. Dolaze brzo za nama, iz razloga koje još ne vidim. Kažu da moramo opet da razgovaramo sa magnetnim bićem.#
     Ko zna zašto, ovaj niz činjenica smirio je duhove. Svi su se utišali i zagledali u Kilina. "Pokušaću", mirno je rekao on. "Hoće li nam pomoći? Šta god da se desi?"
     #Moraće.#
     Tobi je pomislio da je čudno što Kvat nije rekla "Hoće" ili "Pokušaće" - ali utom je masa počela da se razilazi, i shvatio je da je upravo ta čudna, tiha reč pomogla Kilinu da savlada još jednu krizu.
     Dok su se oficiri vraćali prekinutim poslovima, on i Besen su uspeli da se uvuku na most. Kilin je razgovarao sa Kvat, koja je izvila vrat i glavu da bi ga videla. Metalne golenjače greble su zidove pri svakom pokretu, a noge su lupkale u stakato ritmu koji je uznemiravao Tobija.
     "I samo to su rekli?" upitao je Kilin.
     #Buka pri prenosu raste. Talasi plazme skaču i vuku svaku reč.#
     "Šta misliš, kuda idemo?"
     #Mnogonošci imaju drevne zapise koji će možda biti od neke koristi. Ne veruju da nam je disk cilj - u tom pravcu leže samo haos i smrt.#
     Kilin se mračno nasmejao. "Duplo dabre."
     #Drugi Mnogonošci upućuju da najdrevniji zapisi govore o postojanju kapija ovde.#
     "Kapija čega?"
     #Niko to ne zna, ko nije prošao kroz kapiju. A nju blokiraju izumi maški.#
     "Ovde? Ko može da preživi?"
     #Tako kažu neki Mnogonošci. Rojimo se, veoma zbunjeni ovim. Čak i plameni disk izgleda mnogo verovatnije mesto za trajne strukture nego kugla plamena dublje unutra.#
     Kilin se ushodao, sa rukama na leđima, ukočenih i isturenih ramena. "Nećemo dugo izdržati ovako brzo primicanje. Pregrevamo se, mlaz je sve tešnji..."
     #Trebalo bi da usporimo.#
     "Samo bi se utoliko pre spržili. Hoću da se krećemo, da se izvučemo odavde čim..."
     #Kratak zastanak. Koliko da Kosmički Krug povede.#
     "Zašto?"
     #Ne znam.#
     "Prokletstvo! Da bih vodio ovaj brod, moram znati..."
     #Čekaj. Osećam ovde još nešto.#
     Kvat je osetila pre ljudi, ali sada je i Tobi osećao bockavo narastanje elektrostatičkog naboja duž temena, i brujaje pod đonovima.
     Sada ste prodrli do mojih dubokih oblasti. Nalazite se na ivici mlaza. Sada je vreme za oproštaj.
     Kilin se namrštio. "Šta? Ti si nas doveo ovamo, ne možeš..."
     Osećam narastajući talas i napetost diska pod svojim nogama. Šalje gladni plamen koji izjeda materiju, duboko u moje linije polja. Moram da se borim protiv toga. Nemam vremena za vas.
     "Rekao si da si usidren u tom dole. Sva ona priča kako si besmrtan..."
     Besmrtnost je cilj, a ne činjenica. Udari materije mogu da unište čak i ovakve kao ja. Osuđen sam da se borim, baš kao i vi, mada na skali vremena i trajanja koju ne možete ni da pojmite. Mnogo sam veći i malo šta imamo zajedničko osim ovih osnova.
     "Znači ostavljaš nas, a? Baš kad..."
     Imam poslednje reči za vas, a zatim povlačim iz ove oblasti svoj sistem složenih talasa. Povlačeći se u druge delove sebe, u tkanje polja daleko iznad diska, mogu da očuvam svoje osećanje ličnosti, svoje sećanje na duga razdoblja, i svoju srž.
     "Prokletstvo, biće nam potrebna pomoć da preživimo i naredni sat, a kamoli..."
     Šaljem mapu, prostu i pogrešnu, ali vama dovoljnu. Očekujem trenutak u linijama polja koje su vezane za disk. Spuštate se niz moje bokove. Ubrzo ćete me napustiti, na označenom mestu.
     "Prokletstvo!" proderao se Kilin. "Ne možeš..."
     Tako mala bića ne bi trebalo nikada da zaborave ko su.
     "Od sada ću to i te kako imati u vidu, hvala", ironično je rekao Kilin.
     Tobi nikada nije video oca da ulaže toliki napor da se savlada, sav je bio napet, čkiljio je i škrgutao zubima.
     Tobi je zaustio da nešto kaže, ali tog trenutka je sve zidne ekrane ispunila ista slika. Bila je obojena i trodimenzionalna, splet linija i pokretnih tačaka i razmazane žute, zelene i crvene boje.
     Složenost i zbrka. Tobi je bio istovremeno zadivljen i zgađen. Na slici je bilo mnogo nivoa značenja i pokreta koje je znao da nikada neće razumeti.
     A onda, kao da je Magnetni um znao koliko je to teško razumeti, slika se pojednostavila, postala dvodimenzionalna. Tu geometriju je mogao da razume. Matematička jasnoća prilagođena ljudskom umu.
     Tobi je video da je debeli štap pogled sa strane na polovinu diska, čije je divlje ključanje zamenjeno običnom bojom. Ka disku su se spuštale tanke linije, odozgo i odozdo, tamo gde se formira mlaz. To su bile magnetne linije samog Uma - deo njegove ogromne strukture, koja se pružala daleko od diska i u prostore između zvezda. Ali najvažnije su bile magnetne linije povezane sa diskom, jer tu se Um hranio divljom energijom koju disk oslobađa. Tobi je osećao, iz njemu neshvatljivih razloga, da su čak i ove strme linije, mnogo veće od zvezdanih sistema, beznačajne po merilima Uma, isto koliko su Tobiju beznačajne dlake na nogama.
     A duž najunutrašnjijih magnetnih linija pružala se narandžasta i isprekidana crta - 'Argova' putanja.
     Potom je isprekidana crta jurnula napred, menjajući boju u plavu, i napustila liniju polja. Izvila se ka unutra - i slika se proširila, pokazujući unutrašnju ivicu diska, koja se sužavala u jednu tačku. Iza toga, još dalje, Tobi je očekivao da vidi belu usijanu loptu kakvu je viđao na ekranima.
     No, moćno zračenje se na slici pojavilo samo kao neznatno talasanje. Magnetni um očito nije smatrao tu moćnu energiju važnom. 'Argova' isprekidana putanja vodila je kroz zračenje, sve brže i brže. Potom se neznatno izvila uvis. U samom središtu bele kugle ležalo je nešto potpuno tamno, ali ipak je, dok je gledao, povremeno bleskalo nekom sitnom energijom.
     Odlazite od mene. Povlačim se. Sada šaljem pojedinosti vaše buduće putanje.
     "Čekaj!" Tobi je u Kilinovom pogledu video istinski strah. "Zašto? Kuda idemo?"
     Zvezda koja je umrla na spoljašnjoj ivici sada putuje u delovima sve dublje u disk. Kovitlaci i talasi od krupnih delova sada se pronose kroz ceo disk. Oni me napinju i deformišu. Stoga patim - i to vas radi. Takva velika masa izaziva uslove koje stvar-Abraham izgleda želi - i koje je predvideo. Treba da ih dočekate. Sad krenite brzo, jer se približava prelomno razdoblje.
     "Šta?" vikao je Kilin, stežući pesnice. "Šta dolazi?"
     Trenutak otvora.









9. CIJANCI
     Tobi je zagrlio Besen i držao se da preživi. 'Argo' je stenjao i pulsirao. Palube i zidovi su škripali. Osećao je da mu se cipele njišu na nevidljivim talasima. Javio se Aspekt Isak.
     Kakve veličanstvene plime!
     "To je ono što pokreće vodu u jezerima, jel'?"
     Da, ali sila potiče od drugog gravitacionog tela. Kao ona zvezda koju smo videli kako se raspada na ivici velikog diska. Sada crna rupa privlači 'Arga', nešto snažnije na strani bližoj rupi, nešto slabije na suprotnoj strani. Mi to osećamo kao napon koji pokušava da rastrgne brod.
     "Prokletstvo!" Tobi je to preneo Besen. "Može li 'Argo' to da podnese?" upitao je Isaka.
     Najverovatnije. Napon je neprijatan, to razumem...
     "Otkud ti znaš?"
     Mogu da uporedim sa svojim nekadašnjim iskustvima. Svakako, ne osećam tvoju fizičku neprijatnost, ali...
     "A ni zadovoljstva, zar ne?"
     Upravo tako. Ja samo pratim tvoj vizuelni ulaz.
     Tobiju se nije dopadala pomisao ni da Isak gleda neke delove njegovog ličnog života, a Besenina topla blizina samo ga je uverila u to. Bilo je neprijatno misliti kako su i njegovi Aspekti bili prisutni, u nekom ograničenom smislu, u toplom, mirisnom okruženju posteljine...
     Ne uznemiravaj se oko toga. Naše mišljenje ne znači ništa.
     To je bila Šibo. Duboki, zvučni glas sa prelivima koji su ga bez upozorenja uvukli u njen unutrašnji svet, u puno tkanje njene prošlosti.
     - Njena voljena Citadela opkoljena silama nerazumljivim i surovim, nakaznim i tik iza uništenog obzorja. Hoće li doći vazduhom ili preko izrovane ravnice? I kada? Ili su njihovi izaslanici već pred zatvorenim kapijama? Sivi neprijatelji, ništa veći od zenice oka, ali spremni da vide isto toliko, i da prenesu svojima mikrotalasne izveštaje, mašinsku priču o onome što rade ljudi. -
     Povratio je ravnotežu. "Kako... otkud to?"
     Aspekti su statični. Aspekti ne mogu da rastu. Zato se njihova mišljenja ne menjaju. Ne možeš ih naterati da se istinski predomisle.
     Tobi nije bio siguran da je to neka velika uteha. Primetio je da Šibo nije rekla da ona ne može da se menja. Jesu li Ličnosti drugačije? Imao je nejasan utisak, na osnovu nekih sitnih promena kod Isaka i Džoa i možda čak i kod Zeno, da Šibo sprovodi nad njima neku vrstu terapije, da umiruje divlje psiho-oluje koje su zaposele te okresane umove.
     Te rastresene misli su se naglo prekinule kad je palubom preleteo iznenadni talas. On i Besen tresnuli su o zid i otkotrljali se pravo na most.
     Dok je ustajao, Tobi je primetio da je Kilin uspeo da ostane uspravan, odupirući se nogama. No, lice mu je bilo zatvoreno, i napeto je pretraživao zidne ekrane u potrazi za objašnjenjem. Na njima se videla zaslepljujuća magla usijanog gasa i komadi nepoznate materije, sve rasuto i kretalo se zaslepljujućom brzinom. Preko mosta je sada duvao topao vetar, mrseći Tobijevu kosu dok su ventilatori pokušavali da umanje postojano zagrevanje spolja.
     Kilin je ponovo pozvao Magnetni um. Opet nije bilo odgovora. Napustio ih je.
     Oficiri su svi bili privezani za stolice i zagledani u Kilina, očito se pitajući zašto se nije i on vezao. Tobi je znao zašto. Kad bi pokazao makar malo ranjivosti, to bi mu umanjilo ugled u očima onih koje treba da predvodi. Zato se okrenuo i ushodao, sa rukama na leđima, baš kad je most protresao novi talas. Nije se spotakao, nije čak ni usporio korak.
     Tobi se osvrnuo, ali nije bilo slobodnih sigurnosnih sedišta za njega i Besen. Ako žele da vide šta se dešava, moraće da stoje. Niko ih nije primetio, inače bi ih svakako izbacili. Sve oči su bile uperene u ekrane i Kapetana.
     Kilin se polako okrenuo, zadržavši pažnju posade nepokretnim, kamenim licem. Utom je ugledao Kvatinu glavu, nespretno uglavljenu na masivno kućište, kako viri kroz ulaz na most. Obratio joj se sa jedva primetnim prizvukom očajanja u glasu. "Šta tvoja braća znaju o ovom mestu?"
     #Mogu da nas vode samo drevni tekstovi. Mnogonošci su se jednom uputili ovamo, u pokušaju da vide šta tu privlači maške.#
     "I nikada se nisu vratili?"
     #I mi smo iskusili pad kad su nas maške otkrile. Ovde su nas prve osetile, jer smo ometali njihov rad. Brzo smo se povukli, za razliku od vas ljudi. Vi ste bezrazložno uporni.#
     I Tobi se oglasio. "Pa kako to da ste onda lovili ljude? Mogli smo od početka da budemo saveznici."
     #Smatrali smo vas za životinje. Tako nisko ste pali posle poraza koji ste pretrpeli od maški. Samo tvoj otac i vaša Nesleđa podsećaju na to da ste načinjeni od materije koja je nekada blistavo sijala, a sada je tako jadna.#
     Tobi je progutao knedlu. Kvat uošte nije bila diplomata.
     "A ti vaši tekstovi", nastavio je Kilin, "šta kažu?"
     #Mnogi su brodovi ovde izgubljeni. Lako je skliznuti sa glatke površine samog prostora.#
     "Prostora? Mani to, šta ćemo sa vrelinom? I sve ovo što ide na nas, veliki komadi..."
     #To su mase zdrobljene i zbijene usled ovdašnje geometrije. Izbegavajte ih, ali inače ne obraćajte pažnju. One putuju na sopstvenu sahranu.#
     Malo jača uteha, pomislio je Tobi. Verovatno su i oni na istom putu.
     "Jesu li tvoja braća kartirala ovo mesto?" nestrpljivo je pitao Kilin.
     #Upravo obrađujem njihove zapise zadnjim mozgom. Evo.#
     Ekrani su se prelili bojom, stvarajući i brišući slike koje su Mnogonošcima možda nešto i značile. Tobi nije razumeo ništa.
     Slika je bila trodimenzionalna, prekrivena neravnomernim pokretnim tačkama. Vrtela se, poskakivala i bila potpuno nerazumljiva. Potom ju je Kvat spoljoštila na dve dimenzije, i Tobi je video šta se dešava.
     "Ona prazna kugla u središtu - to je crna rupa, je li?" upitao je Aspekta Isaka. Začuo je brzu raspravu, Zenine žalosne, drevne fraze zagušene smetnjama, i izvode iz tekst-čipa koji je nosio, ali sam nije mogao da ga čita.
     Tako je. Savetovao sam se sa Zeno, i ona se slaže da su Mnogonošci korektno kartirali i geometriju oko nje. Ispupčeno, osenčeno područje oko rupe je ergosfera - oblast u kojoj obrtanje crne rupe sve izobličuje, prisiljavajući vreme-prostor da se rotira zajedno sa rupom.
     "Zvuči opasno."
     To se ne zna. Zenin narod je verovao da je ergosfera mesto na kome bi bila potrebna sva brodska energija samo da se spreči pad u samu crnu rupu.
     Tobi je gledao sliku na zidnom ekranu i način na koji obrtanje rupe stvara vir u svemiru. Isak mu je rekao da se tamo ne okreće samo materija, nego i vreme-prostor.
     "Ovaj, šta je to vreme-prostor? Znam šta je prostor, a vreme je ono što piše na satu, ali..."
     U umu mu se javila Kvat.
     #Niža bića ne razumeju najosnovniju srž sveta, koja uključuje prostor i vreme. Nemoj da od toga stvaraš čvor brige. Čak ni Mnogonošci ne vide vreme-prostor. I mi ga delimo u lakše pojmove razmaka i trajanja.#
     Tobi do tog trenutka nije znao da Kvat može da hvata njegove poluglasne razgovore sa Aspektima. Bilo mu je neprijatno, a i iznervirao se - ali onda je potisnuo osećanja. Sada nije bilo vremena za to.
     "I kako ćemo onda izići odavde?"
     #Nećemo.#
     "A?" Tobi je primetio isprekidanu liniju njihove planirane putanje. Pomalo se izdizala, a onda se spuštala ka mehuru u obliku polumeseca.
     #Moramo da prođemo kroz Cijance. Nema drugog načina da se stigne do kapije za koju Mnogonošci veruju da se ovde nalazi.#
     "To? Ti polumeseci? Strašno su blizu ergosfere." Magličasti polumeseci lebdeli su kao poklopci nad polovima crne rupe, izgledalo je da ih zaklanjaju.
     #Kosmički Krug će nam raščistiti prolaz.#
     Tobi se osvrnuo, više ošamućen masom novih pojmova nego neravnomernim, snažnim talasima koji su se pronosili kroz 'Argo'. Novi plimni naponi, izazvani ogromnom silom.
     A onda mu je sinulo da ga svi na mostu gledaju. Zatreptao je. Pošto je znao da on ume sa Kvat, Kilin je pustio da Tobi izvuče iz nje podatke. Pa, uspelo je.
     "Pa šta ćemo sada?" Kilin se zagledao u Kvat kao da može da razume izraze njene velike, mnogooke glave.
     #Pusti da Kosmički Krug obavi posao.#
     "On će nas provesti kroz ovo?"
     #Mnogonošci veruju da je to jedini put.#
     Kilin je zamišljeno zastao pred svetlucavim ekranima koji su davali mostu neprirodan izgled. Tobi je video da je na granici izdržljivosti, umoran i zbunjen. Saosećao je sa ocem, uhvaćenim u ogromnu mašinu uništenja, do koje je dospeo vođen nadom i legendama, gonjen strahom. Pustio je Besen i prišao ocu. Kilin je i dalje gledao ekrane, ali je uhvatio Tobija za ruku.
     Stajali su tako za trenutak, baš kad su se na vidiku pojavili brodovi Mnogonožaca. U ključanju neba i mase Tobi je shvatio da ovo mesto nije ni dobro ni zlo, nego nešto mnogo gore. Bilo je ravnodušno. Ovde je ležala lepota, ali i užas. Ova ključala mašina je sve mogla da vidi. Njena nemilosrdna, ogromna veličanstvenost izrugivala se ljudima.
     Svetlucavi brodovi Mnogonožaca držali su između sebe ogromni kosmički obruč, u magnetnom stisku, a ovaj je neobično sijao. Isak je rekao Tobiju da obruč prikuplja energiju dok pada ka crnoj rupi. Prolazio je kroz magnetna polja usidrena u rupi i izvlačio iz njih snažne struje, električne impulse koji su osvetljavali obruč tako da je ličio na ogroman saobraćajni znak.
     #Dolazi prelomni trenutak.#
     "Isti onaj o kome je govorio Magnetni um?" šapnuo je Kilin, očiju uperenih u ekrane. U sve toplijem vazduhu mosta vladala je potpuna tišina.
     #Ne. Ovo je kraj aparature maški.#
     Tobi se namrštio. "Maški? Šta su od ovoga načinile maške?"
     "Cijance. To su ogromni izuvijani delovi vreme-prostora, kovitlaci zatvoreni u oblik. Oni bi nas uništili.#
     "Da, pa? Samo još malo neprijatne klime..."
     #Cijance su načinile mašine.#
     I Kilin i Tobi su u neverici pogledali Kvat, a ona je nastavila. #Mašine mogu da potčine ogromne sile. Videli ste njihove masivne, senovite građevine kako se hrane materijom i energijom. Njihovi istraživači su brojni i rasuti.#
     "Ali... Cijanci? Teško je poverovati", rekao je Kilin. "Tako su veliki."
     #Veći od zvezda. Zato su Mnogonošci i poneli svoj alat. Moja vrsta će poći napred.#
     Kosmički Krug je sada hitao ispred 'Arga'. Potom je na glavnom zidnom ekranu Tobi ugledao pred njima ogromni zastor - Cijance. Ličili su na nemirno sivo more, sa crnim i belim talasima koji su se preplitali dokle god je pogled sezao.
     Pod blistavim sjajem belog usijanja, u žutoj i crvenoj svetlosti koja je plamtela svuda oko njih, jezivi nedostatak boje u Cijancima ispunio je Tobija užasom. Prožimao ga je osećaj kao da mu je otpao donji deo stomaka. Samo ga je Besen umirivala, držeći ga pod ruku sa jedne strane, dok je on drugom grlio oca. Ovde obični ljudi nisu imali posla.
     Obruč se daleko napred zario u sivi, talasavi prostor. I zasekao. Kao nož, prolazio je kroz pepeljastu površinu - sve dublje i dublje u unutrašnjost.
     Oslobođene ivice neobične površine polako su se odvajale. Uvijale su se sve dalje od Kosmičkog Kruga, kao da su se ljuštile.
     Ali obruč je plaćao cenu. Duž glavnog sečiva polako se gužvao. Otpor vrtloga ga je nagrizao i deformisao.
     Tobi nije mogao da dokuči kakve su ogromne sile ovde na delu. Oštrica Kosmičkog Kruga bila je, prema rečima Aspekta Isaka, svega jedan atom široka, ali ova čvrsta krivina bila joj je više nego dorasla. Krug je probijao uskovitlanu energiju, ostavljajući za sobom usijani trag.
     "Šta... šta ćemo mi?" tiho je upitao Kilin.
     #Pođite za Kosmičkim Krugom.# Kvat je poslala hor raspevanih zvukova preko ljudske čulne mreže, nalik na zvuk dubokog saučešća.
     Kilin je dao znak Džoslin, koja ga je gledala okruglim, preplašenim očima. Okrenula je brod naniže, ka talasavom sivom zastoru. Prolazili su dugi trenuci dok je sivilo narastalo kao neprobojni zid čudno pokretnog kamena.
     Jurnuli su u senovitu pukotinu koju je prosekao obruč. Sa svih strana su se stvarali i raspadali vrhovi i udoline, nalik na planine pepela od izgorelih kostiju.
     Ivice te materije zapljuskivale su 'Argo' i izazivale trenutke ošamućenosti kad se Tobiju činilo da ga je neko uhvatio za noge i da ga trese dok on visi naglavačke, a kosa mu se vijori u vazduhu. Posada je povraćala po čitavom mostu. Neki su urlali od straha i mučnine. Duboki kostur broda se bunio, pucketajući i škripeći.
     Ali dugi prolaz je ostajao otvoren. Jednom prosečen, ljuštio se i otvarao nove zone izobličenog prostor-vremena. 'Argo' je hitao za blistavim, sada zgužvanim obručem.
     Izgledalo je da vrlo dugo prolaze kroz prosečeni avetinjski prostor Cijanaca. Besen je grcala i bljuvala, sva umazana. Tobi se držao oca, ne da ga umiri nego da bi znao da je tu.
     A onda su izišli napolje, bili su slobodni. Obruč se otkotrljao u stranu, zdrobljen. Brodovi Mnogonožaca su pošli za njim, uhvatili ga i okrenuli se ka polovima čitavog rotirajućeg sistema.
     Kilin je nekako uspeo da progovori. "Džoslin. Pokušaj... pokušaj da pođeš za njima."
     #Ne.# Kvat je glasno zazveketala čeličnim nogama. #Naš kurs je ka središtu.#
     "Šta?" zinuo je Kilin.
     #Tako nas je uputio Magnetni um.#
     "Slušaj... Porodica Bišop je uvek smatrala Pravi Centar svojim ciljem, iako niko nije znao zašto. To se prenosilo. Verujemo u to. Ali ovo..." Tobi je video da mu je otac gotovo na kraju snage, zdrobljen ogromnošću ovog mesta.
     A onda je sivi premor nestao. Kilinovo lice je ponovo očvrslo, i oči su mu opet bile odlučne. "Ka crnoj rupi? Slušaj, radili smo sve što si rekla. I što je rekao Magnetni um. Došli smo onoliko daleko koliko možemo. Šta god da je trebalo da bude ovde i da nas čeka, očito ga više nema. Progutano je. Spaljeno."
     #Ja sledim drevne nalaze Mnogonožaca. Ima ovde još nečega. Dalje unutra.#
     "Ne verujem", glatko je rekao Kilin.
     Tobi je pogledao napred. Ergosfera je na šemi ličila na rotirajući debeli trbuh, ali na prednjem kraju se isticalo nešto što je izbacivalo svetlost kao ljutito sunce na zalasku. Osim što se svetlost izvijala u obliku velike zakrivljene površine. Izvijala se u daljinu, i Tobi je konačno shvatio veličinu demonske crne rupe koja je bila konačni, skriveni uzrok svog kosmičkog nasilja kome je prisustvovao. Ogromne ralje. Razlog što je Galaktičko središte gusti, ključali ponor smrti i nestanka.
     Kroz svetlo gotovo prejako za gledanje video je čudni sjaj tamo gde je rupa konačno savladala čak i tkanje vaseljene, grabeći vreme-prostor sve dok ga ne pokori beskonačnoj snazi gravitacije.
     Galaksija ju je hranila već deset milijardi godina. Zvezde su iščezavale, progutane. Milioni zvezda. A civilizacije koje su obitavale oko tih sunaca - morale su da beže ili umru.
     Upitao se kakve planete su nekada kružile oko tih sunaca, da li su izrodile organske molekule koji mogu da se međusobno spajaju i umnožavaju, da li je na tim izgubljenim obalama nekada cvetala inteligencija. Jesu li ta bića naslutila svoju sudbinu, ugledala je kao ključalu, narastajuću pojavu na nebu. Možda su znala da u središtu te ogromne tragedije leži potpuni, nepomični ponor.
     #Moramo dalje. Dole, ka najgušćem delu ispupčenja.#
     "Ergosfere?" šapnuo je Tobi.
     #Zapisano je. Moja vrsta je žrtvovala svoj najvredniji alat da bi prosekla prolaz vašoj vrsti. Vi možete da nastavite potragu. Fizika je ovog trenutka pogodna za vaš ulazak.#
     "Zašto?" U Kilinovom glasu osećalo se snažno podrhtavanje.
     #Plima materije koja potiče od uništene zvezde sada je stigla do unutrašnje ivice diska. Počinje da pada kroz ergosferu, stvarajući nova uvijanja. Mnogonošci kažu da se kroz kapiju može ući samo sada.#
     "Zašto?"
     #Ovo je kao živa stvar, pomična i neumorna. Pore u njenoj ogromnoj koži otvaraju se samo na dodir mase. Zamislite ergosferu kao čvrsto zategnutu kožu prostor-vremena koju zapljuskuju talasi. Upad materije tera čitavu životinju da se prilagođava, da stvara nove čvorove uzročnosti. Kad je zapljuskuju delovi zvezde, nastala udubljenja u prostor-vremenu stvaraju mogućnosti.#
     "Za šta?"
     #Da se bezbedno uđe - ili barem onoliko bezbedno koliko dopušta /neprevodivo/. Samo crna rupa koja je proždrala milion sunaca može da obezbedi prolaz. Manje rupe bi nas samlele. Jedač je tako veliki da su njegove spoljašnje ivice daleko od središnje singularnosti. To plimne sile na ivici čini podnošljivim. Brod na tangentnoj putanji ka ergosferi može da nađe otvore, staze, prolaze.#
     "Kuda?"
     #Ne znam - ne mogu da znam. Prosvetljeni opisuju mesto potpunog haosa, gde fizika nasumice vlada. Ništa u svemiru ne može da predvidi gde ćemo završiti kada jednom prođemo kroz kapiju.#
     "To je kockanje. Ako sačekamo..."
     #Zvezde padaju u konačni zagrljaj rupe prosečno jednom u hiljadu godina. Ovo je trenutak otvora.#
     Tobi se zagledao u Kilina. Blesak oko 'Arga' bacao je duboke senke na lice koje je tako dobro poznavao, i po stezanju širokih usana Tobi je video šta će učiniti.









10. SVETLOJEDI
     Plameno cveće izrasta iz diska. Rascvetava se, bacajući seme plazme iznad i ispod sporog, spiralnog vrtloga.
     Pružaju se blistavi jezici. Roje se pozitroni. Hitro upijaju sve što dodirnu.
     Raspadaju se tamo gde naiđu na nadolazeću, olovnu materiju. Antimaterija se izliva, palaca i umire. Titraj snažne game, očišćujuće čistoće.
     Njihov samrtni plamen predstavlja šireći zid čistih fotona. Gust i nemilosrdan. Potiskuju materiju koja želi da padne u zagrljaj izvora gravitacije.
     Elektromagnetni naponi titraju po površini sve šireg mehura pritiska. Uvijaju se zeleni crvi. Tamna obličja uznemirene mase sporo oklevaju nad njim. Padanje se prekida.
     Ali to je hrana za Jedača, grubi materijal diska i sva sila oko njega. Disk počinje da gladuje. Ne odmah, jer svetlosti su potrebni sati da prođe uraganske šume divlje, meljuće gravitacije.
     Otkucavaju trenuci inercije. Disk se koleba. Njegov svetlosni pritisak - koji sada zadržava nemirni sloj nestrpljive, jonizovane mase - polako opada.
     Dok pritisak fotona jenjava, materija nastavlja smrtonosni pad. Opet se stvara spirala crne mase. Disk dobija ono što mu pripada. Plameno cveće opet proždire gromade, drobi molekule u atome, pretvara atome u običan naboj.
     Tako traje pritisak i opuštanje, pritisak i opuštanje. Večita borba. Vodoskok. Izvor života.
     Iznad diska, na bezbednoj udaljenosti, lebde čestice. Površine, ravni, krda. Nebrojena. Narastaju od elektromagnetnih vetrova. Drže se u mestu.
     Svetlojedi pasu.
     Lebde u prijatnom strujanju elektrona i fotona oduvanih sa ljutitog Jedačevog diska. Šire se velika krila od sjajnog tkanja, hvatajući stalni pritisak vetra od čestica. Uzimaju vektor.
     Primenjuju magnetne izmene u složenoj dinamičkoj ravnoteži. Okrećući se, ulažu neprekidni napor da se oslobode Jedačeve gravitacije.
     Ali moraju da koriste tu moćnu silu za svoju stalnu, lebdeću igru. Tako su uređene stvari.
     Ponekad krdo ne uspe da održi ravnotežu između spoljašnjih vetrova i stalnog, upornog vučenja ka unutra. Tada se sljušte čitavi slojevi.
     Neki budu bačeni u tamnu masu molekularnih oblaka, koji će i sami uskoro ispariti. Drugi polaze povučeni beznadežnim virom, sve dublje. Mnogo pre nego što bi udarili u blistavi disk, zasipa ih strašna vrelina. Nestaju u sićušnim iskricama samrtne svetlosti.
     Ali ne sada. Približava se veća, preovlađujuća sila.
     Sočiva crna kao mastilo okreću se da odmere uljeza. Pomerajući se duž Jedačeve ose, senzori vide samo keramičke ploče i štitnike visoke gustine. Inteligencija zaklonjena od vrtloga. Kola široka koliko atom, tanke podloge, helijumski spojevi - sve je ovde podložno gama zracima i čvrstim jezgrima. Čak i uzvišeni nose oklope.
     No, svetlojedi vide samo prisustvo koje treba poštovati. Velika jedreća krda se razdvajaju. Jedra boje slonovače savijaju se da otkriju još dublje ravni: zlatnožute tragače.
     Oni žive upijajući fotone i lučeći mikrotalasne zrake. Umovi im nisu složeniji nego kod cevastih crva iz drevnih okeana, i predstavljaju elektormagnetno crevo, od glave do repa. Pitome provodnike.
     Oni nejasno znaju da je ovo što se spušta razlog njihovog postojanja. Krda se razdvajaju iz poštovanja prema njegovom prolasku.
     Drhtavi hor pozdrava. Lebdeća masa ne obraća pažnju.
     Siktavi mikrotalasi podrhtavaju. Trenutak zbunjenosti. Potom stižu nova naređenja. Svi se usmeravaju na prisustvo u prolazu. Posetiocu je ovde potrebno više energije. Oni ga hrane.
     Masa, ubrzavajući, drobi svojim kućištem nekoliko pripadnika krda. Ni ne primećuje brojne slojeve koji se odvajaju, sa gigaherc glasovima stopljenim u hor zadovoljstva. Oni su plankton. Uzima njihove ponude bez potrebe.
     U svakom slučaju, zauzeto je sve žešćom raspravom.

     Moja/naša varka je dobro prošla. Ali nije dobro što su tako blizu Klina.
     Urušena zvezda talasa disk. Verovatno će ih brzo uništiti.
     Mogu iskoristiti turbulencu.
     Ti/ja pokušavamo da razumemo njihov način mišljenja. Hajde da se usmerimo na njihov sistem dvostranih vrednosti. Time bi se mogli predvideti njihovi potezi.
     Ovako? Ja sam samo ja?
     A i ja sam posebna ličnost. Vidiš kako je jednostavno?
     Glupo. Zbunjujuće.
     Ali oni tako žive.
     Prihvatam ovo kao eksperiment. Shvatanje "mene" je tako ograničeno. Svejedno - izveštaj!
     Naš direktan upad u njihov brod protekao je po planu. Opteretili smo im sisteme uz pomoć električnog pražnjenja.
     Ti brodski sistemi su nam odani?
     Ne. Ne mogu biti, inače bi se sami uništili.
     Ne možemo da nadvladamo takve umove?
     Oni potiču iz razdoblja kada su primati znali kako da se zaštite od nas.
     Da li su ustupili tajne koje tražimo?
     Ne sasvim. Znaju da je nasledstvo koje ljudi poseduju ugrađeno u čvrstu materiju.
     Sasvim neverovatno.
     Ali očito tačno.
     Ko bi ikada koristio tako divljačke metode?
     Seti se, primati su bili u opadanju kada su upotrebili taj metod. Svaka elektronska memorija bila bi svakako otkrivena.
     Znači, sad je u njihovom brodu?
     Očito, ali ne u potpunosti. Nekako je uklopljena u materiju. Oni to zovu Nasleđe. Ali način uklopljenosti nije jasan.
     To razjašnjava stvari. Moramo ispariti njihov brod.
     Nisu tamo sve potrebne informacije.
     Gde je ostatak?
     Ne znamo.
     Da li zato razgovaraju sa magnetnom jedinicom?
     Da bi kod njega pohranili svoje tajne? To bi nam otežalo posao.
     Trebalo bi da možeš da nadvladaš tu jedinicu.
     To bi zahtevalo pomeranje ogromne mase koja bi mogla da joj blokira linije sile. Energija je prilična.
     Osim ako smatraš da je potrebno.
     Možda je najbolje probati dalje, uprkos opasnom približavanju obruča diskontinuiteta kvazi-mašina.
     Ista energija, usmerena pravo u srce njihovog broda, lepo bi ih pretvorila u paru.
     Budi porezan. Električna pražnjenja koja smo smislili upala su u njihovu unutrašnju inteligenciju. Njihovi elektroumovi - ograničeni, ali korisni - sada slušaju za nas.
     Mogu li oni da nađu to Nasledstvo?
     Već su našli deo.
     Izvrsno! Koji deo?
     Uputstvo o mestu njihovog genetskog nasleđa.
     Genomska mapa?
     Tako je.
     To ne predstavlja opasnost po nas.
     Tako je.
     Deluješ nesigurno.
     Ima čudnih tragova podataka ugrađenih u šifru. Izgledaju beskorisni.
     Verovatno greška.
     Voleo bih da možemo da budemo sigurni.
     Na takve stvari se u životu moramo navići. U mojoj i tvojoj prirodi je da ih podnosimo.
     Nepostojanje dokaza nije dokaz nepostojanja.
     Nema jasnih znakova da su primati od davnina dolazili do Klina.
     Neki su se sigurno probili.
     Mnogi od nas ne vole pominjanje Klina.
     Kome je sad neprijatno zbog nesigurnosti?
     Odluka o napadu na Klin potekla je vrlo davno od svih nas.
     Ne - nego uglavnom od tebe.
     To je tako pojednostavljano! Znao sam da će se ova podela na dve ličnosti okrenuti protiv mene! Vidiš? To dovodi do okrivljavanja - samog sebe. Svakako priznaješ da je ideja o komadanju Klina uz pomoć obruča diskontinuiteta bila dobra.
     Osim što je Klin progutao obruče.
     Ne moramo da se bavimo sećanjima. Klin će nam blagovremeno poslužiti.
     Tačno, mada ne na način na koji misliš. Klin je u vremenu - i zato ne možemo da ga dosegnemo.
     Naša nauka će ga na kraju savladati. Prevazišli smo sve ostalo što je postojalo ovde. Zašto bi bilo važno, ako oni uđu u Klin?
     Namestili smo prenosnu tačku. Vrebaće na ivici Klina, primaće signale iz njihovog broda, i slaće ih nama.
     To zahteva veliku energiju za prenos. Samo Klin može da visi okačen na samoj krivini prostora.
     Tačno. Ali napor će se isplatiti.
     Pokušavali smo ranije sa takvim metodama - i mnogo smo izgubili.
     Ovog puta je neizmerno važnije.
     Usmeri se na te primate! Oni su prošlost - sredi ih zauvek.
     Ima u njima budućnosti.
     Zanemari takva razmišljanja. Imaš zadatak - obavi ga.
     Moramo saznati kakva je priroda pretnje. Inače ne možemo biti sigurni da smo je zaista izbegli.
     Naravno da možemo.
     Neznanje nije efikasna strategija.
     Ne dopada mi se tvoj ton, Esteto.
     Onda smo se razumeli.









Treći deo: VREMENSKA JAMA









1. DUBOKA STVARNOST
     Žurili su ka graničnom sloju ergosfere. Tobiju je izgledala kao savitljiva koža neke ispečene životinje, debela i drhtava od večitog gneva.
     A onda je 'Argo' skrenuo duž nje, ubrzavajući zbog gravitacije, i perspektiva se promenila. Sada je izgledalo da je tik ispod njih uzburkano more, ispresecano borama i talasima. Veliki talasi su se sudarali uz mnoštvo pene, ludački terani nevidljivom olujom.
     "Držite se", napeto je rekao Kilin.
     Tobi je bio privezan u sedištu na mostu. Gravitacija je pomerala sve oko njih, cimajući mu odeću, poigravajući se unutrašnjim uhom, nakrivljujući mu čula tako da mu je čak i vid lelujao i menjao se. Začuo se pucketavi, tihi glas Aspekta Zeno.
     Ove sile... nejasno... pominju zapisi... ekspedicija... opisali su ih... kao "kad nervozni tigar trese miša".
     "Uf... šta je tigar?" Tobi je viđao poljske miševe, hvatao je u zamke glodare šiljatih zuba koji su jeli žito u Citadeli Bišop. Zeno je poslala maglovitu sliku nečega što zuri u njega sa tihom, pretećom silinom. Planula je u punoj boji unutar čula, i Tobi je osetio talas straha, sve dok Zeno nije objasnila:
     Ovo stvorenje... prema zapisima... nije bilo duže od tvoje ruke.
     "Kakvo olakšanje." Zamislio je da ga je mačka dohvatila i da ga bacaka okolo. Mučni trzaji i izvijanje bili su podnošljivi, ali ponekad je vrtloženje izgledalo kao da mu se pod kožu zavlače avetinjski prsti.
     Oficiri sa mosta bili su u sedištima, ali Kapetan je koračao okolo, boreći se protiv trzaja i izvrtanja nesigurne gravitacije, ne želeći da se pokori. Niko se nije usuđivao da mu prekine misli dok je trupkao čizmama, ruku sklopljenih na leđima, lica pretvorenog u stalno mrštenje.
     Tobiju je bio jasno da se to njegov otac sprema da se suoči sa nečim što je izgledalo kao gotovo sigurna propast.
     Jedno je jurnuti u nepoznato, to je odavno navika čitave Porodice. Ali zariti se u samo lice žive tame...
     Kilin je klimnuo Džoslini. "Sad."
     Osećanje klizanja. Tobi je progutao knedlu. Izvijanje. Kao da su svi na mostu zadržavali dah.
     Jurnuli su ka talasavoj koži ergosfere. Površina je bila prekrivena orkanima crnim kao ugalj. Udubljenja i vrhovi bili su osvetljeni pakleno crvenim sjajem, jer i svetlo se povijalo i sažimalo usred silne gravitacije.
     "Evo ga!", šapnula je Džoslin, stegnutog grla.
     ...i zaronili su pod talase.
     Unutra.
     Kroz.
     Tobi je zažmirkao. Nije bilo udara, nije bilo sudara. Glatko i lako zajedrili su među...
     Plamene kugle. Putovali su kroz kišu svetlosti.
     Tobiju se unutrašnjost ergosfere činila kao mračna noć, ispresecana zaslepljujućim, blistavim prugama svetlosti. Kraj njih su jurile sjajne kugle - stalni pljusak, crven i ljubičast i čudno, usijano zelen.
     "Šta... kakvo je ovo mesto?" šapnuo je Tobi.
     #Vremenska jama#, odgovorila je Kvat.
     "Misliš, crna rupa?"
     #Taj žderač leži dublje unutra. Ovo je područje stvoreno rotacijom crne rupe. Ubistveno mesto. Ovde je prostor-vreme obmotano oko tamne mase proždirača, tako da postaje prepleteno.# Kvat je to podvukla zveketanjem i njihanjem očnih peteljki.
     "A? Šta je prepleteno?"
     #Vreme i prostor. Ovde su zaista povezani, i duboka stvarnost javlja se samo onima koji mogu da vide u prostor-vremenu.#
     "Pa, ja mogu da vidim skoro sve osim samih krajeva spektra..."
     #Ti i ja nemamo povlasticu da direktno opažamo prostor-vreme. Avaj, sumnjam da ga može videti išta što je mučno sazrelo iz nižih oblika života. To mora da je /neprevodivo/. Ili kao da možeš da vidiš samu gravitaciju kao nešto opipljivo, elastično.#
     "Kako to da smo tako glupi?" Svetlucavi pljusak bio je sve gušći, i zidni ekrani zapljuskivali su lica svih na mostu hitrim, jarkim bojama. Niko se nije micao. 'Argo' se tresao i pucketao od nevidljivih napora. Tobi je po bolu u stomaku znao da se gravitacija neprekidno menja, kao da se prikrada.
     #Veoma je zgodno razdeliti istinski svet na nekoliko prostijih. Zato lako osećamo prostor, ali zagonetku vremena prepuštamo otkucavanju naših mašina, časovnika.#
     Tobi je iskrivio lice. "Vreme je ono što pokazuje sat, majko svih crva. Nemoj izmišljati koješta."
     #Vreme nije samo to. Ono živi i bori se sa svojim bračnim partnerom, sa tri dimenzije prostora koje možemo da osetimo. Njihova borba se nikada ne završava, i vlada svime. Ovde, u vremenskoj jami, besni punom snagom.#
     Tobi je odmahnuo glavom; osećao je mučninu. "Meni je to previše."
     Svi na mostu su u čudu ćutali. Glavnina posade bila je zbijena u središtu broda, zaštićena od moćnih čestica koje čak ni 'Argovi' magnetni štitovi nisu mogli sasvim da odbiju. Tobi i ostali na mostu uzeli su napitak smućkan po receptu jednog od Džoslininih Aspekata, kako bi predupredili oštećenja ćelija usled zračenja. Piće je bilo mlečno belo, ali imalo je ukus kao pepeo po kome je neko pišao, no Džoslin je rekla da u njemu ima sićušnih stvarčica koje umeju da popravljaju oštećene molekule, da spajaju prekinute nizove i da peglaju nabore.
     Ovog trenutka Tobiju se činilo da mu je stradao samo stomak. Grčio se i trzao pri svakoj promeni gravitacije koja se njihala i uvijala kao otkačeno sidreno uže. Stezao je doručja sedišta i disao na usta, ne mareći što mu se pljuvačka sliva niz bradu - sve dok nije pri jednom naglom zaokretu gravitacije poletela uvis, načinila salto i pogodila ga pravo u desno oko.
     "Au!"
     "Jesi dobro, sine?" upitao je Kilin.
     "Uf, da. Samo mi se vrti u glavi."
     Kilin mu se kratko, toplo nasmešio. "Drži se. Verovatno će biti gore."
     U Tobiju se iznenada otvorilo nemo, kameno prisustvo - Šibo; njena Ličnost slala je svilaste prste umirenja kroz sva Tobijeva čula. Nije govorila, i nije bila pozvana, ali njena srž je ispunila vazduh, obojila mu vid, donela tanane tragove sećanja koje se ljuštilo u slojevima sa granitno čvrste površine njenog uma. Filigranske slike starih, beskrajnih dana, toplog sunca, mira i vlažnih lisnatih leja gde se igrala kao devojčica, slike smeha srećne dece kako odzvanja kroz močvaru, slika slasnih ručkova u društvu davno nestalih prijatelja...
     Jedva se otresao njenog uticaja, i uprkos svim njenim naporima strepnja u njemu je rasla. "Tata, kuda idemo?"
     Iskrivio je lice kao krivac. "Ne znam."
     "Ali..." Da, pomislio je Tobi. Ali.
     Obojica su dobro znali koliko je ovo opasno, svi su to znali, ali su ipak leteli pravo u ralje nepoznatog. U ambis bez vidljivog izlaza. I to iz razloga koje niko od njih, čak ni Kapetan, ne bi mogao da uobliči u reči.
     Na zidnim ekranima nešto je zasvetlucalo.
     "Približava se brod", napeto je rekla Džoslin.
     "Ovde?" šapnuo je Cermo. "Brod na ovom mestu?"
     Iznenađeno šuškanje, uz prizvuk nade.
     "Vektoriši", rekao je Kilin. "Je li nam dijagnostika u redu?"
     "Delimično", odgovorila je Džoslin, prelećući prstima preko kontrolne ploče. 'Argovi' kompjuteri mogli su da prime naredbe i dodirom i glasom, i izgleda da su koristili oboje kako bi shvatili šta njihova neuka posada želi.
     "Koliko je daleko?" upitao je Kilin.
     "Ne znam", mrštila se Džoslin. "Ploča kaže da refrakcija onemogućava merenje."
     "Refrakcija?" upitao je Tobi. Niko mu nije odgovorio, osim Aspekta Isaka.
     U zakrivljenom prostoru-vremenu svetlo je takođe zakrivljeno. Ne može da se kreće pravom linijom. Zato merenja udaljenosti nisu pouzdana. Niti vremena, naravno.
     "To tamo postaje sve bliže", rekao je Cermo. "Veće je."
     Možda je i to privid, izazvan povijanjem svetlosti. Ovde, kako kaže teorija, ništa nije onako kako izgleda.
     "Kakve je izrade?" pitao je Kilin.
     "Teško je reći", mrštila se i dalje Džoslin. "Slika stalno skače na sve strane."
     "Deluje čvornovato", rekao je Cermo.
     "Ne liči na brodove Mnogonožaca", mozgao je Kilin.
     "Jesu li ono kupole?" Džoslin je malčice podesila senzore. "Ispupčenja u profilu, vidite?"
     "Hmmm. Može biti. I maške imaju takve čvoruge."
     "Kofno!" Džoslin je zaškrgutala zubima. "Izgleda da se primiče. Ako su maške, bićemo potpuno otvoreni."
     #Vidim sličnosti sa vašim brodom.#
     Kilin je zapanjeno pogledao Kvat. Tobi je zaboravio da je čitav most uključen u njeno emitovanje. Više nije mogao da uživa u ličnim razgovorima sa njom. To ga je zbog nečeg ožalostilo.
     "'Argo' je prastar", rekao je Kilin. "Verovatno je poslednji od svoje vrste. Ne verujem da bi ovde našli išta slično."
     #Pretpostavke nisu činjenice.#
     "Ljudi, ovde?" upitao je Cermo. "Daj Bože."
     "Funkcija boje je neravnomerna", gunđala je Džoslin. Za nju nije bilo nagađanja; pogled joj je bio uperen u kontrolnu ploču.
     Kilin je prestao da šetka i brzo joj je prišao, boreći se sa naglim promenama gravitacije. Ploča je pokazivala zbunjujuću zbrku brojeva, shema i raznih dijagrama. Tobi je mogao da se snađe u tome, uz malo pomoći - ličilo je na Isakove lekcije iz matematike - ali Kilin je oduvek bio nestrpljiv kad dođe do takvih pojedinosti. "Šta ovo znači?"
     "Kada instrumenti skeniraju sliku, makar da je vrlo razlivena, mogu da kažu je li slika u istoj boji. Ovaj brod ima fleke."
     "Da, pa?" Kilin je prešao šakom preko ekrana, kao da može da opipa njihovo značenje. Tobi je poznavao izraz zbunjenog nestrpljenja na očevom licu. Posle dugih godina oslanjanja samo na sopstvene sposobnosti, bio je sklon da sve instrumente smatra nepouzdanima, ma koliko napredni bili. Tobi ga je razumeo; i on se osećao nesigurno kad bi zavisio od aparata koje nije sasvim razumeo.
     "Možda je oštećen. Pogođen. Možda i probušen."
     "Onda je verovatno ratni brod", mrštila se Džoslin.
     Na ekranu je lebdeo plavo-beli oblik, svetlucajući i talasajući se pod stalnim udarima svetlećih čestica. Brodski kompjuteri su proučavali njegovu pripadnost, ali na kraju su preko ekrana ispisali samo NEPOZNAT. Tobi je gledao talasavi, srebrni brod kad se javila Kvat. #Brzo poniremo. Već smo blizu nivoa od trideset dana.#
     "A? Šta?"
     #Jedan dan na ovoj dubini traje koliko trideset dana napolju.#
     "Kako to može?"
     #Mnogonošci su mi poslali podum. Dodelila sam mu taj proračun. Njegova digitalna svest može da nas provede kroz ovu oblast. On zna da je zakrivljenje prostor-vremena za nas istovremeno i skretanje razdaljine i skraćenje vremena.#
     Tobi je progutao knedlu, i to ne samo zbog novog trzaja broda. Pre nego što je stigao da shvati Kvatine reči, Kilin je doneo odluku, lupivši šakom po stolu. "Ne smemo rizikovati ako je ratni brod, pogotovo što su možda maške. Spremi se za paljbu."
     "Spremni smo", smesta je odvratila Džoslin.
     "Čekaj!" uzviknuo je Tobi. "Čuli ste Kvat. Ona kaže da je ovde sve izvrnuto. Taj brod je možda iz nekog drugog vremena, možda uopšte ne traži nas."
     "Kakve veze ima vreme?" obrecnuo se Kilin. "Maške su maške."
     "Tata, pusti još malo taj brod. I Kvat i moj Aspekt Isak kažu isto: da je vreme ovde poludelo. Meni se čini da dok ne shvatimo..."
     Kilin se zagledao u sina, a onda je klimnuo Džoslin. "Drži ga na oku. Spremni za paljbu."
     "Spremni, Kapetane."
     "Tata!"
     #Nije preporučljivo delovati bez znanja.#
     Kilin se zagledao u Kvatinu glavu i pipke, koji su se njihali od naporne borbe protiv promenljive gravitacije što je hujala mostom kao orkan. "Sigurna si?"
     #Ovde ništa nije sigurno. Ali moj podum kaže da ovde ima mnogo nepoznatih brodova.#
     "Koliko?"
     #Nepoznato. Ima ih iz svih prošlih razdoblja.#
     "Maške?"
     #Podum kaže da neki potiču i iz razdoblja pre maški.# Kvat je ovo propratila talasavim, pištavim zvukom, koji Tobi nije znao kako da shvati. Zar nije sada razdoblje maški?
     Kilin je izgleda shvatio, jer je klimnuo. "U redu. Možeš li da te podatke prebaciš na ekran?"
     #Uskoro.# Opet tajanstveni niz pištavih, zvonkih tonova.
     Brod na ekranima je rastao i smanjivao se, osvetljen neravnomernim sjajem. Za trenutak se sasvim izoštrio. Oplata prekrivena ožiljcima, nekada srebrna i glatka, sada izbušena i mrljava. Ispupčenja su mogla predstavljati kupole, ali prljave i masne.
     "Naši programi za prepoznavanje oblika kažu da je ovo drevno ljudsko delo."
     Kilin je protrljao bradu. "Hmmm, moguće je."
     "Jeste!" uzviknuo je Tobi. Oblik i uglovi bili su mu odnekud poznati. Pre nego što je mogao da se uveri, slika se opet zamutila. Nastupilo je dugo ćutanje. Oficiri su otvoreno zurili u svog Kapetana. Pucati u brod ljudi bio bi veliki greh, ali umreti od napada maški...
     "Pa, nisu maške", zaključio je Kilin. "Spusti oružje."
     Napetost je popustila. Oficiri su mrmljali i šuškali. Kilin je nastavio da šetka. Tobi je i dalje gledao u ekran kad je slika broda počela da bledi. "Hej!" povikala je Džoslin, podešavajući instrumente. No, slika je bledela kao ubrani cvet koji tone u tamnu baru.
     "Ode." Kilinu kao da je laknulo. "Možda smo sve vreme gledali fatamorganu."
     #Ovde je to moguće. Pazite:#
     Na glavnom ekranu pojavila su se dva časovnika. Tobi je na brodu naučio da gleda na digitalni sat, i sad se iznenadio što jedan, sa plavim ciframa, odbrojava vreme uobičajenim tempom, dok je drugi, crven, vrteo brojeve toliko brzo da su se pretvorili u mrlju. #Brodsko vreme teče normalno#, objasnila je Kvat. #Vreme napolju teče sve brže što mi idemo dublje.#
     Tobi je gledao kako se smenjuju cifre, jedva verujući da je to nešto stvarno. "Misliš, vreme napolju ide brže?"
     #U odnosu na nas, da.#
     "A zašto ubrzava?"
     #Ne, mi smo usporili. Vreme je uvek pitanje lokalnog mišljenja.#
     Tobi to nije shvatio. "Šta će biti kad se vratimo napolje?"
     #Ako ostanemo u ovom području zakrivljenosti, otkrićemo da se svašta dogodilo dok smo bili odsutni.#
     "Zakrivljenosti?" upitao je Kilin.
     #Moguće je i suprotno dejstvo. Ovde je mnogo šta izobličeno, kao kad se posmatra kroz debelo, zadimljeno staklo.#
     "Biće teško da išta nađemo."
     #To je najmanji problem. Vreme je ovde zatvoreno. Može biti progutano ili izbačeno.#
     "Zato se zove vremenska jama?"
     Javio se Tobijev Aspekt Isak.
     Crna rupa guta prostor. Stara Zeno kaže - mada je čak i njeno pamćenje ovakvih stvari daleko davnije od njenog telesnog života - da možemo smatrati kako prostor klizi u crnu rupu sve brže i brže, kako se približava strmoj silaznoj putanji. Čak i svetlo jedva uspeva da ostane iznad nje i da se spase. Ali ergosfera je ponor vremena, a ne prostora. Ovde se trajanje nekog događaja može produžiti, sabiti, izobličiti, jer se prostor - osuđen na propadanje - poigrava njime i vrti ga oko malog prsta.
     Tobi je pokušao da shvati, i stomak mu se trzao od bleskanja ekrana. Osećao je kiselinu u ustima. Brod im je zasipala vrela materija, puna zračenja. Pomislio je da to možda vide Boga kako pljuje sa nebesa, prava kosmička šala. "Kako... kako ćemo naći put?"
     Gravitacija može da povije i iskrene svaki sled događaja. Život na ovakvom mestu je kao kad buba mili po kaišu koji visi u ormanu. Kaišu koji je, recimo, na jednom mestu izokrenut, pa onda upasan. Buba može da mili koliko god želi, i da pređe po obe strane kaiša - jer sada koža zapravo ima samo jednu stranu - ali nikako ne može da siđe. Za nju se događaji beskonačno ponavljaju, i nikada ne stiže do kraja tog beskonačnog kaiša.
     Aspektov glasić kao da je uživao u opisu. "Pričaš kao da sve znaš iz prve ruke."
     Proučavao sam te stvari, ali avaj, poznajem ih samo iz drevnih zapisa. I od sparušene Zeno, zaista neprijatne osobe. Ona mi je pričala o eksperimentima koje su ljudi nekada ovde izvodili. Čak i o građevinama koje su podizali.
     "Kako je iko mogao da gradi na ovakvom mestu?"
     Nesumnjivo je u pitanju greška u prevođenju, ili nesigurno pamćenje prastare Zeno. Ali mogu da ti citiram mnogo pouzdaniji tekst iz doba Svećnjaka. Oni su često mešali mitologiju i fiziku, to je u ona velika vremena bio običaj - zamisli samo kakav luksuz! No, da bih te uputio, održaću ti predavanje o...
     "Ovaj, ne, hvala." Tobi je žurno odgurao Aspekta nazad u njegovu kutijicu.
     "Šta je ono?" upitao je Kilin, pokazujući svetlucavo crnilo koje im se pojavilo na ekranima. Tobiju je izgledalo kao ogromno saće, crno, uljasto i prepuno prolaza.
     Kvat je poslala signal opasnosti. #Ne znam, ali čini mi se da bi to moglo da nam bude odredište.#
     "Zašto?" upitao je Kilin.
     #Od trenutka kad je progovorio Magnetni um, razgovarala sam sa Mnogonošcima, i to sa čitavim odredom Filozofa. Oni su govorili o trenutku vremena kada se može ući u vremensku jamu i naći pravi pravac. To se dešava samo kad upadne velika masa - kao što se desilo sa onom zvezdom koju smo gledali. Takva ogromna masa, dok napreduje, umanjuje turbulencu u vremenskoj jami. Tada možemo da uđemo. Na ovo mesto se može stići samo u takvim trenucima.#
     Tobi je pokušao da zamisli. "Kao kad se provučeš kroz vrata koja otvori vetar?"
     #Otprilike. Da bi se ustalasala površina vremenske jame potreban je vetar čitavih svetova.#
     Kilin je izgledao nesiguran. "Trenutak otvaranja? Otvaranja vrata? Ali vrata od čega?"
     #Od ove strukture pred nama. Ili nečega iza nje. Moji Filozofi nisu znali ništa više.#
     Brod je drhtao i stenjao od novog napora. Svetlucavo, uljasto crnilo ispunjavlao je sve ekrane, ogromno i neizbežno.









2. SAĆE I DOM
     Blistava crna stvar kao da se otvarala, plivajući u vodenastom polusvetlu. Tobi je shvatio da nekako raste. Promaljala se kao kićeni brod koji izranja iz granitno crnog jezera. Izgledalo je kao da se razliva po okolnom prostoru. Izvučena iz olujne tame, kao da stiže sa nekog nevidljivog, dubljeg mesta. Po površini su se stalno pojavljivale nove platforme i zaravni, oštro srezane, spremne da odražavaju svetlost kugli koje su još jurile kraj njih.
     #Obratite pažnju na brodsko vreme.#
     Tobi je pogledao i zatreptao. Kvatin glas ničim nije nagoveštavao da je bila iznenađena kao on. Brojke spoljašnjeg vremena sada su se pretvorile u razmazanu mrlju. #Sada smo na nivou godine.#
     Kilin je i dalje stajao na palubi koja je škripala, premeštajući se sa noge na nogu da izbegne pojedine talase. Lice mu je bilo napeto i nije odvajao pogled od mase na ekranu koja se sve više širila. "Koliko duboko još možemo da idemo?"
     #Niko ne zna. Ali može se ići dublje.#
     "Aha", mračno je rekao Kilin, "a šta ovde nije moguće?"
     "Potrošnja goriva raste", izvestila je Džoslin.
     Kilin je klimnuo. "Stalno je rasla. Koliko još imamo?"
     "Da bi mogli da se oslobodimo ovog mesta?"
     "Da - ove 'ergosfere'." Reč je na Kilinovim usnama zvučala nezgrapno, kao izraz Aspekata, kao jezik za koji se samo pretvara da ga poznaje.
     Pucketanje od napora koje se pronosilo kroz 'Argo' odvlačilo je Tobiju pažnju od dubokog brujanja motora. Tutnjava je rasla, i osećao je podrhtavanje preko sedišta.
     Džoslin je neko vreme ćutke radila, i oči su joj poigravale dok je osluškivala direktnu vezu sa brodskim sistemima. Kad je progovorila, bila je zabrinuto namrštena. "Ploča je zauzeta proračunom koliko će nam trebati da se izvučemo odavde. Brojevi stalno skaču. Približavamo se. Izgleda da gutamo gorivo samo da bismo ostali u orbiti."
     "Koliko dugo?"
     "Možda još petnaest minuta."
     Čak i Tobiju, naučenom da mu čita raspoloženje, činilo se da ovo uopšte nije uznemirilo Kilina. "Dobro."
     'Argo' je leteo usisavajući plazmu preko magnetnih usta, sagorevajući je u fuzionim komorama, i izbacujući je pozadi. Ali za to su mu bili potrebni katalizatori, a ovi su bili na izmaku.
     #Ako se približimo samoj ivici obzorjaa događaja - obodu crne rupe - videće se da nas nikakva količina goriva ne može spasti.#
     Tobija je zapanjila Kvatina smirenost dok je ovo saopštavala, čak nije ni dodala nešto utešno. Ni Kilin se ničim nije odao, nego je i dalje piljio u čudnu crnu stvar na ekranu. "Ovo ovde izgleda kao stena koja raste. Sigurna si da nema nikakve veze sa 'obzorjem događaja'?"
     #Ne znam. Ali to nije samo crna rupa.#
     "Zašto si tako sigurna?"
     #Kada ova jureća svetla oko nas počnu da zamiru, to će značiti da počinje upijanje nadolazeće mase.#
     "To će biti materija iz zvezde koja zaranja u crnu rupu?" upitao je Kilin.
     #Tako je. Ona ne može da orbitira - u vremenskoj jami nema slobodnih staza.#
     "Pa kako onda da nama ništa ne fali?" upitao je Tobi.
     #Neće još dugo tako biti. Jedini razlog što smo uspeli da se ovoliko približimo je taj što je ova rupa najveća u čitavoj galaksiji, preko milion puta veća od zvezde. Iako ta ogromna masa privlači, plimne sile su ovde manje nego na ivici Jedača. Oko manje crne rupe bili bismo raskomadani pre nego što stignemo unutra.#
     "Ja ne bih prilazio bliže dok ne vidimo šta se dešava. Ili dok ne shvatimo šta je ta stvar." Pokazao je svetlucavu složenost mase koja se širila i nastajala pred njima, nalik na neobično, kristalno blato. Motori su potresali zidove, ali bez efekta: primicali su se sve bliže.
     "Kapetane", javila se Džoslin, "mislim da više nemamo energije ni za kakvo manevrisanje."
     Kilin je stegao usne. "Ne možemo da se udaljimo od te stvari?"
     "Sumnjam. Već smo na maksimumu."
     "Kvat, šta da radimo?" Kilin je konačno morao da otvoreno moli pomoć.
     #Ne znam. Ivica na kojoj prostor zauvek nestaje crna je kao smrt. Znaćemo da smo tamo gde materija vlada svime, a prostor zauvek klizi niz grlo Jedača Svih Stvari. Ali ovaj predmet - drugačiji je.#
     "Ja... mi... prešli smo toliki put." Kilin je gledao ekrane sa neobičnim izrazom, koji je Tobi retko viđao kod njega proteklih godina - bio je nesiguran. "Porodica Bišop je oduvek znala da je Jedač važan. Ali kuda da pođemo?"
     #Stigli smo do granice onoga što prošlost može da nam kaže.#
     Tobi se ježio od ovakvog razgovora. Kao da sluša stare drugove kako pričaju o samoubistvu.
     Nešto u njemu je bilo zadovoljno zbog Kilinovog oklevanja. Shvatio je koliko mu je nedostajala mnogostrana ličnost koju je poznavao čitavog života, iako je svetu pokazivao samo odlučno lice. Ali i sad se, pred Tobijevim očima, u Kilinov pogled vratila odlučnost. "Mora da je tu", šapnuo je.
     #Neophodnost proizlazi iz logike, a ne iz želje. U takvim trenucima sumnje, Filozofi se povlače na /neprevodivo/.#
     Džoslin je sumnjičavo pogledala Kvat, ali je nastavila da radi u potpunoj, grozničavoj tišini. Potom je tiho izvestila Kilina. "'Argo' kaže da postoji orbita kojom možemo ići, i koja će nas dovesti do mesta koje on naziva 'perigeum'. To je tik iznad ivice crne rupe. Ali ako priđemo tako blizu, nikada nećemo uspeti da se izvučemo iz, ovaj, iz vrtloga."
     "Sigurna si?" Kilinov glas bio je potpuno bezličan.
     "Onoliko koliko mogu biti na ovom blesavom mestu."
     Javio se Tobijev Aspekt Isak.
     Tačniji izraz bi bio "peribaritron". "Perigeum" se odnosi na Staru Zemlju, i orbite oko nje. Ove brodske kompjutere mora da je programirao neko sa klasičnim obrazovanjem, ali bez mnogo zanimanja za valjane tehničke pojedinosti. Nadam se da se taj nemar nije odnosio i na...
     Tobi je potisnuo Aspekta na mesto. Njegovo besno kreštanje prekinulo se uz gotovo jasno čujan prasak.
     "Zašto sat tako juri?" upitao je Kilin, pokazujući ekran. Cifre su se smenjivale sve brže i brže.
     Kvat se nelagodno promeškoljila, zazveketavši nogama. #To ponašanje se ne uklapa u proračune koje sam dobila od Filozofa. Nešto uvrće protok prostor-vremena čak i više nego što su oni očekivali.#
     "Ono?" Kilin je pokazao glatku, sve veću tamu pred njima.
     #Moguće. Ovde izgled vara, jer gravitacija savija svetlost po svojoj volji.#
     Tobi je u masi nazirao složene podupirače i doline, lukove i visoke stubove. "Ovo je sagrađeno, a ne prirodno", rekao je.
     Kilin je zažmirkao. "Dabre! Znao sam! Došli smo i - Abraham, Magnetni um - svi su nas vodili ovamo."
     "Kako može išta da ostane ovde?" Tobi je zapanjeno zurio. Nije mogao da zamisli šta je smislio Kilin, uprkos dugih godina putovanja dovde - Kilin o nekim stvarima uopšte nije hteo da razgovara - ali svakako nije bilo ovo u pitanju. Na Kilinovom čelu pojavilo se zbunjeno mrštenje, a onda je prošlo kao zaboravljena neprijatnost.
     "Nije bitno", glatko je rekao. "Biće kasnije dovoljno vremena da mozgamo o tome."
     Tobi je sa strepnjom posmatrao ekrane. Glatko crnilo je raslo i raslo. Kao da je sve više privlačilo 'Arga'. No, to im se nije samo približavalo. Kao da je narastalo, pojavljivalo se, rađalo se sa nekog nezamislivog mesta.
     Morao je da smesti sve to u um, da shvati šta to znači. Zatvorio je oči da izbriše jezivi prizor. "Tata... oni Cijanci, mesta koje je prosekao Kosmički Krug - nije li Magnetni um rekao da su ih sagradile maške?"
     "Dabre", odgovorio je Kilin. "Kao neku vrstu barijere, ili peščane zamke. Ali ovo..."
     Naglo je prekinuo. Tobi je otvorio oči i ustanovio da rastuća struktura postaje oštrija, pokazujući sada koliko je zaista prostrana. Terase, udoline, grebeni, sve kao saće. Nizovi i nizovi šestougaonih otvora, paučinasta mreža isturenih motki i kablova. Ili to samo ljudsko oko pokušava da racionališe sliku, upitao se Tobi - da vidi ono što može da razume?
     Na mostu je vladala tišina. 'Argo' je škripao i brujao od povremenih izvijanja i pritisaka. Tobi se upitao koliko dugo će brod moći da trpi ovu masažu sila mnogo većih od njega.
     "Kapetane, potrošnja goriva strašno raste!" uzviknula je Džoslin.
     "Znam."
     "To, to - imamo još samo nekoliko minuta. Osim ako..."
     Na Kilinovom licu nešto je očvrsnulo. "U stara vremena, u Citadeli Bišop, išli smo u otimačinu. Šta god da smo našli, dovukli bi nazad i izjavili da smo baš po to išli."
     Polako se osvrnuo po mostu. Svi su ga belo gledali, uključujući i Kvat i Tobija. "Možemo isto tako i sada." Pokazao je saće okupano klizavim, neravnomernim svetlom. "Ono je naš cilj, poručniče Džoslin. Vodi nas unutra, i to brzo."
     Dugo ćutanje. Tobi je na napetim licima video da svi znaju da im je ovo poslednje kockanje. Baciće kocku, i same sebe, sada i zauvek, u te mastiljave senke.
     A onda je trenutak prošao. Džoslin je odlučno pokrenula komande. Izvukla je iz motora maksimalni potisak, prelećući prstima preko ploče. Tobi je preko čula osetio kako brodska magnetna polja rastu i šire se, kao nevidljiva mreža koja hvata materiju u prolazu, usisava je u reakcione komore i izbacuje je pozadi. Paluba je vibrirala. Spojevi su strugali i škripali. Ubrzanje je delovalo kao šut s leđa. Leteli su preko predela boje slonovače.
     "Gde tačno, Kapetane?" Džoslin je bila smirena i efikasna. Tobi se divio njenoj pribranosti dok je gledala Kilina, izvivši jednu obrvu. Sudbina se može dočekati sa stilom.
     "Ah.." Kilin je preletao pogledom preko pojedinosti koje su letele pod njima. Začulo se glasno cviljenje dok se 'Argo' borio protiv moćnih, nevidljivih sila. "Tamo."
     Mala zelena tačka namigivala je sa samog vrha dugačkog, šiljatog poluostrva. "Malopre nije bila tamo", rekla je Džoslin.
     Tišinu je prekinuo Tobi. "Možda je neko uključio lampu na verandi."
     Setio se da je njegova majka to činila u Citadeli Bišop, kada bi se on kasno zadržao u igri sa drugovima, tokom blagih letnjih noći. Bliski bledožuti sjaj, zaklonjen od maški. Slab u sve gušćoj tami, nesiguran, ali uvek na mestu. Voleo je da juri male ptice koje su sijale dok su mahale krilima. Ma koliko daleko otišao goneći ih kroz grmlje, osluškujući šuškanje i cvrkut, uvek je video daleki svetionik doma. Pazi da uvek vidiš svetlo, govorila je.
     Svetlo podešeno za ljudski vid, a ne mehanički. Mada na kraju to nije mnogo vredelo, žalosno je pomislio.
     Zeleni sjaj kao da je lebdeo ka njima. Pod njim je zijala pećina. Kilin je klimnuo Džoslini da sklizne u nju.
     Brzo, glatko lebdenje. Zaustavili su se između dve ogromne, mračne litice.
     I ovde se ponavljao izgled saća, samo u manjoj razmeri. Brojni šareni ekrani nalazili su se po čitavim tamnim padinama, pokazujući bleske osuđene materije koja se slivala iz tamne visine. Kao da se ovo mesto nalazi na samom kraju stvaranja, čvrsto i nepokretno, noćna zemlja pod nemirnim, umirućim nebom.
     A onda saće kao da je naraslo, žmirnulo - i našli su se unutar uljastih, crnih zidova. Unutar onoga što je to već bilo. Bez ikakvog primetnog prelaza.
     Džoslin je usporila motore. Kilin je naredio da brod pređe na minimum energije. To je donelo prijatnu smirenost na palubi. Nastupila je tišina. Nisu imali šta da rade. Ni kuda da idu.
     Ipak, Tobi se trgao kada se promuklo javio stražar sa glavne vazdušne ustave. Tek tad je shvatio da su svi na brodu bili užasno napeti.
     Stražar je čuo nešto. Preneo je to ostalima. Preko opšte čulne mreže proneo se zvuk, neverovatno glasan. Neverovatno je ličio na kucanje na vrata.









3. DALEKO CRNO
     Čovek je bio patuljast i naboran, ali to kao da mu nije smetalo.
     "Iz kog ste doba?" upitao je, predvodeći skupinu od pet oficira sa Tobijem kroz dugačak, slabo osvetljen hodnik. Mračno, nisko mesto. Koraci su im odzvanjali po čvrstoj, keramičkoj podlozi. Svi su ćutali, čekajući da Kilin odgovori, ali on to nije učinio.
     Patuljak je slegnuo ramenima. "Prilično skoro, čini mi se."
     Tobi nije video prvi susret između Kilina i ovog niskog, mišićavog čovečuljka, ali bilo je jasno da nešto ne štima.
     "Posle Propasti, rekao sam već", mirno je rekao Kilin. Ali usne su mu bile stegnute i beskrvne.
     "To ti ovde ne važi, drugar. Čitav život ti je jedna velika propast, ako tako gledaš."
     "Naš dom je planeta Snegobar, i bio bih ti zahvalan ako zadržiš svoje filozofiranje za sebe."
     Patuljak je podigao obrve i zagledao se u Kapetana. "Ooo, pa ti si sistokritičar, a?"
     Kilin je iskrivio usta. Tobiju je bilo jasno da se ovaj polako privikava na potpuno nepoznatu situaciju. Začudo, izgledala je sasvim obično. Kilin je ipak odgovorio, vrlo zvanično. "Došli smo posle uništenja naše planete. Vodili su nas glasnici i poruke..."
     "Slušaj dobro - ugradili su mi čip samo da bih mogao da razumem to vaše pištavo narečje. I zato pazi, drugar, voleo bih da se razumemo. Svaki brod dolazi, sav obogaljen, iz neke peve jazbine na nebu, i odmah misle da treba da znamo čitavu njihovu istoriju, sve do poslednje bubuljice na njihovim kulturnim dupetima."
     "Očekujem poštovanje prema delegaciji sa dalekog uporišta..."
     "Poštovanje ćete dobiti od tipova u kancelarijama. Ja imam da obavim posao." Stigli su do kraja hodnika. Tu su ih čekali novi ulazi.
     "Propustio sam početak razgovora", rekao je Tobi. "Ovaj, kakvo je ovo mesto?"
     Patuljak je žmirnuo u njega. "Samo običan ulaz. Bolji od većine, rekao bih, i..."
     "Ne, mislio sam ulaz u šta?"
     "U Peve."
     "A šta je to?"
     "Peve. P za prostor, V za vreme." Patuljak im je mahnuo da pođu dalje hodnikom, pa su nastavili. Vrata su se automatski otvarala pred njima. Kad bi prošli ne ulazeći, čuli su za sobom šištanje zatvaranja.
     "Hoćeš da kažeš da je ovde neka druga vrsta prostor-vremena?" Tobiju se čitavo mesto činilo dosadnim do bola.
     "Deca danas ne uče mnogo, a?" značajno je upitao patuljak Kilina.
     Tobi nije znao po čemu patuljak zna da je on mlad, kad je toliko viši od njega, i još je smišljao otrovan odgovor kad je Kilin mirno odgovorio. "Svi bismo voleli da znamo kakvo je, dođavola, ovo mesto."
     "Stabilno parče uvijenog pevea. Nastanjeno. Uređeno. I kad si već pomenuo, nisam još čuo ni reči zahvalnosti što sam vas izvukao iz Dalekog Crnog."
     "Zahvaljujemo se", iskreno je rekao Kilin. "Mi smo.."
     "Kasnije ćete platiti za sve ovo, Kapetane, pa nemoj preterivati sa iskrenošću. Ovog trenutka..."
     "Ko je to napravio, ovaj vaš 'peve'?" upao je Tobi. "Vi?" Sumnjičavo je pogledao čovečuljka.
     "Napravio?" Patuljak je slegnuo ramenima. "Oduvek je bio ovde."
     "Kako je moguće?" pobunio se Tobi. "Mislim, tik je pored crne rupe, najveće u galaksiji..."
     "Slušaj, ima stvari koje vi prizemljaši ne možete da ukapirate, dečko. Nema mnogo smisla pitati ko je napravio peve kada on ima svoj protok vremena, shvataš?"
     Nije shvatio. "Samo sam hteo sa znam..."
     "Dosta! Hajde, narode, treba da vas profiltriramo." Patuljak ih je uveo u tesnu sobicu. "Neće dugo trajati."
     Zidovi su bili od crvenkastog sunđera. Tobi je još bio zbunjen patuljkovim rečima. Kada je Kilin zaustio nešto da kaže, patuljak je spretno iskoračio napolje, kezeći se. Za njim su vrata skliznula i čvrsto se zatvorila.
     "U zamci smo", uznemireno je rekao Cermo. "Šta ako..."
     Vazduh oko njih kao da se zgusnuo. Potom se vratio, pišteći pod pritiskom, i osetili su pucanje u ušima. Niz sočiva sa tavanice zapljusnuli su ih brzi blesci blistavog svetla. Tobi je zažmurio, ali osećao je peckanje na licu i rukama.
     To je potrajalo neko vreme. Bišopovi su vikali, pretili da će probiti zid - ali Kilin im je naredio da se smire. "Ovde nema primetne opasnosti. Stanite mirno."
     Začulo se brujanje, i kao da su im nevidljive ruke dodirivale kožu. Nešto im je pregledalo oružje, odeću, opremu. Tobi je pokušao da ustanovi odakle to dopire. Čula su mu prenosila samo masu bučnih, besmislenih signala. Zagledao se u mesto na zidu, i tu se iznenada pojavio kružni otvor. Brzo je rastao i uskoro se pretvorio u nova vrata.
     Tu ih je čekao patuljak, izgledao je kao da se dosađuje. "Relativno ste čisti. Nemate spore-špijune maški kakve nam stižu u poslednje vreme. Šta rekoste, odakle ste ono?"
     Počelo je guranje, jer svi su želeli da što pre iziđu iz tesne prostorije. Bišopovi su, iz duge navike, mnogo više voleli da budu na otvorenom. "Ko želi da zna?" odgovorio je Kilin, namerno neutralnim glasom.
     "A?" Između ostalih neprijatnih navika, patuljak je imao običaj da zuri u prazno, kao da neprekidno razgovara sa Aspektima. Učtivi Bišop bi bar gledao u onoga ko mu se obraća. "Oh, mislio sam da sam rekao: ja sam Andros, vrhunski specijalista za novajlije. Pazim da ne unesete previše profo-kuge, siga i mikrogledača."
     "Šta su sige?" upitao je Tobi.
     "Vi ste posle Arka? Svejedno, trebalo bi da znate. Sige su peve bombe, zgodne male smicalice maški. Prilično su gadne, veličine ćelije kože - a tako i izgledaju. Mogu da probiju rupu u bilo kom peveu."
     "Pa koliko tih pevea..." počeo je Kilin, ali Andros je već hitao dalje, sitnim patuljačkim koracima. Tobi je primetio da ovaj, pošto je bliže tlu, nekako više kliže, uopšte ne podižući noge. Ovde je gravitacija bila manja nego na 'Argu', i oficiri su, onako uzbuđeni i zbunjeni, odskakali visoko uvis.
     Pretpostavljao je da ono 'posle Arka' označava razdoblje Arkologija. Zna li taj nestrpljivi patuljak njihovu istoriju?
     "Kuda idemo?" povikao je Kilin za Androsom.
     "Na ribanje."
     To je, kako se pokazalo, izgledalo kao da stojiš pod mikroskopom i puštaš da te džinovi čačkaju. Patuljak se okrenuo ka njima, na brzinu ispalio objašnjenje, pošao natraške - i pljesnuo rukama.
     Nešto je zgrabilo Tobija, počelo da ga okreće, štipa i njuška. Odeća je, bez ikakvog vidljivog razloga, jednostavno spala sa njega. Potom je nestala, odlepršavši kroz vazduh. Vikao je, ali čuo se samo odjek. Potom se na njega spustila nekakva zmijolika mreža, zavukla mu se čak i u uši i u neke još intimnije otvore. I dalje viseći naglavačke, sa rukama uhvaćenim iza glave nečim nalik na meku, ali čvrstu školjku, dobio je kupanje. Cvetno, mirisno, divno. I to se zavuklo u sve otvore koje je znao i neke koji su mu predstavljali novost.
     Školjka je popustila. Pao je - i našao se u zelenoj supi. Izrnonio je, frkćući, i ustanovio da ga nekakvo magnetno polje vuče na obalu. Dohvatilo je njegove mnogobrojne metalne implante i vuklo ga preko bockavog, crvenkastog peska - koji ga je zapljuskivao, mrmoreći kao mikroskopska masa sveta. Iako je bio vučen, to mu nije nimalo povredilo kožu. Kao da je pesak tekao oko njega, pritiskajući ga samo tamo gde je smatrao za potrebno. Prešao mu je preko čitavog tela, zavirio mu u nozdrve, uši, dupe, nezadovoljno mrmljao, a zatim duboko uzdahnuo i spustio se. Tobi je nesigurno ustao. Iz nozdrva mu je još curkao crveni pesak. Pošao je naviše, ka kosi, a onda nestao, smejući se.
     Tobi uopšte nije bio raspoložen za smejanje. Krenuo je sa obale baš kad je iz oblaka ispala Džoslin, prevrćući se u vazduhu, i pljusnula u zelenu supu. Vrisnula je.
     "Samo se smiri i pusti da ti sve urade", posavetovao ju je.
     To izgleda nije vredelo. Džoslin je ljutito udarala po zelenoj supi. Ova je pljuskala oko nje, i magnetna polja su je zgrabila na način prilično neprijatan po ženu. Stegla su se oko nje kao užad, a Tobi ih je video preko doplerovanog čulnog oka. Džoslin se konačno nasukala na peščanu obalu, pljujući.
     Tobija njene muke više nisu zanimale. Ispentrao se na peščanu dinu, pa kroz zid guste magle. Tamo je čekao patuljak, držeći čupavi žuti ogrtač.
     "Gde je moje odelo?"
     "Na dopunskoj obuci", odsutno je rekao Andros.
     "A?"
     "Nosi ovo dok budeš jeo."
     "Zašto?"
     "To ti je tutor."
     "Nisam znao da sam se prijavio."
     "Svako ko dođe kroz kapiju Atina mora da prođe kurs, neboderu."
     "Nebo šta?"
     "Stari izraz. Znači da si nepotrebno visok."
     "Ružna reč. Meni se čini da si ti suviše nizak."
     "Nekoliko dana lupanja čelom po dovratcima objasniće ti ko je u pravu."
     Tobi je slegnuo ramenima i obukao žuti ogrtač. Lepo mu je pristajao, sav se privio uz njega. "Kada ću dobiti nazad moje odelo?" pitao je.
     "Kad bude diplomiralo. Zasad ćeš ići ovako."
     "Zašto?"
     "Ko ne jede, ne uči, mali." Andros je zevnuo i uzeo novi ogrtač sa gomile kraj sebe. Kroz zid magle pojavila se Džoslin, a grudi su joj se njihale kao dva ljutita crvena oka željna tuče.
     "Šta je to bilo?" povikala je.
     "Carinska kontrola", odgovorio je patuljak, gledajući u prazno preko njenog ramena.
     "Mali crve, ne obraćaj mi se..."
     "Pokrijte se, madam..."
     "Misliš da možeš..."
     "...ili ćete biti optuženi zbog lažnog oglašavanja."
     Džoslin je zatreptala, pocrvenela, i kao da je razmišljala da li da ostane besna. Tobi se žurno sklonio, kaskajući prolazom koji mu je Andros pokazao.
     Restoran, jednostavan i prazan. Velike cevi od mirisnog povrća, barenog, prženog i kombinovanog sa čudnim sosovima. Sve je ključalo pod neobičnim, nakrivljenim lampama, i servirale su ga auto-ruke. Za divno čudo - a ovde su izgleda postojala samo čuda, sa vrlo malo objašnjenja - hrana mu se dopala. Grgotala je i klizila dok je pokušavao da je zagrize, šireći teške mirise kroz njegove gladne sinuse. Izazovna. Prijatna.
     Hrana je svakako bila, to je bio siguran, ali nije bilo lako uhvatiti je zubima; bilo je nemoguće. Klizila je na sve strane, kao da može da mu čita misli. (Kasnije mu se to činilo sasvim verovatno.) Dosadilo mu je da sluša škljocanje sekutića u prazno pa je prihvatio situaciju i počeo da guta glatku, ukusnu masu. Polako je silazila kroz grlo - kao da je srećna, pomislio je, ma koliko naopako to zvučalo. U stomaku mu je eksplodirala u tople talase zadovljstva. Zavalio se u stolici i uživao u tom osećanju; bilo je bolje čak i od samog jedenja. Još je tako sedeo, zureći u prazno, kada je stigao patuljak, frknuo, uzeo punu kašiku i gurnuo mu u usta. "Uči dalje", rekao je.
     Ostali Bišopovi su izgleda jednako uživali. Posle teškoća i napora, neki su i slavili. Sedeli su za premalim stolovima i jeli. Brodska hrana na 'Argu' nikada nije bila uzbudljiva. Raznovrsnost podiže duh. Ćaskanje, veselost, pročišćujući smeh.
     To je pokrenulo uzbunu u Tobiju. Upitao se da li su uvučeni, drogirani - ali patuljak se očito dosađivao, a nije vrebao. Posle nekog vremena um mu se izbistrio. Bolje se osećao - vrlo prijatno, pun pucketave energije. Ogrtač je počeo da ga masira na vrlo prijatan način. Zavrnuo je čupavi rukav i iznenadio se kad je primetio da mu je koža postala nešto svetlija. I malje pod pazuhom su mu bile uredno podšišane. Zagledao se u tkaninu. Među vlaknima su se nalazili sitni deliči kože. Dok je gledao, končići su polako muljali ćesticu, sve dok na kraju više nije mogao da je vidi. Nestala. Svarena.
     Pa, pomislio je, ovo je baš čudan način kupanja.
     Naišao je Andros, brzo preplićući nožicama, video da su im tanjiri prazni i pucnuo prstima. "Sada prelazimo na posao. Ko ima dozvolu?"
     "Nemamo nikakva ovlašćenja sem Porodičnih", odgovorio je Kilin.
     "Aha. Pa, nikada nisam radio sa čitavom Porodicom, Kapetane - ti si Kapetan, je li? - Kapetane Kilin." Pružio je desnu ruku i Kilin je pokušao da se rukuje. Umesto toga, patuljak se zagledao u svoj dlan. Tobi je primetio da se na dlanu stvorio mali ekran sa nekim dokumentom. "Hmmm. Bojim se da o vama nema beleški."
     "Bišopovi sa Snegobara", ljutito je ponovio Kilin.
     "Ima mnogo Bišopovih, pomalo na skoro svakoj planeti. Na drugima su Kečevi i Trice, na trećima Plavi i Zlatni. Ja sam..."
     "Na skoro svakoj planeti?" upitao je Kilin u neverici. "Hoćeš da kažeš da delimo sa drugima ime?"
     "A i gene." Andros nije podizao pogled. Kucnuo je po ekranu. Tobi je video da mu je na to ekran pokazao nove dokumente.
     "Hoćeš da kažeš da imamo rođake na drugim mestima?" upitala je Džoslin.
     "To je bila strategija Komadanja." Andros je prezrivo šmrknuo. "Zar vi više ne učite istoriju?"
     Bišopovi su se zgledali, zbunjeni. "Mislili smo da smo mi jedini Bišopovi", zbunjeno je rekao Tobi. "Pričalo se da vodimo poreklo sa samih Svećnjaka."
     "Pa da, naravno. Ali nismo smeli rizikovati da nestane čitava Porodica. Zato smo ih sejali okolo. Recite, ima li kod vas Piona?"
     Kilin je trepnuo. "Nebre. Zbrisale ih maške."
     "Vidiš, postoji rizik. Ipak, šteta - ja sam polu Pion."
     "Ti?" Tobi nije mogao da prikrije čuđenje. "Tako malecak..."
     "Držali smo se prvobitnih proračuna, mali." Andros je sarkastično iskrivio usne. "Mi smo poštovali tradiciju, ako niste primetili. Vi zemljojedi se uvek napumpavate, bez greške."
     "Ko to ne radi, srede ga maške", mračno je rekao Kilin.
     "Dabre", dodao je Cermo. "Bila nam je potrebna snaga, čula, tehno, nošenje tovara. Dodatna težina."
     Andros je začkiljio u Cerma. "Očito. Uveravam te da nemate čega da se stidite. Većina Porodica je tako reagovala kad su stvari sa maškama pošle naopako. No, kad jednom dođu ovamo obično im je teško da se odreknu mase. I postaju nezgodni zbog stalne dijete."
     "Ovde ima i drugih Porodica?" upitao je Kilin. Videlo se koliko je zbunjen.
     "Sve su tu - čak i originalni oblici, ponegde."
     "Prvi Bišopovi?" zapanjeno je upitala Džoslin. "Sa Svećnjaka?"
     "A? Pa naravno - negde. I nekad." Andros je prestao da se igra prstima, pročitao je dlan i glasno pljesnuo šakama. Kada ih je razdvojio, ekran je nestao, i desna šaka mu je izgledala isto kao i leva, izborana i prljava. "To je to. Ovde vas je čekala neka vrsta poruke. Neko je očekivao da ćete se pojaviti, pre ili kasnije."
     "Ko?" pitao je Kilin.
     "Ne znam. Ja sam inspektor, a ne biblioteka."
     "Gde možemo saznati poruku?"
     "Morate da vidite sa Namesništvom."
     "Pa hajdemo."
     Oprezno ih je odmerio. "Sigurni ste da nemate dozvolu?"
     Kilin je ljutito začkiljio. "Sušaj, mali, upravo smo prošli kroz..."
     "Znam kroz šta ste prošli - ako ste ono što tvrdite da ste. Sveže meso, pravo iz kolonija."
     "Kolonija?" Džoslin se zgrozila. "Bili smo poslednji preživeli, držali smo se na Snegobaru sve dok..."
     "Znam", prekinuo ju je Andros, "ali tu priču sam već čuo. Poslednji sa svoje planete. Činjenica je da ste bili najbolji. Stigli ste ovamo."
     "Maške su sredile sve ostale Porodice."
     "To sam i rekao. Možemo da iskoristimo ljude koji znaju kako da se snađu za ručak. Ili tako glasi zvanična parola. Ja se pitam da li vas možda već imamo previše, bez obzira..."
     "O kakvoj si to dozvoli pričao?" blago je upitao Tobi.
     "Mali, začudio bi se kad bi znao koliko trgovaca pokušava da se preruši u glupe provincijalce, pa dođu ovamo i misle da mogu da se provuku kroz carinu." Andros ga je odmerio. "Napumpaju se bioenergentima, pa dan-dva budu veliki. Onda moraju sve da ispiške. Hmmm, ti si ovde najmanji..."
     "Nisam lažnjak", uvređeno je rekao Tobi.
     "Hm. Valjda nisi. Ni ne izgledaš dovoljno pametan za foliranciju."
     Tobi je na to planuo. "Hej, kako se..."
     "Tebe, znači, puštam." Andros je nabrao nos, a onda kao da se odlučio, pa je klimnuo. "Ti možeš da prođeš. Ali niko drugi, dok ne vidite Namesništvo - takvo je pravilo."
     "Zašto?" Kilin je stezao vilice, jedva savlađujući bes. "Moja posada hoće da iziđe. Svi. Godinama smo bili u..."
     "Misliš da Namesništvo želi gomilu trapavih divova da im se mota po gradu?" Andros je mahnuo rukom po sivim zidovima.
     "Ovo je grad?" upitao je Tobi, uveren da imaju jezički problem. Gradovi su u davna vremena bili elegantni, prostrani, mesta puna umilne muzike i sjaja.
     Andros se nasmejao. "Ne, dete, ovo je prijemna kancelarija. Pokazaću ti grad."









4. DAN NA SUDU
     Nije baš izgledalo kao grad. Zemlja patuljaka, krstio ga je Tobi pre nego što su prošli dva bloka.
     Čak i u masi sveta mogao ja da vidi nadaleko preko svih glava. Na sve strane žurili su zdepasti ljudi. Cičali su, vikali i smejali se, i sve to u bučnoj žurbi. I u daljini je bilo isto tako. Zdepaste zgrade, sive, smeđe i crne. Čak je i drveće bilo zdepasto. Na Snegobaru bi ga zvali grmljem.
     "Kakvo je ovo mesto?" pitao je Cermo preko koma.
     Pošto Andros nije reagovao, Tobi je shvatio da ovaj ne prima razgovore Porodice. Kilin je poslao kratak signal da smeju tako da pričaju. "I ko su ovi žgoljavci?" pitao je Tobi.
     Džoslin je poslala signal zbunjenosti. "Sigurno nisu visokoumni tipovi kakve sam očekivala."
     "Dabre", odgovorio je Kilin. "Kada smo našli ljude, očekivao sam da će biti kao sa Svećnjaka, ili čak iz Velikog Razdoblja. Heroji, ljudi koji umeju da grade na nebu, da se dobro bore protiv maški, da istražuju Pravi Centar."
     "Mislio sam da je Veliko Razdoblje bilo kada smo stigli u Pravi Centar", rekao je Cermo.
     "To niko tačno ne zna", rekao je Kilin. "Ne seća se nijedan Aspekt koga imamo. Bilo je baš davno, i ljudi su imali moći o kojima sad ni ne sanjamo. Stvarno bih voleo da ih upoznam."
     Tobi je primetio čudan, žaloban prizvuk u očevom glasu, ali ostali to izgleda nisu zapazili. Svi su išli napred, ničim ne pokazujući da vode unutrašnji razgovor, zadovoljni što su u nečem nadmudrili patuljke. A onda je osetio da se u njemu javlja Šibo, bez poziva, ali prijatna.
     Kao pacovi sa leptir mašnama. Ali korisni su.
     "A?" Tobi je osećao njeno čvrsto tkanje, srebrnastu paučinu kako mu se prodeva kroz čula i zaklanja sivi grad.
     To je drevni izraz, naučila sam ga od Zeno. U drevna vremena ljudi su nosili oko vrata komade tkanine da označe svoj položaj. "Leptir mašna" je označavala svečane prilike. Andros uobraženošću prikriva svoj pravi položaj. Samo se pravi važan pred provincijskim neznalicama za kakve nas smatra.
     Tobi je to preneo ostalima, i svi su se iznenađeno složili. Kilin je klimnuo. "Uklapa se. Pokušava da nas zadivi. Ovo mesto", pokazao je rukom, "jeste lepo, ali u poređenju sa onim što su imali na Svećnjacima to je obična šupa."
     "Mož'bit", rekla je Džoslin. "Ali gde su Porodice sa Svećnjaka? Kako to da smo sreli samo Androsa?"
     Tobi je poželeo da je Kvat sa njima, da im pomogne. Delom je želeo da podskoči i kucne petama od radosti što je otac uspeo, što je našao drevni cilj Porodice Bišop. S druge strane, pitao se šta se dešava. Ovo nije nimalo ličilo na veličanstvenu dobrodošlicu koju su svi očekivali. U svim očima je video jedva prikriveno razočarenje.
     Želeo je da kaže nešto Kilinu, da posegne preko ponora koji se polako otvorio između njih tokom godina leta, otkako je on postao Kapetan. Ali usplamtelim pogledima je teško da budu bliski.
     Andros je brbljao o znamenitostima kraj kojih su prolazili. On je izgleda smatrao da su to sve veličanstvene, predivne stvari. Smeđe javne zgrade sa teškim, kićenim stubovima oko malenih vrata. Fabrike bez prozora i bez neke vidljive svrhe. Zdepaste stambene zgrade sa sićušnim balkonima koji kao da su naknadno nalepljeni na njih.
     Tobi se obratio Cermu. "Priznajem da je ovo bogatije od Citadele. Ali ruševine Niske Arkologije su mi izgledale veličanstvenije."
     "Pojmatija", odgovorio je Cermo. "Sve mi se čini da nešto ovde propuštamo. Znaš, i dalje nikako da shvatim kako ovo mesto uopšte može da postoji."
     Konačno su stigli do piramidalne mase sivog, sjajnog kamena koja je izgledala nešto važnije. Njihovo odredište.
     Andros ih je uveo kroz kamenom ograđeni ulaz, uz duboki naklon, što je verovatno predstavljalo sarkazam. Tobi mu je kruto klimnuo, ušao u veliki hol, pa pošao za Androsom preko mermernog poda - i zveknuo glavom o dovratak. Jedva je savladao stenjanje. Andros je iskrivio usta u podsmešljivu grimasu koja se verovatno odnosila na sve njih. Trljajući čelo, Tobi je pošao za ostalima u sobu sa nizovima tvrdih klupa. Na drugom kraju prostorije nalazio se ofucani pisaći sto, a za njim jedna prilika. Sto je bio bezbojan, olupan, sa ispucalim nogama. Tobi je pretpostavljao da je to primerak nekakvog 'kancelarijskog nameštaja', kao i drevne stolice koje su koristili starci u Citadeli Bišop.
     "Nova tura, Androse?" upitala je zdepasta, naborana žena za stolom. Nosila je crnu odeždu i izgledala je kao da je imala tešku noć. "Oni poslednji koje si mi doveo još raspravljaju o finesama uvozno-izvoznog zakona - u zatvoru."
     "Kako sam mogao znati da će njihove šmrk-san tablete proći kroz naše filtere?" požalio se Andros, šireći ruke. "To je greška inženjera."
     "Mudar zanatlija ne krivi svoj alat", odgovorila je žena, natenane odmeravajući Bišopove. Izgleda da je prizor nije mnogo uzbudio: zevnula je.
     "Ovi ovde su prost slučaj", rekao je Andros, svečano istupivši za korak. Pritisnuo je desni dlan na malu crnu površinu na pisaćem stolu. Začulo se jedno briiii!, što je izgleda označavalo prenos podataka iz njegovih ličnih datoteka. "Nisu sasvim sigurni odakle su, ali ne izgledaju dovoljno bistri da išta kriju."
     "Hmmm, tu si verovatno u pravu", rekla je žena, ponovo ih odmerivši. Tobi je krajičkom oka primetio da je Cermo ljutito otvorio usta, a onda ih zatvorio uhvativši Kilinov strogi pogled.
     Posle hrane za učenje, Andros im je svima dao jezičke čipove da ubace u kičmene ulaze, i za to vreme se neprekidno žalio što su im ulazi tako starinski. Tobijev čip je već dobro radio, iako je Andros rekao da su to čipovi 'oglupljivači'; očito je hteo da kaže kako prevode govor Androsovog naroda u rečenice dovoljno proste da ih razumeju čak i Bišopovi.
     Žena se zagledala u stari sto, a ovaj je zatreperio i pretvorio se u veliki ekran. Tobi je ugledao kolone brojeva i duge spiskove, očito iz Androsove datoteke o njima. Nije razumeo jezik, ali ličilo je na masu uredno složenih informacija. Nije primetio da je Andros išta zabeležio, pa čak mu se činilo da nije obraćao mnogo pažnje na njih.
     Kilin je istupio ispred ostalih. "Ako ste ovlašćeni, moram zamoliti da nam kažete kako da pronađemo svoje rođake, Bišopove, i čoveka..."
     "Ja sam sudija", nemarno je rekla žena. "I ima da ćutite dok vas ne pitam."
     "Ali došli smo..."
     "Ne umete da slušate, je li?" Pokrenula je šaku na neobičan način, opisavši krug. Kroz vazduh je jurnuo električlni naboj, od koga su se Tobijeva unutrašnja čula zateturala. Stomak mu se zgrčio.
     I Kilin se zateturao, za trenutak pozeleneo, a onda se pribrao. "Ovaj... shvatam."
     Sudija mu se krvoločno osmehnula, krajnje efikasno. "Morala sam da uzmem čip za obradu vašeg govora, pa ću vam sada jasno objasniti posledice vašeg ponašanja. Pretpostavljam da ćete provesti godinu, možda i dve, u radnoj kući - zbog kršenja carinskih propisa. Ako želite da se cifra uveća..."
     "Kršenja?" planuo je Kilin. "Doputovali smo čak ovamo u potrazi..."
     "Pojavili ste se tek tako iz Dalekog Crnog i pokrenuli sve alarme. Namesništvo je moralo da uključi odbranu. Mogli ste da budete i maške."
     "Leteli smo drevnim ljudskim brodom!"
     "U Dalekom Crnom moguće su sve obmane. A niste poslali sondu da nas obavesti. Odbrana je skupa, komplikovana i zahteva vreme. Taj dug se mora otplatiti u radnoj kući." Slegnula je ramenima. "Obična društvena pravda."
     Kilin se ukočio. Bišopovi nisu samo pljačkaši; oduvek su trgovali sa drugim Porodicama, i to ostvarujući pozamašnu korist. Postojalo je čak i vreme, čuveno Smeštanje, kada su se Porodice pogađale i sa maškama. "Možda nosimo nešto što bi vas zanimalo", oprezno je rekao Kilin.
     Sudija je naizgled nezainteresovano zabacila kosu. "A šta biste vi to mogli da imate?"
     "Sveže uzorke svemirskih biljaka iz molekulskog oblaka."
     Kilin je pogledao Cerma. "Gajimo ih", rekao je ovaj. "Dobre su za jelo."
     "Hmmm. Lokalni specijalitet? U najboljem slučaju, nebitno." Sudija je zurila u prazno.
     "Imamo i tehno sa našeg matičnog sveta", brzo je rekao Kilin.
     "Hmmm." Nikakva reakcija.
     "I sa još jednog. Čudni artefakti. Možda i drevni."
     "Opet planetarna roba?" Sudija se izgleda dosađivala. "Dobijamo čitave tovare sa svakom skupinom useljenika."
     "Pa..." Kilin je pgledao Tobija. "Imamo i jednog tuđinca."
     Sudija je sinula. "Iz koje skupine?"
     "Mnogonošci."
     Za trenutak je iznenađeno otvorila usta, a onda ih je brzo zatvorila. "Jesi siguran?"
     Nije stigla da smisli bolji odgovor, mračno je pomislio Tobi. A kako bi iko i pomisio da je Kvat nešto drugo? "Zarobila me je na poslednjoj planeti gde smo bili", nemarno je rekao Kilin. "Prilično dobro sam je upoznao."
     "Nju? Nisam znala da oni imaju polove." Sudija je žmirkala, očito je ostala bez teksta.
     "Nekoliko, ako sam dobro razumeo." Sada je došao red na Kilina da glumi nezainteresovanost. "Komplikovani su. Imaju i dobro pamćenje. Pričala nam je dosta o nasledstvu Mnogonožaca."
     "Izvrsno, izvrsno. Svakako postoji tržište za takve podatke." Sudija je kucnula sto, pogledala nove podatke na ekranu i klimnula. "Verovatno bih mogla da ugovorim oslobađanje od radnih dužnosti ukoliko ovlašćena tela provedu izvesno vreme sa tim tuđincem. Pretpostavljam da ga dobro čuvate?"
     Kilin je izgledao šokiran, i Tobi je znao da to ne glumi. "Ona nam je prijatelj."
     "Svakako, baš lepo, bez uvrede. Sigurno shvatate da će pregovori potrajati neko vreme. Moraćemo da pozovemo stručnjake sa raznih strana pevea. S obzirom na premeštanja, moraćemo da..."
     "Dobro. Postarajte se za to." Kilin je opet bio onaj stari. "Imamo druga posla ovde, pa ćemo se time i baviti."
     Sudija je ponovo pogledala sto, i izgleda da je primila poruku. "Taj tuđinac, to je važna stvar. Voleli bismo da bude pod našom kontrolom dok se..."
     "Nebre!" ljutito je rekao Kilin. "Ostaće sa nama."
     Sudija je oklevala, začkiljivši. "Kako da znamo da zaista imate tog Mnogonošca?"
     "Dovešćemo je ovamo", mirno je rekao Kilin.
     "Šta? Ovde? Ali to može da bude opasno."
     "Ne za nas."
     To ju je uznemirilo. "Oni bez milosti ubijaju ljude." Tobi se setio Kvatinih usputnih pominjanja kako su ona i njeni srodnici smatrala ljude za Ništake, bića koja po njihovim merilima ne vrede ni koliko crno ispod nokta. I kako su njeni preci lovili primatske vrste. Možda ljudi ovde sporo zaboravljaju - ili znaju nešto što on ne zna.
     "Garantujem vam bezbednost", vedro je rekao Kilin, očito uživajući u sebi. "A nećemo vam to ni dodatno naplatiti."
     Tobi je video da Cermo jedva suzdržava smeh. Potom je pogledao iza njih. Nisu ni primetili kad je ušlo desetak ljudi. Nisu izgledali preteći, ali nisu se ni smešili. Nosili su male, pravougaone rance i delovali su autoritativno. Ovo je postajalo ozbiljno.
     "Pa dobro", rekla je sudija. "Molim vas, dovedite tuđinca ovamo."
     "Ne tako brzo", odvatio je Kilin. "Potrebna su mi izvesna obaveštenja."
     "Uveravam vas da ćete dobiti sve podatke čim..."
     "Sada."
     "Pretpostavljam da možemo postići kompromis..."
     "A ovaj Andros je pominjao nekakvu poruku koja nas čeka."
     "Sve u svoje..."
     "Dok vi budete ispitivali Kvat. Ne kasnije."
     Žena je nabrala usne, zamislila se, a onda je klimnula ljudima u dnu sobe. "Volela bih ako biste poslali nekoliko svojih ljudi zajedno sa našima. Tako biste lakše predali tuđinca pod našu kontrolu."
     "Hej, Kvat neće biti vaša", brzo je rekao Tobi.
     Sudija ga je pogledala kao da ga prvi put vidi, i kao da joj se to ne dopada baš previše. "Ustanovićemo odgovarajuće vlasništvo nad podacima koje dobijemo od..."
     "Uzimate zdravo za gotovo da će Kvat uopšte hteti da razgovara sa vama", prekinuo ju je Tobi, proverivši pogledom kod oca. "Često neće ni da zucne."
     "Verujem da je to samo tehničko pitanje za ekipe koje će biti zadužene za istragu i..."
     "Samo trenutak", rekao je Kilin. "Tobi je u pravu. Morate da pazite kako se ponašate prema Kvat, inače nećete dobiti od nje ni polovan prdež."
     Sudija je žmirnula. "Polovan...? Pretpostavljam da je to hiperbola, govorna figura."
     Cermo se nasmejao i Tobi se setio kako je Kvat sagradila svoje složeno obitavalište, lepeći ga sopstvenim izmetom. "Ne baš sasvim", rekao je i tajanstveno se nasmešio.
     Sudija ga je sumnjičavo pogledala. "Onda bi možda trebalo da vas zamolimo za pomoć. Možda bi neko mogao da nam pomogne u razgovorima sa Mnogonošcem?"
     Ostali Bišopovi pogledali su Tobija. "Mogao bih ja", rekao je. "Šta ćete raditi sa onim što vam Kvat kaže, to je vaša stvar. Ali nećemo vam je predati. Ostaje sa nama."
     Sudija je zastala, zagledana u površinu stola, a osmotrila je i ostale u dnu sobe. Kad je progovorila glas joj je bio blag, ali sa jasnim prizvukom pretnje. "Mislim da niste u položaju da određujete uslove."
     Kilin se okrenuo i nepomično se zagledao u ljude iza njih. I ostali Bišopovi su se okrenuli nalevo krug, i stajali su lako povijenih kolena i laktova, spremni za nagli pokret. Nastupilo je dugo, napeto ćutanje.
     Tobi je znao na šta otac cilja. Ovi ljudi svakako imaju bolji tehno od njih, ali su i dalje ljudi. Veliki deo komunikacije nije govor, već prusustvo, a Bišopovi su bili mnogo viši od svih njih. Džoslin i Tobi, iako najniži, i dalje su bili upola viši od ovih uobraženih patuljaka.
     Kilin je pustio da to svi osete. "Očekujem da dobijem pismenu saglasnost sa ovim dogovorom."
     Sudija je osetila promenu situacije. Prvi put se nasmešila. "Prijatno je sresti posetioca koji razume finese pregovaranja." Ispružila je šaku. "Prijatelji me zovu Monisk. Neprijatelji više vole kraća imena. Hajde da detaljno razradimo sporazum. Onda bismo možda mogli da odemo na piće."
     Pojedini ljudski obredi nikada se neće izmeniti. Tobi je bio siguran da će u tom piću biti prilična količina alkohola.









5. TRANS-ISTORIJA
     Kvat je tapkala kraj njih, zvečeći i grebući preko Androsovog prijemnog prostora. Morala je da prođe preko tovarnih dokova i skladišta, jer su ulazi za osoblje bili beznadežno mali. Tobi je bio siguran da je Kvat dodala sebi nekoliko novih nogu, ali čvornovate čelične cevanice su se kretale toliko brzo, uz zujanje pneumatskih zglobova, da je bilo teško proveriti.
     Ovde su zgrade sijale kao zagrejani puter. Tobi je pretpostavljao da je to jedna od mera bezbednosti, mada nije mogao da zamisli kakva. Osim ako zgrade možda sadrže energiju koja može da sukne i sprži neprijatne Bišopove...
     "Kako je sa tobom, Kvat'jut'kal'ton?" upitao je Kilin.
     Okrenula je kabastu glavu ka Kilinu - naučila je da ljudi cene takvu učtivost, mada je bila potpuno nepotrebna jer se njen glas čuo preko koma. A i oćutala je.
     "Ma hajde, Kvat, nemoj da brineš", rekao je Tobi, pazeći da mu glas bude pun vedrine koju zapravo nije osećao; nadao se da ga ona nije prozrela. "Sve će biti dobro. Biće nam ovde lepo."
     #Kvat'jut'kal'ton ne mari i ne brine.#
     Tobi se zaduvao od napora da je prati. "Otkud to, ti što bereš oči?"
     #Ne marim. A sada kada smo stigli na ovo čudno mesto, više nije ni važno.#
     "Ovim ljudima si važna", rekao je Kilin. "Stvarno te žele."
     #U svoje svrhe. Možda će, kada sve svrhe budu ispunjene, to biti kraj za sve nas.#
     "Izgledali su vrlo zabrinuti zbog Mnogonožaca", rekao je Kilin.
     Tobiju se činilo da mu je otac zabrinut i napet, šarao je pogledom dok su prolazili kroz prijemnu kapiju i izlazili u grad. Dobili su dodatnu 'počasnu stražu', kako reče sudija - muškarci i žene sa dugocevnim oružjem šunjali su se bočnim ulicama, nervozni i brzi, raščišćavajući put. Ulice pred njima bile su potpuno puste, radnje zatvorene, čulo se samo odzvanjanje njihovih koraka. Kilin je dao znak Cermu, koji je sa još desetak ljudi formirao njihovu zaštitnicu. Ljudi u ovom monotonom gradu izgleda nisu voleli pretnje; svima je bilo jasno da 'počasna straža' zapravo pazi da se Bišopovi ne raziđu.
     #Reći ću im samo ono što dozvoljava Kod Filozofa.#
     Tobi nikada nije mogao da predvidi Kvatino ponašanje. Ponekad bi mu drobila beskonačne priče o istoriji Mnogonožaca. Drugi put bi tako zaćutala da nije čak ni pokazivala da je čula pitanje.
     "Strašno su željni vesti iz Dalekog Crnog, kako oni kažu", dodao je Tobi.
     Sav se unervozio zbog stražara, strogih i napetih. Kao da se i u vazduhu osećala napetost, kao da je kroz njega brujala struja. Ovi ljudi, njihov smešan, zdepast grad, prosto neverovatna pa ipak čvrsta kao stena činjenica da su uopšte ovde - sve je doprinosilo nelagodnosti. A stvari su se tako brzo dešavale da nije mogao da dobije odgovor ni na jedno od bezbroj pitanja koja je ovo mesto izazivalo.
     "Ako to hoće da kupe, to ćemo im i prodati", rekao je Kilin. "Cermo! Prođi tom ulicom da osmotriš one oblake u daljini."
     "Kojim spektrom?"
     "Daj mi pogled kroz, infra ili nešto bolje."
     Cermo je smesta pošao, potpuno opremljen za pohod, zveckajući tehno-ukrasima. Fina elektromreža je na njemu zračila energijom. Antene na ramenu, pojasu i butini okretale su se na sve strane, u punom 3D. Oružje mu je bilo uglačano od mnogih sati nege i prepravki na brodu, ali i dalje ulubljeno i potamnelo od hiljadu pohoda.
     Tobi se setio vremena kada je takva oprema bila svakodnevna stvar za sve Bišopove. Bili su u pokretu, čula raširenih do maksimuma; svaki Bišop bio je izviđač. Godinama posle Propasti lutali su bez predaha, ustajali su umorni i bolni, zakrvavljenih očiju, u svetu koji je postajao sve suvlji, a glad i maške progonitelji bili su redovna stvar.
     Domoroci su virili u njih iza udaljenih uglova. Izgledali su zainteresovani i kao da ih je sve to zabavljalo. Pacovi sa leptir mašnama. Cermo je odmarširao ulicom i izišao na otvoreno, odakle je mogao da vidi udaljeno obzorje.
     Tobi nije mogao da razume tamošnje nebo. Znao je da nisu na planeti, ni u kom slučaju, ali i dalje su se tik iznad zdepastih zgrada kretali paperjasti oblaci. Doživeli su čak i oluju, uhvatila ih je na povratku na 'Argo'. To ih je prepalo - čista, ukusna voda padala je sa neba kao dar Božji. Nije se tako fino istuširao od detinjstva, i satima se igrao u blatu.
     - i odjednom je to bio pljusak, provala oblaka, masa kristalnih kapljica padala mu je u lice. Padala joj je u lice. Njeno lice. Beskrajni mlazevi i potoci predivno sveže vode, čitav vodopad valjao se i tutnjao niz planinu, a ona je radosno stajala pod njim, u svečanoj žutoj haljini koja joj se lepila za noge, devojčica ushićena mokrim -
     Prekid je bio nagao, i prosto mu je prohujao umom. Šibo.
     Narastajući stubovi, okruženi granitnom masom. Osećao je u njenoj Ličnosti moćno prostranstvo, udubljenja i šupljine druge osobe, novi kontinent koji se širio pred njim. Vodopad je izbledeo. Kiša je padala u daljini, lijući iz nemirnih oblaka, kao znak njenog tužnog prisustva.
     Nisi me pozivao već duže vreme.
     "Bio sam zauzet." Nešto u vodopadu, u zadovoljstvu koje je donosio, izazvalo je u njemu nelagodnost. Primetio je da mu se ukrutio, i nadao se da ona to ne zna.
     Znam koliko je teško izdržati sa tvojim ocem. Ja sam nekada uspevala.
     "On vodi predstavu, dabre, ali... meni tu nekako nešto smeta."
     On je čovek čije osećanje za mogućnost vas je daleko dovelo, veoma daleko...
     "Ne znam više šta on traži."
     Verujem da nije promenio ciljeve. Ali on je čovek koji krije svoju unutrašnju ličnost, sada. Kapetan mora tako.
     "Od mene ne mora."
     Njen odgovor kao da je dopirao iz velike daljine.
     Čak i od tebe mora. Ti sada postaješ muškarac, nisi mu samo sin.
     Zakašljao se da prikrije tamno ključanje u dubini. Erekcija nije htela da nestane i sad je duboko disao, a um mu je brujao.
     "Oblaci su prilično gusti", javio je Cermo. "Ne mogu mnogo da vidim. U dalekom infra prizor je sav zbrdazdolisan."
     "To ti je lepa tehno reč", nasmejala se Džoslin.
     "Kako zdolisan?" upitao je Kilin.
     "Izgleda kao odraz samog grada. Znaš, što više gledam, sve više dobijam talasave slike ulica i kuća."
     Šibo se povukla. Tobi je usmerio pažnju na razgovor oko sebe, i ona se povukla u pozadinu. Usredsreio se ne bi li je dublje potisnuo. Naterao je sebe da sporije diše. Nije video ništa u oblacima.
     "Mikrotalasi kažu da tu ima nešto čvrsto", nastavio je Cermo.
     "Čvrsto?" Kilin je klimnuo. "Dabre, to se slaže."
     #Tako je. Nalazimo se u rotirajućoj cevi, toliko prostranoj da se duž ose kondenzuje voda, stvarajući sloj oblaka. Kad bismo mogli da vidimo kroz njih, videli bismo druge delove ovog grada kako vise iznad nas. Kako se stvara rotacija na ovom čudnom mestu, to ne znam.#
     "Drago mi je što vidim da postaješ skromna, bubašvabo matora", rekao je Tobi. Hteo je da razvedri to ogromno obličje, ali od Cermovog otkrića i njemu je malo podrhtavao glas. Grad koji visi nad njim, bez ikakvog podupirača, i drži se zahvaljujući nekom nevidljvom zakonu fizike - nesvesno se malo pogrbio, sve dok to nije primetio i ponovo se ispravio.
     Iznenada su se pružile tri ruke od nekog crvenog materijala i podigle Tobija sa ulice. Zanjihale su ga tamo pa ovamo, a onda ga tresnule na zaravnjeno žuto kućište iza Kvatine glave. "Hej!"
     #Možda ćeš više saznati iz više perspektive.#
     "Ufff! Ne bih rekao da ima šta da se vidi. Ionako sam bio viši i od saobraćajnih znakova. Smešna imena, je li?"
     Upravo su prolazili preko raskrsnice Bulevara Breskve i ulice Nara, i Tobi je morao da pozove u pomoć Aspekta Isaka da bi saznao kako je to bilo drevno, slasno voće - ali nigde na vidiku nije bilo nikakve biljke.
     #Sumnjivo mi je njihovo odbijanje da isporuče podatke o ovom mestu.#
     "Ako sam ih dobro procenio", rekao je Kilin, "oni ništa ne daju džabe."
     "Dabre", složio se Tobi, "prilično ružno."
     #Prosvetljeni su govorili o vašim plemenskim običajima, i o velikim razlikama u navikama. Nisu se složili je li to izvor vaše snage ili izvesna slabost.#
     "Hmm, možda je oboje. Vidiš, navikli smo da ljudi automatski pomažu jedni drugima, da ne pitaju ništa. Ovaj svet ovde ne misli tako - a to mnogo govori."
     #Takve finese primatskog ponašanja moja vrsta ne razume.#
     "Sasvim je prosto", rekao je Kilin. "Oni nisu stalno ugroženi. Ljudi kojima je udobno mogu da budu izbirljivi."
     Tobi je promislio o tome. "Možda to znači i da su prilično navikli na strance."
     #Razumem značenje toga.#
     "Oh, a kakvo?" Tobi nije imao nikakvu duboku ideju, ali nije hteo da to javno prizna, sad kad je jedini klinac među odraslima. Kad imaš sreće, ne pokazuj to.
     #U ovoj strukturi ima mnogo više ljudi nego što smo videli. Dovoljno da jedni drugima budu stranci.#
     "Hmmm." Kilin je iskosa posmatrao čuvare. "Mož'bit."
     Tobi je bio nervozan, kao da se negde iza njegovih leđa krišom odvija neka igra. Kilin je bio staložen, smiren, ništa nije odavao. Dok je mozgao o tome, zavirio je u bočnu ulicu i ugledao u daljini jednu zgradu kako se iznenada rastapa; prozori i lukovi su se rastvorili i postali zelena masa. "Gle!" Kad se ponovo pojavila, imala je drugačije iskošen krov i druge prozore.
     Kilin je začkiljio. "I to se uklapa", odsutno je rekao.
     "U šta?" Tobi je gledao kako se pojavljuju nova vrata, ovalna umesto malopređašnjih pravougaonih.
     "Ovaj grad je pun tehna kakav nikad nismo videli. I kladim se da upravlja sam sobom."
     "Sam?" zbunjeno je upitao Cermo. "A Andros..."
     "On je činovnik." Kilin se prijazno osmehnuo Androsu, uživajući što može tako da govori pred njim. "Ovi ljudi nisu ni po čemu bolji od nas, kad malo razmisliš."
     "Svakako ne izgledaju kao da bi mogli da izgrade Svećnjak", rekao je Cermo.
     "Pa i nisu", odlučno je rekao Tobi. "Ali nemoj očekivati da ti to priznaju."
     Prošao je pored fontane, a u glavi su mu se uzaludno tumbale ideje. Osetio je narastanje prisustva...
     - Lako se kretala, spretno skakućući sa kamena na kamen preko izlokanog puta, a barice od noćne magle pokazivale su nju i njen odraz u nejasnom sivom svetlu. Igrala se u svežim ruševinama. Iskrzani zubi iz noćnog pohoda. Gromade stenja. U gradu je spavao pauk, videla ga je srebrnastog, kako čeka. Preplitao je dlakave noge, tiho šuštanje nečujno usled žamora buđenja njene voljene Citadele, lepe, usamljene i uvek spremne za naredni udarac. Ali ipak je iz svakog trenutka zračila radost. Oblici su se rojili ka ovom jutru, večiti pokreti ljudi koji idu za svojim poslom, da se bore, propadaju i ponovo bore. Iako su znali da ih pauk čeka, šuškajući u očnoj duplji izbeljene lobanje -
     Otrgao se, dahćući. Silom je usmerio pažnju ka ulici po kojoj su trupkale njegove noge, i gde su njegove oči uhvatile tečnu igru vode.
     Ali i Šibin svet je mogao da opčini. Prizivao je lakoću postojanja, lako osećanje stapanja stvari, ali čvrsto ukotvljeno u mrežu međuigre, usputnog i neizgovorenog uživanja. Ovi trenuci njene Ličnosti potpuno su se razlikovali od muške suzdržanosti svuda oko njega, prikrivanja, kontrole i analize. Kilinov čvrst, mišićavi korak pred njim nemo je govorio o cilju, preciznosti, izdvajanju. Tobi je to poštovao, i znao je da Porodici Bišop treba takav vođa.
     Ali to mu je bio i otac. Tokom godina dok su zajedno bežali preko isušenih, smrtonosnih ravnica, Kilin se menjao. Kao kad se nož oštri kamenom, pomislio je Tobi, to je zakon prirode. A sada je Kilin očekivao od svog sina istu čvrstinu, isto odlučno izdvajanje kakvo zahteva vođstvo.
     Tobi se zgrčio, borba u njemu bila je kao udarac - sudar između Šibinog shvatanja sveta i zahteva koje je osećao kod Kilina. Cermo ga je čudno pogledao, podignutih obrva. Tobi je shvatio da mu se sigurno na licu vide osećanja, pa ga je stegao - i odmah je osetio kako mu se Ličnost Šibo nežno smeje pre nego što je nestala u svom avetinjskom domu unutar njega. Nastavio je dalje.
     Prolazili su krivudavim ulicama, pa preko prostranog trga od crnog kamena do najupečatljivije zgrade koju je Tobi ovde video - strme priramide koja je blistala od beline. Aspekt Isak je rekao da je 'biserna, i kad ju je Tobi dodirnuo dlanom bila je neverovatno hladna. A i lepljiva - a onda su se našli u prostranoj kapiji, a zatim u sedištima pred visokom platformom. Stolice su po veličini odgovarale Bišopovima i smesta su ih prihvatile u topao, masirajući zagrljaj. Tobiju je bilo gotovo neprijatno što se stolica pripila uz njega od temena do peta. Pitao se hoće li ga pustiti ako onaj ko upravlja ovim mestom odluči da ne treba.
     Začudo, na platformi se pojavila sudija, Monisk - ovog puta u plavoj odori. "I mislio sam da je ona nešto više od sudije", šapnuo je Kilin preko pst-kola.
     "Drago mi je što se ponovo srećemo, lutalice izdaleka", vedro je rekla Monisk. "Sada imam drugu funkciju - Glavni Pregovarač."
     "Meni se čini da ti ovde radiš sve", rekao je Kilin.
     "Izgled često vara. Većina ljudi ne zanima se za posetioce, bez obzira na to iz kog pevea došli." Klimnula je dok je nekoliko desetina patuljaka popunjavalo preostala sedišta, mrmljajući međusobno. Tobi je primetio da su se stolice prilagodile patuljcima, skupivši se prema potrebi, i sad se osećao manje ugroženim.
     "Ovaj naš prijatlej, Kvat'jut'kal'ton, spremna je da pruži podatke o bilo kojoj oblasti koja nije zabranjena njenim, uf..." Tobi je video da se Kilin muči da prevede pojmove Mnogonožaca, makar i približno, na jezik ljudi. "Ovaj, svešteničkim naredbama. Zauzvrat, mi imamo gomilu pitanja."
     "Nisam ovde da bih poklonila sve što imamo, Kapetane", skeptično je rekla Monisk.
     Kilin nije bio spreman da odmah počne sa nadmudrivanjem, i Tobi je razumeo njegovo nestrpljenje. "Prvo, hoćemo da znamo kakvo je ovo mesto - kako radi, istoriju, ko ga je stvorio. Drugo..."
     "Možemo vam reći ono što mi znamo. Ali ne govorim o Sokacima."
     "Sokacima?" Kilin ju je belo gledao.
     "To su druge ose pevea. Zar vam Andros nije rekao?"
     Ustao je Andros, sada u nešto čistijem odelu. "Pokušao sam da im kažem, ali oni nemaju odgovarajuće pojmove."
     Tobi to nije mogao da otrpi. Ustao je i napao ga. "Dok god si bio na 'Argu', pokušavao si da se trampiš za našu opremu. Nisam čuo da si uopšte pokušao da objašnjavaš šta..."
     "Dobro, ukrao sam malo vremena da se bavim svojim hobijem. Ipak, gospo sudijo, ovi primitivci nemaju ni polovinu topološkoh pojmova potrebnih da se..."
     "Sedite, obojica", nestrpljivo se obrecnula Monisk. "Daćemo vam Pomoćni Uvod, nije problem."
     "Drugo", mirno je nastavio Kilin, kao da ima podugačak spisak, "hoću da znam gde se nalazi moj otac, Abraham Bišop."
     "Traganje za rođacima, a? Dragi moj turisto, to je ovde glavna industrijska grana." Monisk je prešla dlanom preko površine stola. "Moraćeš lično da se prijaviš za traganje."
     "Morate znati gde su vam građani, i ko su."
     "Oh, je li?" Podigla je obrve. "Ima više klizavih Sokak-vektora nego dlaka na tvom telu, Kapetane - a i krivudaviji su od tvojih."
     Publika se nasmejala, ali Bišopovi nisu. Kilin je stegao usne. "Ne može da vidi one koje su mi zaista kovrdžave", javio im se Kilin preko pst-kola, "a bogami ni neće."
     Na ovo su Bišopovi odgovorili podvriskivanjem i frktanjem. Patuljci su izgledali zbunjeni, kao da pokušavaju da utvrde je li to neka uvreda.
     Tobi se iskezio. Pitao se imaju li ovi ljudi tradiciju Nizanja, naizmeničnih oštrih podbadanja, sarkazma i uvreda, prikrivenih i otvorenih. Kad si u pokretu, takvo prepucavanje može i da zabavi i da povredi - a oboje je važno. Glavna svrha mu je da umanji napetost, da na prihvatljiv način istroši svađe. Tobi je shvatio da odavno nisu imali Nizanje. Možda je zato Kilin sada mnogima iz posade delovao udaljen i čudan - nisu ga viđali poniženog dobro smišljenom dosetkom.
     "Poštujem vaš ovdašnji zamršeni način života." Kilin je bio u svom najboljem izdanju. "Svakako razumete našu potrebu da se sretnemo sa svojim precima."
     Sumnjičavo ga je gledala. "Siguran si da je to sve?"
     "Vaše pleme je napredno, naravno, ali neke stvari se nikad ne menjaju", strogo je rekao Kilin. "Jedna od njih je Porodica."
     "Tako je. Treba da znate da mi viđamo mnogo sveta u prolazu. Čujemo svakakve priče. Proročanstva. Obične laži. Mnogo se ruku pruža ka nama - da uzmu, ne da daju. I zato smo možda malo sumnjičavi."
     "Pokušajte da bežite od maški generaciju ili dve", odgovorio je Kilin, pažljivo i odmereno. Tobi je znao da je to glas koji kao poklopac prekriva sve veći unutrašnji pritisak.
     "Klanjam se vašem nadmoćnom iskustvu. No, moja ovlašćenja dosežu samo dovde. Radimo sa ljudima iz trans-istorije, pošteno i pravedno. Cenjkanje je u redu - pošteno ćemo trgovati sa vama. Sve što je više od toga..."
     "Mi smo sa Snegobara, a ne iz nekakve 'trans-istorije'-"
     Sudija je odmahnula rukom, a ogrtač joj je zalepršao. "Izraz ljudi iz divljeg pevea. Znaš, ne možemo da pretpostavimo da ste sa mesta i iz razdoblja koje kažete, jer nema načina da se to proveri. Trubulence pevea blokiraju sve načine provere. Ako možemo, držimo se gotovine - samo što nema gotovine između različitih trans-istorija, što zahteva mnogo pogađanja i trampe."
     Kilin je odbacio prijateljsku masku. Ustao je, uz zujanje servo uređaja na cevanicama, i iskoristio visinu da se nađe oči u oči sa Monisk. "Trgovaću za vesti o mom ocu i mapu kako da ga nađemo."
     "To je to? Većina posetilaca želi hranu, gorivo, ponekad rekro-kredite."
     Kilin je frknuo. "To ćemo naći sami."
     "Pa, mislim da bih mogla da pristanem ako bismo dobili, recimo, puno pravo da ispitujemo Mnogonošca." Monisk je nemarno pogledala Kvat, i to je bilo prvi put da se udostojila da primeti njeno ogromno prisustvo.
     "To je samo početak. Hoćemo još. Našli smo natpis na jednom mrtvom Svećnjaku, i tamo se kaže 'mi koji napredujemo ka zaklonu i biblioteci'. Hoću da pitam za to."
     Promeškoljila se u onoj sveltucavoj plavoj odori, kao da čuje napetost koju je Tobi prepoznao iza Kilinovih reči. "Bilo je mnogo Svećnjaka. Ne..."
     "Ima li ovde ljudi iz toga razdoblja?"
     "U izvesnom smislu, obično 'ovde' nije od koristi kada se govori o peveu. Ako hoćeš, možemo vam ponuditi istorijske podatke..."
     "Ne podatke - ne sada." Kilin je široko razmahnuo rukom i glas mu je postao dublji. "Hoću da nađem ljude."
     Sumnjičavo ga je odmeravala. "Da li 'ja hoću' ili 'mi hoćemo'?"
     "Mi - Porodica Bišop. Ja - njihov Kapetan. Tu nema razlike."
     "Izgleda", suvo je rekla Monisk. "Pa dobro. 'Biblioteka i zaklon' - pa, samo je jedan ulaz u peve, i to se može smatrati za 'zaklon'. A što se tiče biblioteke - te podatke vam niko neće doneti na tacni."
     "Zašto?"
     "Androse, bio si u pravu. Oni zaista ništa ne znaju." Pogledala je ispod oka publiku, koja se smejuckala. "Niko vam neće reći našu najveću taju, čak ni da ste svemoćni divovi. Ako hoćete da razgovarate sa drevnim stanovnicima Svećnjaka, ili sa tim Abrahamom, preporučujem vam Obnovitelja. I to je neka vrsta biblioteke, kad se malo razmisli."
     Tobi se izgubio u ovoj priči, ali Kilin je samo klimnuo, kao da je čuo potvrdu očekivanog. "Natpis je pominjao i neku junakinju, bez imena. 'Bila je i jeste i činila je i čini'. Da li se to odnosi na to mesto, tog Obnovitelja?"
     "Nisam stručnjak za linearnu istoriju, a još manje za trans-istoriju. Ova tema se tiče oboje."
     "Onda nam kaži kako da nađemo Obnovitelja, koliko košta..."
     "Previše za vas."
     "Nisam još izvadio sve dragulje iz kese, Gospo od Pravde."
     "Znam. Čekala sam sledeći krug."
     "Kad toliko znaš, moža možeš i da kažeš šta ću ponuditi?"
     "Androse? Mogućnost koju si pomenuo?"
     Andros se pojavio pred stolom i kucnuo noktom na srednjem prstu. Zid iza platforme blesnuo je blistavim svetlom - pojavila se puna, 3D slika prolaza na 'Argu'. Tobi je prepoznao mesto i glasno dahnuo. "Nasleđe! Pustili smo ga da priđe."
     Andros nije ni pogledao Tobija. "Nihova letelica je klase VI, sudijo. Standardna konstrukcija, prilično ofucana. Nisam mogao da stignem u jezgro, ali prema načinu na koji su ga čuvali, znam da je ploča tamo. Ovaj mali", pokazao je prstom Tobija, "upravo je to dokazao."
     Sudija se mrštila. "Iz tog doba? Mislila sam da je preživelo vrlo malo brodova."
     "Maške su sredile većinu. Bišopovi kažu da je ovaj bio zakopan na njihovoj planeti. Mora da su ga maške previdele."
     "Ploča iz vremena kada..." Monisk je dotakla sto, poluglasno mrmljajući, i izgledalo je da proračunava.
     "Dabre", rekao je Kilin. Tobi je uvideo da je zaista mislio da ponudi Nasleđe. Misli su mu se vrtele u hladnom, besnom vakuumu.
     I Andros je delovao odsutno. Tobi je shvatio da oboje razgovaraju sa nekom dalekom inteligencijom, možda sa bankom podataka. Javio se Aspekt Isak.
     U razdoblju Visokih Arkologija bilo je takvih mentalnih sposobnosti. Značajno su podigli opštu efikasnost delovanja. To je dovelo do problema sa utapanjem u podatke, i do traćenja kakvo često izazivaju sve vrste zavisnosti.
     Tobi je slegnuo ramenima na ovu beskorisnu istoriju. Gledao je sudiju, koja je klimala - za sebe, ili nekoj dalekoj prisutnosti? - i progovorila. "Spremna sam na cenjkanje. Usluge - vrlo ograničene usluge - zauzvrat tražimo da izvršimo podrobnu inspekciju vašeg broda."
     Nekoliko Bišopovih je povikalo "Ne!". Tobi je zanemeo od iznenađenja, grlo kao da mu je bilo puno pamuka.
     "Moram znati na kakve usluge ste misli", poslovno je rekao Kilin. "Imam neke na umu."
     "Tata, ne možemo!" konačno je progovorio Tobi. "Nasledstva su naša. Ne možemo ih dati nikom drugom."
     "To ću ja da odlučim", namrštio se Kilin. "Ovde imamo posla, i ovi dobri ljudi zaslužuju da znaju ko smo, kao što i mi želimo da znamo ko su oni."
     "Ne!" povikao je Tobi. "Mi ne znamo šta sadrže Nasleđa! Možda su to tajne Porodice Bišop. Istorija, nasledne linije svih ikada postojećih Bišopovih, možda. Čak i podaci iz Velikog Razdoblja! Ti..."
     "Ne možemo da pročitamo ni slovca iz njih", oštro je rekao Kilin, ljutito se okomivši na sina. "Treba nam pomoć da saznamo šta kažu. Ovako ćemo je dobiti."
     "Ali ko zna šta će uraditi sa našim tajnama!"
     "Stare su, toliko stare da je jezik izgubio smisao. Iz razdoblja Svećnjaka, možda i starije. Iz vremena koje znamo samo po legendama. Sve one tačkice i šarice." Kilin se okrenuo da pogleda sve Bišopove i Adute, i Tobi je shvatio da je time ućutkao svako protivljenje pre nego što se kod ostalih i pojavilo. "Dobiću ono što nam treba u zamenu za Nasleđa - i saznaću šta u njima piše", odlučno je rekao.
     Kečevi i Petaci zamrmljaše u znak pristanka, pa čak i nekoliko Bišopovih, mada su neki oborili pogled što je pokazivalo da nisu baš uvereni u to.
     "Bar sačekaj malo, Tata", promuklo je rekao Tobi. "Sačekaj taj njihov Pomoćni Uvod. Saznaćemo više o ovom mestu, dobićemo bolju predstavu o tome koliko Nasleđa zaista vrede, videćemo je li Abraham tu, možda ćemo smisliti bolju pogodbu..."
     Kilin je brzo preleteo pogledom po sobi. Trenutak nesigurnosti je sa njegovih usana smesta nestao, zamenjen lakim osmehom i zadovoljnim izvijanjem obrva. I Tobi je video da ima podršku ostalih, zbog važnosti svog položaja i proteklih događaja. Ljutito je pogledao Tobija i opet se okrenuo ka sudiji, spreman da govori dalje.
     "Tata, ne smemo tek tako..."
     "Cermo, vodi ga napolje."
     "Ali ne možeš..."
     "Ja sam Kapetan, sine. Cermo!"
     Tobi je otvorio usta, ali reči nusu dolazile - i osetio je da ga je Cermo čvrsto uhvatio s leđa i zavrnuo mu ruke. Otimao se, vikao, psovao, pokušao da udari nogom ali je promašio. Cermo ga je dobro držao. Čitava soba postala je razmazana, puna lepljivog vazduha koji nije nosio njegove reči, njegovu viku, a Cermo ga je snažno vukao nazad, nazad duž prolaza. Mali, bledi patuljici su iskolačeno gledali u njega, krijući se iza teškog vazduha ove čudno talasave sobe. Tobi je osetio da mu se grlo ponovo puni, ovog puta gustim, gorkim ukusom, crnom gorčinom mračnog predskazanja.









6. LEPOTA TRGOVINE
     Tobi je proveo dva dana zatvoren u sobici, zbog stroge brodske discipline. To je značilo da nikoga nije viđao i ništa nije znao. Čak ni Kvat nije smela da ga poseti. Soba ionako nije bila dovoljno velika za to. Dobijao je samo hranu i sve što treba za učenje, pa se zadubio u matematiku i istoriju, slušajući Isakov monotoni glas duže nego ikada ranije. Ubijao je vreme vežbanjem u tesnoj sobi. Cermo je donosio hranu, nevoljno ćuteći, u skladu sa naređenjima, čak i kad ga je Tobi zavitlavao zbog toga.
     To je značilo da nije prisustvovao zajedničkim predavanjima, koja su im razjasnila kako radi ovo mesto. To ga je toliko razljutilo da je morao da se istutnji u sobi, vežbajući uz pomoć serva, jureći po zidovima, odbijajući se od tavanice i treskajući o pod, pa onda opet na tavanicu. Pokušao je da sam smisli kako ovo mesto radi, uz Isakovu pomoć, ali ubrzo je shvatio da to nema nikakvog smisla. Najdublja tajna bila je u tome kako ovo nemoguće čvrsto tlo uopšte postoji, vrteći se na samoj ivici oštrice crne rupe.
     Posle dva dana Besen je uspela da izmuva posetu. Kosa joj je nekako drugačije sijala - rekla je da je to zbog ovdašnje vode - i sva je zračila. Zagrlio ju je, ljubio je, šaputao joj o svojim osećanjima i brigama... ali nešto nije valjalo. Osetio je da se ukočio kad ga je izazovno dotakla, dlanom koji se smireno kretao uz butinu i zaustavio se na njegovom kuku.
     - klizanje glatke kože -
     Njen poljubac imao je ukus metala, sa oksidiranim prizvukom na jeziku.
     - mirisna toplota izliva se preko nje u prijatnoj tami -
     A njena šaka mu je bila teška kao olovo, kad ga je dotakla gde je najčvršći.
     - laki smeh dok se njih dvoje prevrću, prepletenih nogu -
     Ukočio se u njenom zagrljaju, bilo mu je tesno, preblizu i prevrelo.
     - iznenađeni uzvik zadovoljstva i prijatnog iznenađenja -
     Ona se namrštila kad ju je odgurnuo i gotovo joj strgao ruku sa sebe. "Šta, šta..."
     "Nisam raspoložen za to."
     "A?" Zapanjen pogled.
     "Imam druge stvari na umu", zbunjeno je rekao, sav izgubljen.
     "Pa, to ne liči na gospodina Napaljenka kakvog sam pre znala."
     "Izgleda."
     "Tobi, možda da porazgovaramo malo, pa da..."
     "Slušaj, ovaj... vrati se sutra, dobro? Nešto sam nakrivo nasađen danas."
     Otišla je, namrštena, uzdrhtalih usana. Bio je ljut na sebe i rastužio se čim su se vrata zapečatila za njom. Ali onda je počeo da razgovara o tome sa Šibo i stvar je prestala da izgleda toliko važna.
     Besen se nije vratila. On je vežbao, spavao, neuspešno razmišljao.
     Kad je Cermo otključao ćeliju, Tobi je već bio na ivici. Besen je čekala da ga zagrli, i podarila mu poljubac koji je obećavao više od bilo kakvih reči... ali ni to nije probudilo neku reakciju u njemu. Svakako nije bio gospodin Napaljenko - a nije znao zašto.
     Prvo, jedva je čekao da se ispljuska pod tušem - ovdašnji žitelji povezali su 'Argo' sa svojim očito obilnim izvorima - i da iziđe. Zdepasti grad bio je otvoreniji od spiralnih hodnika na brodu, a njemu je bio potreban prostor. Zbrisao je napolje što je pre mogao.
     Očekivao je da će ga poslati kod Kapetana, ali kom je ćutao. Dok je išao zakrivljenim hodnicima, nervozan od dugog bravka u zatvorenom i prilično utučen, izgleda da niko nije želeo da priča sa njim. Ekipe su radile na popravci 'Arga'; čak i kad je u luci, na brodu uvek ima posla.
     Kada je pokušao da ponegde zapodene razgovor, članovi posade su otkrivali neki zaostali posao. Konačno je odlučio da ne pozove ni Besen. Ona verovatno ne bi razumela da mu je potrebno nekoliko sati samoće.
     Dok je prilazio glavnoj ustavi, nešto mu se učinilo čudno. Desetak zdepastih domorodaca pričalo je sa podoficirima na straži, pregovarajući za trampu uslugama - i svi su zaćutali kad im je prišao. Dežurni poručnik mu je kruto saopštio da mu je kretanje ograničeno. Ne sme da napusti brod.
     To ga je još više izduvalo, naravno. Premišljao je da li da ode do Kvat, da sazna šta se dešava, a onda se setio oštećenih agro kupola. U velikoj balonastoj kupoli određenoj za žitne useve jednom je pokušavao da popravi pomoćni ulaz koji nije dobro zaptivao. Verovatno je još tako, ali sada napolju postoji normalan pritisak.
     Stigao je donde a da niko nije obratio pažnju na njega. Tako je, ulaz se otvorio uz samo malo truda. Sidrena polja su na neki način držala brod pomalo izolovanim od okolnih paluba. Bila su meka, ali čvrsta ako pritisneš. Blago su ga gurala u stranu, kao dobroćudni povetarac.
     Spustio se naniže, oko ispupčene, glatke kože kupole, i našao se u senkama ispod broda. Začas je stigao do ulaznog područja, klimnuo stražarima koji su se očito dosađivali - i bio je napolju, u sivom gradu.
     To je predstavljalo šok. Umesto pustih, mračnih ulica kojih se sećao, ove su pulsirale od života - tezge, radnje i neprekidno brujanje glasova iz svake poprečne ulice. To je pokazivalo koliko je njihov prijem bio pažljivo planiran, sav u skladu sa strategijom pregovaranja.
     Tobi je lutao, ošamućen. Provodio je dane obuzet brigom, a sada sve to kao da je nestalo. Prošlo je mnogo godina otkako je poslednji put mogao da se opusti, da besciljno lunja. Trgao se kad je shvatio - još od Citadele. Od poslednje prolećne proslave kada je deda Abraham organizovao takmičenje u bacanju lopte između generacija, na glavnom trgu Citadele. Puno znoja, navijanja i zviždanja, bockava prašina sa mnogo tabana. Bilo je vrelih, slatkih kolača u papirnim kesama, hladnih pića, smeha, osmeha.
     Ugrizao se za usnu od tih sećanja i prosto se zario u masu. Nekoliko ljudi ga je iznenađeno pogledalo, ali većina nije obraćala pažnju ni na njegovu veličinu, ni na skočiodelo koje je nosio. Potrajalo je dok se nije privikao na tržnice, pogađanje, brza preračunavanja vrednosti. Ono što je Tobi mislio da su obične sitnice imalo je naročito ime, zbog kojeg je delovalo bolje - 'dobra'. 'Dobra' su se kupovala novcem, a onda je trebalo stvoriti nova 'dobra' i prodati ih da bi stekao još novca. Pitao se kako se dobijaju 'loša' ili možda 'bolja', ali to niko nije ni pominjao.
     Izgleda da je imao nekakav kredit na osnovu prve uplate koju je sudija dala juče Bišopovima. Pažljivo je rukovao njime. Ovo nije trampa između Porodica kakvu je znao sa Snegobara. Tamo si mogao dobiti sinto-košulju zamenom za, recimo, dva noža od ugljo-čelika koja si sam napravio. Onda bi morao da nađeš još nekoga kome su potrebni noževi da bi od njega dobio nešto drugo. Sa novcem je išlo lakše - samo bi odlučio da li je neko 'dobro' vredno toliko i toliko malih okruglih pločica, ili nije. Prosto.
     Ali ta gužva! Čitavo mesto rojilo se od trgovaca i piljara, vračeva, dugoprstih i žalosno mudrih, torbara, varalica, senzo umetnika, tajnih savetnika za investicije, lakih devojaka nadurenog osmeha, muškaraca i žena koji su svoja 'dobra' krili u rukavu košulje ili u balonsatim pantalonama, a 'loša' u srcu. Tu se moglo kupiti sve, od žutog praha koji te za dva minuta pretvara u doživotnog ovisnika do čudnog, svetlucavog tuđinskog stakla - za koje se na dodir pokazalo da je zapravo sam tuđinac.
     Bilo je i onih koji su znali da prose gotovinu. Dok je sedeo u bočnoj uličici i jeo, gledao je jednooku ženu koja je videla bolje od većine dvookog sveta. Spremala se za posao, i pustila je Tobija da je za novčić gleda. Našminkala se, stvorivši strašne modre podočnjake. Preko jedne noge stavila je laku i udobnu napravu zbog koje je počela strašno da šepa.
     Tobi ju je gledao kako se smešta na prometnom uglu. Ljudi su joj dobacivali novčiće i odvraćali pogled. Cela stvar bila je nelogična - svakako su imali načina da izleče takve mane! - ali to nikome nije smetalo. Tobi nije uspevao da shvati, ali onda mu je sinulo. Ona im pruža neku vrstu umirenja i zabave. Kad bi je pogledali onako jadnu, prolaznici su osećali talas zadovoljstva: možda im je tih dana sve krenulo naopako, ali ne toliko. Ona se bavila zabavljačkim poslom.
     Ovo svakako nisu bili polubogovi koji su izgradili Svećnjake.
     Postojao je čitav lavirint ulica predviđenih da ljude željne zabave liše raspoloživog novca. Igre, tezge, stvari koje bacaš za nagradu - i druga mesta gde bacaju stvari na tebe. Neprekidno otvorene sale za ples, grozničavo blistave, sa sinto-muzikom koja se prodevala u dugom obruču, ispunjavajući vazduh neobičnim mirisima i feromonskim pokretačima. Tobi se zadržao u jednoj, i u kratkom trenutku kada su se efekti isključili (što je zakonom određeno), ustanovio je kako je to delovalo na njega i na zalihu sitniša. Izišao je da dalje luta ulicama, što je svakako bilo jeftinije, iako je njegov nervni sistem pokušavao da navede stopala da se vrate nazad.
     Bilo je naučnih igara i zabava, tik kraj vračeva, znak ljudske sposobnosti da veruju istovremeno u suprotne stvari. Trgovci čudima. Kockari. Takmičenja u snazi (hoćeš li da probaš?). Dileri droga, pa čak i alkohola, sve legalno i visoko oporezovano da bi se lečili najverovatniji socijalni efekti. Tezge sa osvežavajućim pićima, na jednoj se prodavala drevna, tamna i penušava tečnost koja se Tobiju zgadila pa ju je bacio, zapanjivši neku decu. Kao da su se uvredila što se Tobiju ne dopada izvorno narodno uživanje, Koca-kula, bogata i prava. Ali imala je toliko paprike da ga je jezik pekao.
     Počeo je da opet stiče osećanje grada, posle mnogih godina u pokretu. Citadela Bišop bila je nomadski, prašnjavi pueblo na dnu kanjona. Imala je večito žedne bašte i jedan prostrani trg - ništa u poređenju sa ovim. Video je u daljini ruševine male Arkologije - maške su je svojevremeno prekopale u potrazi za mineralima - i ovo mesto ličilo je na nju.
     Nečija brza narudžba ga je podsetila koliko je lako skuvati obrok, kad znaš da ulje za lampu i so možeš nabaviti odmah iza ugla. Ili kako devojka koja prelazi ulicu ne zastaje, nego se samo osvrne na obe strane pre nego što siđe sa ivičnjaka. Ili kako mu je, dok je bio dečak, bilo zanimljivo da sedi kraj prozora na spratu i gleda ljude kako defiluju trotoarom, ne znajući da predstavljaju glumce u njegovim zamišljenim dramama. Gradovi - magični skup čovečanstva.
     Činilo mu se da se novi jezički čip sigurno usijao, toliko ga je koristio. Nikakav skup krutih digitalnih pravila ne može pokriti čitav prostrani, živi jezik, kao što mala svilena maramica ne može pokriti baru. Većina onoga što je čuo bilo je brzo, živahno, direktno. Odlično za cenjkanje, ali ne i za finese. O tome je znao koliko i pas o pasijansu. Trgovci su ga odmeravali i pokušavali da odrede odakle je na osnovu izgovora, i mislili su da je stigao sa mesta po imenu Krpadžija, Avalon ili Tuskaluza. Po visini su znali da potiče iz Porodica iz Komadanja, uobličenih za gravitaciju i ratovanje sa maškama, ali pominjali su Pubove i Kraljice, a ne Bišope ili Najtove.
     Naišao je na skupinu mladića njegovih godina koji su pokazali prolazno, mlako zanimanje za to odakle je on i šta je sve video - a onda su se ubrzo vratili svojoj zabavi. Govorili su brzo, zanimljivo, nekim teško razumljivim žargonom. Uglavnom su visili po prljavim bočnim uličicama, zadubljeni u tehno-igračke.
     Nosili su naočare, slušalice, čizme i rukavice, neobično masivne. Tobi ih je isprobao dok su se oni znalački smejuljili, i našao se uronjen u čulnu sliku šume. Iz gustiša su jurišale velike životinje, režeći i kezeći ogromne zube. Divlje mačkoliko stvorenje sa tamnim krznom prevrnulo je Tobija - čudno osećanje, jer je osećao da još uspravno stoji, a oči i uši su mu govorile da visi naglavce.
     Posle nekoliko minuta shvatio je igru i počeo da puca na životinje. Bilo ih je lako pogoditi. Dosadilo mu je pa je bacio oružje koje je zatekao u pseudo-šaci. Počeo je da se rve sa sledećom životinjom, velikim gušterom crvenih očiju. Ovaj ga je pseudo-grebao i ujedao, bolno i vrelo - sasvim stvarni utisci, ali nekako izdvojeni jer je Tobi znao da je to samo električni impuls iz mašine, razmazan i čudno šupalj.
     A onda mu je sinulo - to su činili njegovi ugrađeni sistemi, vrlo precizni. Njegove oči mogle su da šetaju kroz spektar, da odabiraju doplerovane mete, da određuju domet i dimenzije jednim treptajem kapka, dodirom jezika po pravom zubu. Servo uređaji slušali su bez odlaganja. Sva specijalizovana oprema za preživljavanje, koju je dobio dok je još umeo samo da dreči i puni pelene.
     Ali ovde su te veštine bile egzotične, belosvetske. Drugi su isti tehno koristili samo kao igračke.
     Nekoliko puta je bacao velikog guštera i ovaj je bacao njega, a onda se umorio od trulog zadaha debele zelene kože i trulog mesa zaostalog između zuba. Drugi dečaci bili su u džungli oko njega, podvriskujući i smejući se i trčeći unaokolo - a ništa od toga nisu morali zapravo da rade, nisu čak ni pokretali ruke i noge.
     Dopala im se Tobijeva ideja da se rve sa životinjama, i jednog od njih je kobajagi zdrobio ogroman gubavi pacov krvavo crvenih brkova. Tobiju je i to ubrzo dosadilo, pa je skinuo kacigu. Dečaci su nastavili da se igraju, trzajući ruke i noge od lažnih udaraca, stežući prste oko zamišljenih okidača, ubijajući avetinjska stvorenja koja su vrebala pred njihovim zaklonjenim očima. Neko vreme sedeo je i gledao ih, polegle po stepenicama, obuzete trenutnom akcijom, uzbuđene pseudo-životom koji su mogli da žive iz zabave.
     Bili su zabavni, ali za njih je život bio samo gomila znakova, signala i elektronskih šarenih laža. Imali su spremne razloge zašto je takav život bolji od večite, spore stvarnosti - čitavu filozofiju, pomislio je Tobi, primerenu ljudima koji provode previše vremena između četiri zida. Pošao je dalje i krenuo u pravu šetnju po pravom parku, i mada tamo nije bilo uzbudljivih velikih guštera, to mu se više dopalo.
     Tu ga je našla Kvat. Onako ogromna, nije morala da se probija kroz masu; sklanjali su joj se s puta. A Tobi je znao da dolazi i pre nego što ju je video. U njegovoj čulnoj slici pojavila se ogromna, preteća zavesa. Nešto nije valjalo. I to ozbiljno.









7. ŽIVOTINJSKI DUH
     #Traže te.#
     "Misliš, ti me tražiš, bubetino", rekao je Tobi da prikrije iznenađenje. "Imaš problema sa ljudima ovde?"
     #Žurila sam i nisam primetila.#
     "Kad si tako velika, možeš da ne primetiš kad god to želiš. Mada mislim da ni đavo na crvenim štulama ne bi ovde izazvao mnogo pažnje."
     #Nisam imala smetnji.# Kvat je šljocala i brujala preplićući noge za sedeći stav, što je Tobi znao da je znak kako ozbiljno misli. Spustila je glavurdu pod granu drveta nalik na vrbu. #Žao mi je što nisam mogla da te posetim u ćeliji.#
     "Ne bi prošla ni kroz vrata", odvratio je Tobi sa vedrinom koju nije osećao.
     #Završila sam sa ispitivanjem koje su tražili.#
     "Šta su hteli da znaju? Mislim, pošto su pročitali naša Nasleđa?"
     #Mnogo su se raspitivali za Letopise Mnogonožaca. Pičala sam im o našem oružju, o našim pobedama, i onome što znamo o mašinama. Pogotovo o onom što ih ovde privlači.#
     "Rekla si im?"
     #Filozofi to dopuštaju. Ovo je prelomni trenutak u dugom sukobu sa mašinama.#
     "Zalaze li maške često ovamo?"
     #Imaju odbranu, kao i Mnogonošci.#
     "Nadam se da je dobra." Tobiju se dopadalo jedro zelenilo ovog parka, ali mu je nedostajala tiha dremljivost Citadele Bišop - barem takva je ostala u dečačkim uspomenama. Grad nije imao ni one davno nestale široke ulice kojima je tapkao držeći majku za ruku. Znao je da to ništa neće moći da zameni.
     #Želeli su da čuju o radu mašina na antimateriju.#
     "Kakvoj materiji?"
     Kvat je ispustila jedno metalno rrrrtttt koje je moglo označavati smeh, mada Tobi to nikada neće moći da sazna. Proizvodila je sličan zvuk i u trenucima koji nisu bili ni najmanje smešni, barem Tobiju. Kad je rrrrtttt prestalo, ispričala je Tobiju kako obična materija ima svoju suprotnost, i ako se sretnu, obe vrste nestaju u blesku svetla.
     "Izgleda mi da je opasno igrati se time", rekao je.
     #Proučavaju sitne čestice nošene strujama, elektrone, i pogotovo njihovu suprotnost, pozitrone. Obrtanje malih, neutronskih zvezda stvara oblake takvih parova. Mašine vrše obimna proučavanja takvih mesta.#
     Tobi je odmahnuo glavom. "Voleo bih da razumem ovo mesto, Kvat - nemoj me zbunjivati pričama o zvezdama."
     #Pokušavala sam da uspostavim ono što si jednom nazvao 'neobavezan razgovor' pre nego što pređemo na ozbiljnu diskusiju.#
     "Tebi je to neobavezno?" Tobi se ushodao po šumici, osluškujući žamor ljudi i trgovine udaljenih samo jedan blok. Čak i ovaj delić prirodnog sveta, nekoliko stabala i grmova, bilo je dovoljno da shvati koliko mu to nedostaje. "Mislim da znam šta zapravo hoćeš. Otac hoće da se vratim podvijenog repa, je li?"
     #Uobličavaš situaciju u životinjskim metaforama. Vrlo primatska veština.#
     "Ali pogodio sam?"
     #Sasvim. Završio je pregovore. Da bi dobio ono što želi, treba da preda nekoliko predmeta sa broda.#
     "Pa neka. Pošto im je poklonio Nasleđa, zašto da se sad nećka?"
     #Trgovci su željni informacija o odeći i nakitu drevnih Bišopovih. Zovu to 'narodna umetnost'.#
     "Moda, a?"
     #To je izgleda velika zanimacija primata. Nadogradnja drangulijama.#
     "Ej, pa ti zakačiš sebi novu nogu ili oko brže nego što se ja presvučem."
     #To činiš vrlo retko.#
     "Ej! Znam, ponekad zaboravim, ali..."
     #Nije to isto.#
     "Tobi nije uviđao razliku, ali u Kvatinom ponašanju je bilo nečega što mu je donosilo nelagodnost. "Zašto si došla da me tražiš, majko svih bubašvaba?"
     #Tvoj otac je okončao trgovinu. Sada, da bi sve bilo gotovo, potrebno mu je još nešto.#
     Tobi je šutnuo palu granu. "Šta me briga. Neka im proda svoje zube."
     #Jedan važan predmet imaš samo ti.#
     "Ja? Nemam ja ništa."
     #Nosiš Ličnost.#
     "Da, ali... hej, za šta se on zapravo cenjkao?"
     #Ovde imaju drugačiji oblik smrti. Mesto zvano Obnovitelj, ili Mašina Očuvanja. Uz uzorak tkiva i zapis sećanja, može da ponovo stvori bilo koju nekada živu osobu.#
     Tobi je osetio da ga obuzima oštri, ledeni užas. "Šibo."
     #Da.#
     "To mi se ne sviđa."
     #A ja mislim da o tome treba da odluči sama osoba.#
     Tobi je pocrveneo. Zateturao se i naglo seo; vrtelo mu se u glavi. U vazduhu su se rojile plavobele tačke. Teško je udisao pregust, vlažan vazduh. Znao je da je to što Kilin želi pogrešno, na neki mračan i užasan način, ali nije mogao da smisli razloge. "Ja... ne znam."
     #Ako osoba Šibo treba da se upotrebi za rekonstrukciju prave, žive osobe, verujem da je neophodna njena saradnja.#
     "Razgovaraće sa njom?"
     #Verovatno. Ali Ličnost u čipu ne može da govori.#
     "Da, to bi išlo preko mene."
     U glavi mu je pulsiralo i stezao je pesnice, odjednom ledene, ali uspeo je da natera sebe da misli. Trebalo je samo da usmeri pažnju ka unutra i Ličnost Šibo se podigla u njegovom umu kao masivni kameni klin.
     Povratak u sve to je ozbiljno iskušenje. Moraću da razmislim.
     "Šta? Ali bili smo tako bliski. Tek sam počeo da saznajem kakva si zaista. Tvoja sećanja mi se baš dopadaju", bezglasno je govorio Tobi.
     To je digitalna prašina.
     "Stvarna su koliko i ova trava i drveće."
     Ne veruješ u to. Sećaš se onih koji su se borili protiv lažnih životinja? Više su voleli stimulisano nego stvarno. Smejao si im se.
     "Ali ti, ti možeš zauvek da traješ unutar čipa." Hvatao se za slamku logike u nadi da ona to neće osetiti.
     Ništa ne može da zameni život. Ipak, ovde ima ukusa koje ne možeš da osetiš. Teško ih je opisati, sivi su i sveži i smirujući.
     "Hajde prvo da se izvučemo iz ove nevolje", lukavo je predložio Tobi, "a onda ćemo razgovarati o tom njihovom takozvanom Obnovitelju."
     Priznajem da to ima smisla.
     "Dobro, pusti onda da izgladim stvari sa tatom, a onda..."
     Razmišljala sam. Takva promena možda neće doneti sreću ni meni ni Kilinu. On se promenio. Ogrubeo je.
     "Tačno."
     Ovo stanje mi odgovara. Oslobođena sam od grubosti i prolaznosti, od nesloga i potreba.
     Tobi je naslutio blesak bledih prostranstava, neobično prijatnih, i glatkih površina koje lebde u bezvremenskom prostoru. "Razumem."
     Ne možeš razumeti. Ali hvala što si pokušao.
     Tobi je progutao knedlu. Ruke su mu drhtale, ali pogledao je u oči Kvat koja je čekala. "Ja... neću dozvoliti Kilinu da uzme njen čip."
     #On je Kapetan. Uzeće ga.#
     "Ja imam neka prava!"
     #Ne i da zadržiš Ličnost. Reći će ti da Ličnost treba da bude oslobođena ukoliko je to moguće.#
     Tobi je ljutito skočio na noge. "To nije običaj u Porodici!"
     #Tvoja Porodica ranije nije imala potrebnu tehnologiju. Kod tvoje vrste običaji se javljaju tek kada se za njih steknu uslovi.#
     "Sigurno smo imali i ovo, nekad davno, inače ga ne bi imali ni ovi ljudi. Ali naši običaji su drevni - a ne kažu ništa o povraćaju Ličnosti."
     #Znači, to je pokazatelj koliko nisko ste pali.#
     To je bilo grubo, jasno i bez pogovora. "Ipak je neću dati."
     #On će je uzeti. Već tvrdi da su mu potrebni Šibini talenti za istraživanje ovog mesta.#
     "Istraživanje?" Tobi je stalno mislio na izbor koji mu predstoji. A od nečeg mu se stezalo grlo i sušila usta - od čudnih strujanja koja su tekla kao vreli potoci kad god bi pomislio na Šibo.
     #Za Abrahamom. A verujem i za drugim stvarima.#
     "Moram da razmislim o tome." Tobi je nesigurno ustao. Kovitlanje u njemu nije izazivala Šibo. To je osećao sam, nešto u vezi sa njim i Šibo, nešto što nije mogao da uobliči u reči. Kad god bi pokušao, osećao je mučninu, kovitlac nadolazeće vrtoglavice.
     #Došla sam da te upozorim. Kilin je naredio da te traže.#
     "Neću da se vratim."
     "Oh, hoćeš, dabre", rekao je očev glas.
     Tobi se naglo okrenuo. "Ne!"
     Kilin i Cermo su se pojavili iza obližnjeg drveća, u punoj opremi. Očevo lice bilo je izborano i upalo, kao da sve ovo vreme nije spavao. "Znao sam da će Kvat biti bolja u traganju od nas", rekao je uz strog osmeh. "Prigušio si svoja čula tako da nismo mogli da ih otkrijemo u mreži."
     "Tata, ne čini ovo."
     "Moram."
     "Ja nosim čip, i po zakonima Porodice ja odlučujem u ime Ličnosti."
     "Osim ako je u pitanju opstanak Porodice. I to je po zakonu."
     Tobi je brzo razmišljao. Nikada nije obraćao mnogo pažnje na beskrajna razglabanja o zakonima i običajima Porodice, čime su se odrasli bavili u nedogled, i sad je zažalio zbog toga. "Ovde smo bezbedni. Ništa nam ne ugrožava opstanak."
     "Ne baš. Slušaj, sine - hoću da se Šibo vrati. Verujem da me razumeš."
     "Mislim da to nije dobro", oklevao je Tobi.
     "Glupost. Bićemo ponovo zajedno, nas troje, kao prava porodica."
     Tobi je zatresao glavom. "Neće biti isto, neće biti isto."
     "Ma hoće. Šibo, od krvi i mesa - pomisli samo." Tobi je prvi put mogao da se seti Kilinovog lica obasjanog radošću.
     "Nismo zato došli ovamo, tata, a osim toga...." prekinuo je. "Ne - baš zato smo došli, zar ne?"
     Kilinovo kratko oduševljenje nestalo je u izrazu opreznosti. "To nije bio glavni razlog, ali... pa da, verovao sam da ovde imaju nešto nalik na Obnovitelja. Poruka sa onog Svećnjaka, sećaš se? I druge stare izreke i mitovi. Da ga samo vidiš, sine! Ogroman je, veličanstven, savitljivo staklo i metal kroz koji se vidi, tehno koji može svakoga da obnovi, samo ako ima dovoljno podataka. Bićeš..."
     "Ne treba ti ona sada, tata. Možda kasnije, kad nađemo Abrahama, kad odemo..."
     "Abrahama!" Kilinu se vratilo oduševljenje. "Dobio sam poruku od njega. Poslao je koordinate gde je. Nisu pouzdane, tako kaže Andros, ali stići ćemo negde u okolinu. Abraham je živ - ovde! Nekako je umakao iz Citadele. Rekao je da te svakako dovedem i..."
     "Šibo može da dođe na red posle toga. To je lična stvar, tata. Abraham i sve ostalo, to se tiče cele Porodice Bišop. Prvo da se postaramo za to."
     "Ima toliko toga da otkrijemo, mogu da nanjušim. Treba mi Šibo. Ona mi je bila... bila mi je jezgro, sine. Znam da ne možeš da razumeš, ali..."
     Na Kilinovom licu su se nelagodnost i nesigurnost mešali sa izrazom Kapetanske smirenosti i strogosti na koje se bio navikao. Tobi je iznenada shvatio da je taj izraz godinama predstavljao samo štit.
     "Potrebna mi je. Hoću da je dobijem pre nego što pođemo u potragu za Abrahamom. Ovo je hitan slučaj, i zato ću zanemariti uobičajene postupke unutar Porodice..."
     "Bezbedni smo! Ovde čak nema ni maški. Ne možeš se pozvati na..."
     "Već sam se pozvao." Kilinova maska se vratila kad je Tobi planuo, i prozor između njih se smesta zatvorio.
     Kilin i Cermo stajali su jedan pored drugog, visoki i sigurni. Cermo je stajao u položaju pripravnosti, povijenih laktova i kolena. Bore na Kilinovom licu bile su duboke i senovite, kao da su krile nešto. Ali glas mu je ipak bio blag, i sve mirniji kako se rasprava razvlačila. Tobi ga je čuo kad je istim takvim glasom govorio sa članom posade koji je prekršio ovlašćenja pa ga je trebalo podsetiti gde mu je mesto.
     Tobi je duboko uzdahnuo i olizao usne. Prizvao je Aspekte sa pravnim znanjima, i prešao na žargon koji je jedva razumeo. "Zanemario običaje? Kako smeš? Porodično Veće me nije obavestilo o tome." Pustio je da mu se širi periferni vid, tragajući za prilikom. "Prvo moraš da..."
     "Sazvao sam vanredno Veće. Pošto si otišao sa 'Arga' bez dozvole dežurnog oficira, smatrali su da mogu doneti odluku a da te ne obaveste."
     Tobi se zgrozio. Trebalo je da posumnja kad je video kako je lako bilo pobeći. "Namerno si me pustio da odem."
     "Izdao sam naređenje da ostaneš na brodu."
     "Da, jer si znao da će ovako ispasti, i da će..."
     "Ovo zahteva Porodica."
     "Porodica? Ha! Ti si taj koji zahteva."
     "Uzdržao sam se od rasprave."
     "Uf!" Tobi se blago pomerio ulevo. Naravno - otac je znao kako će na njega delovati dani provedeni u pritvoru, i znao je da će jedva čekati da ode sa broda. I tako je Kapetan pripremio argumente, završio pregovore i čekao da Tobi pobegne. Svest koliko ga je lako iskoristiti, predvideti njegovo ponašanje, delovala je na Tobija kao šok, kao mlaz ledene, pročišćujuće vode.
     Jedva je ponovo uspostavio kontrolu nad glasom. Progovorio je polako i što je mirnije mogao. "Tata, Šibo ne želi da bude 'obnovljena'."
     Kilin se mračno nasmejao. "Glupost. Svi Aspekti žele napolje."
     "Ona je Ličnost - veća je i složenija..." Tobi se trudio da izgovori ono što oseća. "Ti ne nosiš Ličnost, ne možeš da znaš kako to izgleda. Oni su iznad svega ovoga, iznad gneva i želje i straovaa koji nas muče - iznad svega su. Ona želi da ostane takva kakva je."
     Kilin se smešio, odmahujući glavom. "Ne očekuješ valjda da ti neko poveruje."
     "Očekujem! Nijedna Ličnost koja je postojala u ovoj Porodici nikada nije imala priliku da iziđe napolje. Niko im nikada nije ni postavio to pitanje."
     "E, mi ćemo pitati", razumno je rekao Cermo. "Lepo je otvori pred Većem."
     "Ne", naglo je rekao Kilin, stežući pesnice. "Sredićemo ovo odmah. Otvori je sada, ovde."
     "Šta?" Tobi je naterao sebe da duboko udahne. U glavi mu se vrtelo od brzog razmišljanja. Grlo ga je peklo od mučnine.
     "Hajde, pusti je da govori."
     "Ne!"
     - vrela koža meka na dodir, zaobljena ružučasta dojka -
     "Svejedno ćeš morati pred Većem", razumno je rekao Cermo.
     "Ako i ima nešto protiv, lako ću je nagovoriti", dodao je Kilin. "Hajde, sine."
     - jezik palaca u vlažnim udubljenjima, tajnim pukotinama -
     "Ne!"
     Kilinov osmeh je ogrubeo. "Dabre. Sada."
     Ako izazivam ovo, razmisliću ponovo. Ne želim da vidim vas dvojicu...
     Ne! Tobi ju je potpisnuo u njen prostor. Ne.
     Kilin se uozbiljio. "Sada. Ozbiljno mislim."
     Tobi se bacio ulevo. Nije imao mnogo nade, ali je jurnuo, prebacivši servoe u kolenima na maksimum, osećajući kako mu pulsiraju pod kožom.
     Povici iza njega. Verovatno će ga sustići, ali moraće da se potrude. Sav se predao, teško dišući.
     Potom su uzvici postali promukli i piskavi. Brzo je okrenuo glavu. Kvat je blokirala Cerma i Kilina, krećući se neobično brzo. Pružila je teleskopsku nogu i podmetnula je Cermu. Kilina je zaustavila grubim sudarom, i ovaj se prostro po zemlji.
     Tobi je bio zapanjen, ali nije dozvolio da mu to uspori korak. Izišao je iz parka i izbio u prepune ulice iza njega.
     Beg ima dve faze: prvo, odvojiti se od potere. Drugo, odvojiti se od događaja, tako da niko ne posumnja da daleka gužva ima veze sa tobom.
     Tobi je koristio bočne ulice kad god je mogao, preskočio je čitavu zdepastu zgradu - servo uređaji su mukotrpno radili - i probio se kroz još tri ulice, brže nego što je stigao da smisli neki plan. Ljudi su se smejali i vikali za njim, ali izgleda da su ga smatrali za čudaka, a ne za lopova koji beži od potere. Malo se opustio i dovoljno se pribrao da mahne radoznalcima, uz širok osmeh, kao da je to neka šala. Uskoro je prešao na brz hod i više se niko nije zanimao za njega.
     Prešao je preko otvorene tržnice ne privlačeći pažnju ničim sem visinom. Namerno je usporio disanje. Nestalo je i treperave strepnje.
     Ubrzo je ustanovio da je išao u krug, skrećući udesno kad god se moglo. Ugrađena obuka Porodice. Povratak iza gonioca omogućava ti da saznaš gde je on, pošto prati tvoj trag. Možeš odlučiti da ga iznenadiš, ali moraš to učiniti pre nego što gonilac shvati šta radiš. Ili možeš da izabereš potpuno drugačiji pravac, i da se potrudiš da sakriješ tragove.
     Samo što u gradu nema tragova; jedino što je ustalasana masa mogla da pokaže kuda je prošao. Kilin i Cermo neće moći lako da razgovaraju sa patuljcima, pogotovo u onakvom raspoloženju. Zato će možda imati dovoljno vremena.
     Ponovo se našao u parku. Potera se udaljava od mesta polaska i obično niko ni ne pomišlja da se vrati na početak. Naučio je to igrajući se po prašnjavim ulicama Citadele Bišop, a zatim i izbegavajući maške. Sada se nadao da ga otac ne poznaje baš toliko dobro. Uznemirio se od te pomisli, i dobro se osvrnuo po okolnim ulicama pre nego što se pojavio na ulazu u park. Kilin je u poslednje vreme umeo da predvidi svaki njegov korak.
     Ni traga od Kilina i Cerma. Nikakve vike ni užurbanosti. Naslonio se na zgradu, pažljivo odmeravajući park.
     Ovo je bila samo privremena pobeda. Porodica će pročešljati grad i naći će ga.
     Osetio je poznati signal preko koma. Kvat je očito igrala iste igre kao dete - ili larva, ili već šta budu Mnogonošci dok su mali. Ali Tobi je nigde nije video.
     #Uvredila sam tvog oca. Žao mi je što su stvari došle dovde.#
     Ogromno obličje nadnosilo se nad njim, nekako pričvršćeno za zid zgrade, prikriveno u senci. Niko je nije primećivao.
     "To je moralo da se desi kad se on ovako ponaša."
     #Ipak, to je među nas uvelo kisele struje.#
     "Sloboda počinje između ušiju, lepljiva šapo. Morao sam da radim ono što znam da treba. Kao i ti. Hvala."
     #Delovala sam u nameri da sačuvam obojici mogućnosti.#
     "Stvarno? Misliš da je trebalo da mu dam Šibo?"
     #Nemam mišljenje o pitanju toliko specifičnom za vrstu.#
     "Ma hajde!"
     #Moje kvalifikacije ne dopiru do vaših sopstvenih, pojedinačnih, cerebralnih simfonija.#
     Tobi se naslonio na zid i posmatrao Kvat kako se spušta niz sivu keramičku zgradu - koja je podrhtavala i pucketala od napora. "U poslednje vreme ne čujem mnogo muzike, bubo. Samo buku."
     #To tvoja podsvest pokušava da govori.#
     "Otkud ti znaš?"
     #Takve mentalne sklopove mogu da vide samo stvorenja koja ih ne poseduju.#
     "Ti nemaš podsvest? Nemaš impulse, stvari koje se prosto stvore kad ne misliš na njih?"
     #Svi delovi moje ličnosti podeljeni su po podumovima. Kod tvoje vrste, um se sastoji od novih delova preko starih. Kod mene ne. Vaša gruba konstrukcija tipična je za tip koji se još nije iz osnove preoblikovao.#
     "Možda nam se dopada da budemo ovakvi kakvi smo."
     #Stvar ukusa. Za mene, kao /neprevodivo/, tvoj odnos sa Šibo je razumljiv. I ja prenosim delove svojim podličnostima. Je li tako i kod vas?#
     "Hmmm." Setio se čulnih trenutaka, dubokih, uznemirujućih preznojavanja. "Ne baš."
     #Suviše si blizu, suviše /neprevodivo/ da bi sudio o tome.#
     "Znači, ne mogu ozbiljno da razmišljam o Šibo? Zato sam toliko zbrkan?" Bio je iznuren, i to ne od trčanja. Naslonio se o zid i skliznuo da sedne.
     #Bezbroj impulsa jure i sudaraju se po jedinoj, otvorenoj površini tvog uma. Delovi se kriju u pozadini i sa strane. To su tvoji suzbijeni, dopunski umovi, i ne možeš se posavetovati sa njima direktno, kao ja.#
     "Zato... da li zato osećamo toliko..."
     #Bola? Na neki način - ali nemoj misliti da ovakvi kao ja ne osećaju duboke sudare u unutrašnjosti. Mogu da razgovaram sa svim svojim podumovima, što olakšava neke grube, žilave agonije.#
     "A mi to ne možemo."
     #Vi sebe nalazite u delovanju. Kroz vaša tela oglašavaju se dublji slojevi vašeg uma.#
     Tobi se upitao hoće li ikada saznati kakva olujna osećanja ga bacaju po površini dubokog, uzburkanog unutrašnjeg mora. Slegnuo je ramenima. "U tom slučaju, možda ću se osećati malo bolje ako učinim nešto umesto da sedim na debelom dupetu, čekajući da me Cermo spopadne."
     #Priznajem da nemam predstavu o tome šta treba da radiš. Možda sam prenaglila kad sam ih zaustavila. Možda sam samo pogoršala tvoj položaj u ovom ozbiljnom problemu.#
     "Hej, da nije tebe samo bi mi već počistili spinalne priključke." Tobi je ustao. Osećao se lakše i mirnije.
     #Ipak, ako te uhvate, neću moći...#
     "Znaš, bubetino, moj deda je nekad govorio: 'Razvedri se! Doživećemo da popiškimo grobove svojih neprijatelja'." Bilo mu je čudno što tako govori sa Kvat.
     #Mora da je bio snažan čovek.#
     "Uglavnom. Bilo ih je mnogo takvih kao on." Prijalo mu je da to kaže, makar i nije bio siguran je li u pravu. Možda nijedan sin to ne može da zna.
     #Ne znam kuda vodi ovaj kurs.#
     Kvat je prebirala nogama, a onda je uključila mlaznice, lebdeći u vazduhu. Ljudi na ulici iznenađeno su podigli pogled i odmakli se. Oni su svašta znali, ali Kvat je ipak bila previše za njih.
     "Ne znam ni ja. Ipak, ne možemo ostati ovde. Ti si prilično upadljiva, a ja sam na listi traženih."
     #Pa?#
     "Ne znam. Doleteli smo 'Argom' na glavni ulaz i oni su nas spremno dočekali. Postoji li na ovom mestu pomoćni izlaz?"









8. FAZNA STVORENJA
     Iznad diska ne može da opstane ništa načinjeno od metala ili keramike.
     Ogromni disk, svojim stalnim okretanjem, melje čitave zvezde. Plima uvlači ka unutra i komada.
     Sam Jedač drži večno zarobljenu nakupljenu masu miliona mrtvih sunaca. Drevna materija nestaje u sekundama napete agonije, povučena naniže ka sve strmijoj padini vremena-prostora. Ali sećanje na te prolazne mase ostaje u zakrivljenosti.
     O mrtvima govori avetinjsko izobličenje. Deset milijardi godina žrtvovanja materije - zvezda i prašine, planeta i gradova, izgubljenih civilizacija i njihovih zapisa, njihovih nada - imaju jedan jedini nadgrobni kamen u preostaloj nemoj izobličenosti. Drevni bol galaksije ostaje kao nema gravitacija.
     Mehuri već neugasive materije idu spiralom, sve niže, kližući po zakrivljenju brzinama većim no igde drugde u galaksiji. Večito privlačenje vuče osuđenu materiju ka konačnom paklenom vrtlogu.
     Mehuri se sudaraju, drobe, preoblikuju, taru. Magnetna polja podstiču trenje. Mlazevi plazme pršte i divljaju. Kovitlaju se struje.
     Magnetni vrtlozi rastu. Polja se udvostručuju i povijaju kroz osuđene peći. U bliskim sudarima i sama polja međusobno se uništavaju. Bukti nova energija.
     Nad tim divljim prizorima lebde fazna stvorenja.
     Nekada su bila mehanička. Sada ne postoje u grubim kolima keramičke složene inteligencije. Evoluirala su iz samospoznate neophodnosti. Da bi pila više energije, morala su naučiti da se rastvore.
     Dok ih prožimaju oluje snažnog zračenja, ona su plazma. To prikuplja struje i čuva ih u dugotrajnim korelacijama.
     Kada nalet jenja, fazna stvorenja se menjaju. Na hladnijim mestima iznad diska mogu i da se kondenzuju. Paučinaste niti postaju gasni ispusti. Tako stvorena moć širi se ka napolje, ka nižim nivoima koji mogu da je čuvaju.
     Sama fazna bića koriste ta strujanja da se organizuju u slobodno lebdeće mreže. Kola bez žica. Elektroni teku samo sopstvenim, samodovoljno stvorenim magnetnim poljima. Kratka strujanja koja gamižu i plamte. Napon i prekidači. Brzo kao svetlo, tanko kao paučina.
     Tu poigravaju žive inteligencije. Induktivne, neme, nevidljive.
     Upuštaju se u raspravu koja tinja između njih, u hladnijim postorima. Svilastom elegancijom, njihove misli se stapaju sa čvrstim bićima koja su grublji, raniji oblici mehanike.
     Ali fazna bića još znaju svoje poreklo. Ona dele isti sistem mišljenja sa metalnim oblicima. Razgovaraju.

     Ja/mi ne razumem zašto te čudne, primitivne primate uopšte treba proučavati. I kakav je ovaj dolazak?
     Ti/ja smo pozvali (A ), koji završava eliminaciju preostalog organskog života na planeti sa koje potiču ovi primati.
     Taj (A ) je neobična smeša inteligencije.
     Znam/znamo to. Zanemari. Evo:
     Pozdravi. Zauzimam približnost jedne svesti. To će vam možda biti neprijatno.
     Obrati pažnju: kako je usko.
     Mi/ti smo to probali ranije i bilo je neudobno.
     Treba da udovoljimo (A ).
     Pa dobro. Ali kako je to neprijatno ograničenje!
     Slušaj za trenutak (A ).
     Da bi se priključili na izvore primatskih misli, ova ograničenja su neophodna.
     Pa zašto ih onda proučavaš?
     Njihovo osećanje lepote je drugačije od svih. I organski oblik je jedinstven, ali ovo je dugotrajno, ovde, u Pravom Centru.
     Lepota? To mi prosuđujemo.
     Tragam za otkrićem potpuno svežih dometa draži i ukusa. To je specifično za vrstu, bogato saznanjima.
     Nepotreban luksuz. Sada smo suočeni sa ozbiljnijim pitanjima.
     Lepota je našem biću bitna koliko i vaše grube potere.
     Je li to uvreda?
     Nikako - samo činjenica.
     Onda pažljivo.
     Ne nameravam da vređam. Ja sam specijalizovana inteligencija, sa sopstvenim pokretačima. Dozvolite da ukažem vama, nakupljenim umovima, kakvo bogatstvo ti primati poseduju! To su stvorenja koja su razvila Petocifreni Motiv. On zahvata perceptualne centre kao nijedan drugi! A tu su i njihove unutrašnje, živopisne zavese osećanja. Čudesno! Njihove unutrašnje-maksimalne apstrakcije. Kakva divna dela!
     Nas više zanima moguća opasnost koju predstavljaju po nas. Sve zbog nekog polu-mitskog znanja koje nose.
     Ali ne znaju da ga nose. To je važno. Ne smeju saznati šta poseduju!
     Verujem da oni osećaju kako poseduju neku naročitu sudbinu. Ali ne znaju kakve je prirode, to je jasno. Takva bića nose dublja znanja u pripovednom obliku. Za primate, mit je duboka priča koja odgovara na teška pitanja njihovog života.
     Mitovi su samo tuđa religija.
     Naravno, ali reč je o primatima. Dobro sam ih proučio.
     Znači, ti si taj koji mora ući u Klin i delovati u naše ime.
     Zašto? Imam druge poslove...
     Ti ih najbolje poznaješ.
     Ali nikada nisam bio u Klinu.
     Nikakvo čudo, kad traćiš vreme na lepote unutrašnjeg života.
     Klin je opasan.
     Tako je. Ali mi/ti smo ga osvojili nižim oblicima. Čak i sada se sićušni obaveštajci ubacuju u njihov ulazni grad. Oni dobro paze primate sa broda - one kojima smo dozvolili da uđu.
     Čemu sam se ja/ti protivio.
     Time smo stekli vredne podatke. To njihovo Nasleđe - ono ukazuje na sve što ne znamo.
     A ne bi ni trebalo da znamo da smo istrebili te primate.
     Ne! Ne smete tako da razmišljate. Primati su važan oblik, blizu su istrebljenja. Zaštitite ih do poslednjeg trenutka.
     To je luksuz.
     Naređujemo ti da izbliza pratiš najvažnije pripadnike primata, identifikovane na osnovu njihovog Nasleđa.
     Klin je opasan. Prilikom ulaska ne mogu tačno znati gde ću se naći. Niti kada.
     Dobićeš podatke.
     Možda ću se izgubiti u haotičnosti.
     To moramo da rizikujemo.
     Čujem da u Klinu postoje i druge sile, koje mogu da ozlede čak i sisteme više od nas.
     Istina. Ne znamo kakve su.
     Ali ja sam u modu jedne svesti! Ako nestanem, nestaće oblik "ja"!
     Tu se ništa ne može.
     Sami smo odabrali ovo stanje.
     Ali svakako ćemo arhivirati tvoje trenutno stanje. Nastaviće tvoja kopija.
     Upustiti se u tu zbrku - nisam kvalifikovan.
     Kao da oklevaš. A obučen si/smo u najvažnijoj veštini - radio si sa primatima. Pokrenuo si ih do tačke susreta sa kvazi-mašinama. Vrlo vešto.
     A postoje i drugi motivi.
     Kakvi motivi? Toliki rizik...
     Pomisli na lepotu. Na umetnost.









Četvrti deo: ŽDRELO GRAVITACIJE









1. PEVE VETAR
     Grad patuljaka ostao je iza njih.
     Tobi i Kvat su išli brzo, koristeći za zaklon retke zgrade, a potom šumicu neobičnog, bodljikavog drveća. Šumica se pela sve više i više, prelazeći u pustaru od neravnog kamenja. Tobi je polako zaboravljao na sukob sa ocem, prepuštajući se isključivo trku. Trčao je iz sve snage.
     #Verujem da smo krenuli opasnim putem.#
     "Opasnije je ostati tamo dole."
     Opasno? upitao se u sebi. Za koga? Reč je bila pogrešna, ali sada nije imao vremena da ispituje svoja osećanja. Vreme je da se deluje.
     #U opisima ovog mesta, koje sam ja proučavala a ti nažalost nisi, bilo je ozbiljnih upozorenja. Nisam sasvim razumela prirodu tih zabrana, ali izgleda da su se odnosile na neodvojivo /neprevodivo/.#
     "Velika pomoć, to /neprevodivo/."
     #Još si uznemiren.#
     "Ej, ostavi me na miru, dobro?"
     #Ne mogu da objasnim kako se to Kilin promenio.#
     "Jednom si rekla da je ljude teško razumeti."
     #Bio je opsednut dolaskom ovamo, to sam znala. Njegova senka pada preko sećanja na Šibo. Da će njegova ljubav prema ženi ugroziti odnos vas dvojice - to nisam očekivala.#
     "Ni ja. Njemu je to potrebno, nekako, više nego Nasleđa... i više nego ja." Progutao je knedlu, ali grlo mu je i dalje bilo stegnuto.
     U umu su mu poigravale rasute slike, talasići osećanja, brzi odlomci ideja koje bi za trenutak sinule a onda se raspale. Šibo je vrebala tik iza njegovih nervoznih očiju.
     Ne možeš da razumeš šta se ovde dešava, a ne može ni Kilin. Pokušaj da se opustiš, da se ne upinješ toliko.
     Tobi je osetio da mu je ponos povređen. "Čujbre, tebe spasavam."
     Od propasti stvarnog života, da. Nemoj misliti da nisam zahvalna zbog toga. I za nas je najbolje da budemo zajedno, barem još neko vreme.
     Povređeni ponos je ustupio mesto toploj zahvalnosti. "Ti želiš, ja želim. Moj otac to ne razume."
     Nemoj misliti da te to oslobađa od obaveza prema Porodici.
     U Šibinom šaputavom glasu osećalo se upozorenje. "Kakvih obaveza?"
     Da nađeš Abrahama. Da se držiš običaja Porodice.
     Na to nije imao šta da odgovori. Šibina Ličnost ga je obuhvatila celog, smirena i hladna. Koristila je duže rečenice nego nekadašnja Šibo. Njena Ličnost počela je da poprima sitne strepnje malih čipovanih umova, što nije nimalo ličilo na nekadašnju, živu Šibo.
     Da li uči od Isaka i Zeno i ostalih, da li preuzima neko drevno znanje? Nejasno je osećao koliko se menja, ali nadao se da to nije važno.
     Lako se prodevao između drveća, preskačući jastuke mahovine, a Kvat je morala da žurno prepliće makazaste noge, zveckajući, da bi ga sustigla. Napolje, daleko, slobodan.
     Zbacio je sa sebe brodometal 'Arga', oslobodio se očeve gvozdene ruke - i od same te pomisli dobio je novi priliv energije. Još kao dečak naučio je veštinu dugog trka, teškoće stalnog pokreta, i sada se radovao tome. I zato je bio potpuno nespreman kada je zemlja pod njegovim čvrtim čizmama počela da se talasa i uvija.
     "Kvat! Nešto se..."
     #Upozorila sam te. Zapečaćeni delovi prostor-vremena. Imaju sopstvenu atmosferu, pa i biosferu. Takve prostore malo ko posećuje, tako reče onaj Andros, jer leže unutar spojenog pevea koji odražava...#
     "Šta se dešava?"
     Uznjihani vazduh, iznanadan nalet magle. Prostor oko Tobija morao je da popusti pred iznenadnom šupljikavošću. Kao da molekuli olovnog vazduha isisavaju iz njega materiju, kao sitna ustašca od kojih mu se koža ježila.
     Šibalo ga je mršavo drveće, povijano snažnim vetrom. Ali Tobi je i dalje osećao da je vazduh nepomičan.
     A onda je osetio snažno trzanje u stopalima, u kolenima - i već je leteo, bez težine, i drveće se pretvorilo u nejasne plave senke koje su hitale kraj njega. Kvat je bila mehurić, tamnomrk i nalik na suzu.
     Privid? Nije znao, ali u stomaku je osećao stezanje i opuštanje ogromne pesnice. Pitanje se razrešilo kad je Kvat narasla, stresla sa sebe prašnjave, sveltucave kapi - i tresnula o njega, uz oštro pucketanje u grudima.
     "Uf! Šta se to..."
     #Drži se za mene. Hvata nas /neprevodivo/.#
     "Šta ti to prokleto /neprevodivo/ znači?"
     #Uvijanje stohastičnosti.#
     "Uvijanje čega?"
     #Vremenske evolucije pevea. Drži me za noge!#
     Tobi je obujmio rukama neravni metal golenjače. Purpurni kovitlaci vazduha i divlji vetrovi vukli su ga za noge i cimali mu čizme. Kraj njega je projurio škripavi, crveni komad vrelog vazduha; na njegove oči mu je niklo korenje-biljka rođena ni iz čega.
     Držao se svom snagom, i osećao je da mu zglobovi pucketaju. Varovi na mikrohidraulici kao da su se spremali da poprskaju. Proširio je čula.
     Zapljusnuli su ga nejasni, divlji prizori. Oči su ga pekle. Osećanje ravnteže mu se toliko zanjihalo da je bio uveren kako on pridržava Kvat, i da mu njena ogromna masa pritiska vrat i ramena - a onda se, sledećeg trenutka, našao kako drži Kvat nad bezdanom, crnim ambisom punim crvenog plamena i divljeg gneva.
     Nije smeo da pusti Kvat da padne! Osećao je da mu se članci grče i napinju, puni usijanog metala i prenapregnutih tetiva...
     A onda je počeo da pada; zidovi su hitali kraj njega. Niz cev koja se uvijala i sticala blistava rebra pred Tobijevim očima, dok se on još obrtao. Kvat je padala kraj njega.
     #Drži se. Gubim nogu.# I golenjača se otkinula. Snažno ga je tresnula. "Au!"
     Vukla ga je na dugačkoj vezi. Bila je to jedna od njenih teleskopskih ruku. Bila je otkinuta, a služila je kao veza. Dok je Tobi jednom udahnuo, izdužila se - i osetio je kiseli vonj sopstvenog straha.
     "Kvat!" Ali beličasta glava koja se zanjihala ka njemu pretvorila se u uskovitlanu masu iskolačenih očnih duplji i vijugavih peteljki, potpuno tuđinskih delova lica, ne sa jednim već sa mnogo izraza. Oči i vrebajuća usta i površine obraza i vilica, sve međusobno zbijeno; ličnosti njegovog prijatelja su se širile preko ogromne glave.
     Neprozirno. Ovo je uplašilo Tobija više od razlivenih boja i divljih vetrova, toliko da su mu se prenapeti, bolni zglobovi sledili.
     Kvat je disala s naporom, ali ipak smireno. #Budi miran. Drži se. Ovo je stohastičnost. Slučajni proizvod pevea.#
     Beličasta magla se raspršila, oduvana nekim neprimetnim vetrom, i Tobi je video dubinu - mada sada nisu padali ka nekom konkretnom mestu - i masu sitnih otvora na prostranoj površini. Otvori su poigravali, izobličeni velikom udaljenošću.
     Padali su duž površine kao da ih nosi vetar, nečujan osim tihog zvuka nalik na tanušne glasove. Jedan otvor je narastao i sada su se u njemu razabirale male kvrge. Tobi ih je zumirao, video da na vrhovima imaju nešto belo - a onda je shvatio da su to planine pokrivene snegom.
     Tek sad je shvatio kolike su razmere toga što vidi - površina se širila u maglovitu beskonačnost, u čitav ravan svet. Talasao se, pun pora. Džepovi su se otvarali i zatvarali kao nesigurna usta.
     #Čvrsto se drži!# doviknula je Kvat.
     Skliznuli su u stranu, i Tobi je jedva uspeo da zadrži ruke u rukavicama na Kvat. Snažni vetrovi, sve jače ubrzanje.
     Planinski vrhovi su se širili u sitne grebene. Nešto ih je grubo gurnulo napred, i udaljilo ih od pećine koja je zinula na njih. Iznenadno skretanje, i ponovo su se našli nad ravnicom. Masa drugih otvora meškoljila se i gurala kao ljutita masa sveta. Ždrelo gravitacije.
     "Šta... šta je ovo?" povikao je Tobi.
     #Sokaci, čini mi se. Tako ih je nazvao Andros.#
     "Možemo tamo?"
     #Možda, kad bismo znali kako da se krećemo po ovom mestu. Ali ne verujem da iko ima to znanje - niti može da ga ima.#
     "Kuda idemo?"
     #Mislim da ne postoji odgovor na to, sve dok ne stignemo.#
     "Ova ideja mi se sve manje dopada, bubetino."
     #Sad je suviše kasno. Delovanje ima posledice.#
     U Kvatinom glasu bilo je neke strašne smirenosti. Tobi joj se čvrsto držao za nogu i pratio kako u blizini počinje da raste jedan otvor. Shvatio je da hitaju ka njemu, povremeno skrećući i poigravajući, a slučajne sile su ga vukle za noge, za bolne ruke, i talasale mu tečnost u ušima. Savladao je talas mučnine, ali vrebao ga je i dalje.
     Drži se. Samo još malo. Ako izgubiš Kvat...
     Otvor je zinuo. Tobi je imao neprijatno osećanje da će ih progutati - a onda se to i desilo.
     U zbrci od strašne brzine jurnuli su kroz prozirne prostore, a Tobiju su se oči iznenada ispunile suzama. Potom je čuo struganje, osetio udar - i našli su se na poljani obrasloj grubom, užastom travom. Omamljeno je seo.
     "Uf!" Sve ga je bolelo. Ipak, izgledalo je da ne oseća struganje slomljenih kostiju.
     Kvat je već razgledala zakrivljenu površinu koja se podizala oko njih u svim pravcima - mada je i ona bila pomalo nesigurna na nogama. Tobi nije mogao da vidi odakle su došli, ali na nebu je svetlucala neka mrljica, nagoveštavajući da iza nje postoji ogroman prostor - a onda je nestala.
     "Ovo me je skoro rastrglo."
     #U lošijim vremenskim prilikama možda i bi. Kao i mene.#
     "Kakvim prilikama?"
     #Vremenskim. Peve ima svoju klimu. Prostor-vreme odgovara na ulaz nove materije. Pri tome se rekonstruiše, samodovoljno.#
     "Ne razumem. Šta se desilo?"
     #Peve se savio i poneo i nas sa sobom. Sada nismo u istom Sokaku kao pre. Odvojen prostor-vreme, obično izdvojen od svih ostalih, bezbrojnih. Sokaci se seku samo prilikom podešavanja.#
     "To se sad dešava? Zašto?"
     #Sećaš se one zvezde što se raspala? Ona napreduje ka unutrašnjoj ivici diska. Njena dodatna masa sada primorava čitavu geometriju u blizini crne rupe - uključujući i ovaj peve - da se podešava.#
     Setio se kako je čitavo ovo mesto izraslo iz ergosfere. Svetovi unutar svetova, i sve to nekako ukotvljeno. "Šta ga drži na okupu?"
     #Niko ne zna. Ali ipak opstaje.#
     "Počni onda od pevea. Šta ga drži u orbiti oko crne rupe, kada bi ta rupa trebalo da jede zvezde za doručak?"
     #Verovatno bi isto tako mogao da pitaš zašto crtež ostaje na papiru i kada ga guraš preko stola.#
     "A?" Tobi je trljao ramena da umiri grčeve. Mišići su mu još bili ukočeni i morao je da ih udara kako bi se opustili. Potom je legao, premoren. "Znači, ovaj peve je nacrtan na... na..."
     #Ne trudi se. Tvoj jezik ne poseduje pojmove. Peve je koštica prostor-vremena usađena u drugi prostor-vreme, koji je opet zakrivljen zbog crne rupe. Peve je stabilan prostor u opštoj zakrivljenosti. Izvor. Sklonište.#
     Tobi je pogladio meku, vlažnu travu. Isprva se odmakla. Potom mu je uzvatila milovanje. "Ova trava - je li i ona od pevea?"
     #Ne, samo su temelji od izuvijanog prostor-vremena. U njima se nakuplja obična materija.#
     "Ah. Dobro je kad je trava i dalje trava."
     Tobi je legao i pustio Kvat da priča dalje. Pokušavala je da mu prenese neke nejasne ideje. Rvao se neko vreme s tim, a onda je rešio da sve lepo prihvati zdravo za gotovo.
     Kvat mu je jednom rekla da primati vole da mozgaju po analogiji, kao kad držiš pomorandžu i misliš da liči na planetu. I ovde mu je bilo potrebno nešto slično. Kapilari, arterije, peve kao tok.
     Ali osećanje ovog mesta bilo je nekako nakrivo nasađeno, drukčije od svega što je ikada osetio. Po koži je osećao pritisak strukture. Vazduh se protezao i skupljao, kao da je od gume. Drhtaji ispod njega širili su se u pamučasti pokrivač u visini. Peve koji se sam podešava? Talasi su bili na ivici čujnosti - ali osećao ih je u kostima kao duboku tutnjavu.
     A povrh svega, neprijatno osećanje da ga neko posmatra. Po svim čulima osećao je puzanje pipaka. Kada bi se usmerio na njih, nestajali su.
     Tobi ih je iskolačeno, u čudu posmatrao. "Zemlja bogata kao džep božji." Jedan oblak se razišao i u visini otkrio zakrivljeni zeleni prostirač, prošaran ljupkim žutim i crvenim cvećem. Zemlja, vrlo daleko.
     Krov ovog Sokaka prostirao se iznad njih, kao da se nalaze u velikoj cevi koja se okreće, pričvršćeni za zidove centrifugalnom silm. Ali, kako reče Kvat, obrtanja nije bilo. Niti ičega što bi ljudima izgledalo kao obrtanje. Umesto toga, peve se drži na okupu pomoću zakrivljenosti... samog sebe. Trudio se da shvati ideju, nije uspeo, i odustao je.
     A sa svih strana su se uzdizale prošarane šume. Viđao je to na drevnim slikama, na prizorima iz sećanja Aspekata koje su bile slate u zajedničku čulnu mrežu Porodice kao zabava posle celodnevnopg marša, ali uvek je mislio da su to nekakvi odlomci, umetnička dela, mašta iz mrtve prošlosti. Nepregledno bujno zelenilo.
     #Ljudi i ostali uobličili su peve po svom ukusu. Tvoj otac mi je rekao, dok je onaj Andro gledao vaše Nasleđe, da se u njemu pominjalo ovo mesto. Nekada se zvalo 'Remiza'.#
     "Iza čega?"
     #Ne, to je mesto na kome se možeš skloniti. Pretpostavljam da su ljudi, i drugi ugljenični oblici, dolazili ovamo da se sklone od maški, veoma davno.#
     "Hmmm..." Sa obližnjeg kamenitog brda spuštalo se svetlo. Tobi je ustao, nervozan uprkos opštem miru koji je ovde vladao. Prišao je svetlucavom kamenu i šutnuo ga.
     Ma koliko pokušavao, ni najoštriji vrh prsta nije uspeo da otkine komadić. Beličasto svetlo zračilo je iz svih slojeva. Gasoviti peve lebdeo je unutra kao malecki svetionik. Osvetljavao je okolinu kao stotine malenih lampi nošenih nevidljivim vetrom.
     Svetlost je polako jenjavala. Naizgled čvrsta stena stekla je senku, kao da negde duboko u njoj zalazi sunce. Iznutra su poigravali zraci nalik na sunčeve, obećavajući prolećnu lepotu unutar senovite pećine. Tobi se osećao kao okačen iznad ambisa ništavila, kao da ga samo pokorica drži da ne upadne dole u - u šta?
     Ježio se od nelagodnosti. Svetlost je poigravala duboko u naizgled čvrstoj steni. Kao struja ništavila. Visio je nad nepreglednom dubinom.
     Stresao se. Nije bilo vremena za apstraktne strepnje. Pozvao je Isaka da mu objasni geologiju - a ovaj je, naravno, počeo da razglaba o sudaranjima i klizanjima na planeti. Tobi ga je prekinuo.
     "Ovo ovde izgleda kao, ovaj, krečnjak."
     #Zovu ga vremenjak.#
     "Ali šta je to?"
     Kvat je počela da objašnjava, ali Tobi nije mogao da je prati, jer sve oko njega bilo je nekako svilasto, čak i vazduh i stenje. Osećao je da se podaci slivaju negde u njega, da ih dočekuju i žedno upijaju i Aspekti i Lica i jedna uvređena Ličnost. Oni su sve sređivali, a on nije morao ništa da misli. Začuo je Šibin glas.
     Znači, nauka je uzela vreme i pretvorila ga u neku vrstu prostora?
     Preneo je to Kvat, koja je škljocnula. #Peve je arena za borbe između čestica i polja#, odgovorila je. #Ili je možda u početku postojao samo zakrivljeni peve, a sve ostalo, materija i pokret, potekli su od njegovog zakrivljenja.#
     Šibo je ostala nemirna i posle objašnjenja, nikad je takvu nije video.
     A najsitniji delići? Šljunak i pesak? Sve je to u suštini samo peve?
     Javio se i Isak.
     Nekad veoma davno, naša nauka odbacila je vereovanje da se fizika svodi na geometriju. Ali na ovom mestu...
     Kao da je i Isak bio zbunjen čudima ovog mesta.
     Tobi je postao nemiran. "Hajde, idemo."
     #Kuda?#
     "Uf..." Bilo je divno osloboditi se oca i Porodice. Ali sada mu je um bio prazan. "Samo da idemo. Moram da razmislim."
     Neko vreme su ćutke išli. Kvatino ćutanje kao da je ličilo na kritiku, a nije mogao da se pobuni jer ništa nije rekla.
     Uputili su se ka dalekom zelenom uzvišenju, jer mislili su da je to breg sa koga će moći da imaju bolji pogled. No, dok su se približavali, Tobi je primetio da unutar brega takođe postoji svetlo, prelivajući se u bojama od plameno žute do crveno smeđe i jasno plave. Ponekad bi blesnula i smaragdno zelena, kao da se u dubini svetlosti bore među sobom.
     Iznenada se, bez ikakvog upozorenja, čitava litica nad njima zgrčila u agoniji, kao da nešto treba da se rodi. Sljuštio se čitav sloj, pucketajući i uvijajući se kao latica ogromnog cveta. Otkinuo se od osnove.
     Tobi je potrčao nazad, pokušavjaući da se skloni, ali sloj nije pao.
     Samo se zgusnuo, grčeći se po dužini a potom i po širini, skupljajući se uz mnogo stenjanja - a sve to vreme zračio je narandžastim svetlom, kao da ga iznutra peče neka nevidljiva vatra. Ivice su postale crvene a potom su se izvile, pokazujući smeđu unutrašnjost. Potom je počeo da puca, iz otvora su vrcale iskre veličine pesnice, i - krak! ceo sloj je nestao. Oštar udarni talas srušio je Tobija. Osećao se kao da ga je neko zveknuo motkom po čelu.
     #Peve ne može da traje.# Kvat nije bila ni najmanje uznemirena. #Kao što sam i mislila.#
     "Kuda je otišao?"
     #Nekud drugde.#
     "Zašto?"
     #Izgleda da sklop pevea održava osetljivu ravnotežu postojanja i trajanja.#
     "A? Znači, sve ovo ne može da traje dugo?"
     #U principu, ne. U praksi, to je kao tvoja koža. Deo se sljušti, a novi peve raste da ga zameni.#
     "Čudan način gradnje."
     #Takav je život.#
     Nisu ni primetili kada je sjaj oko njih jenjao. Sad je dopirao samo kroz oblake. U vazduhu se osećala hladnoća. "Izgleda da smo zasad završili", rekao je Tobi i seo na busen žute trave.
     Prošle su godine otkako je poslednji put trčao čitavog dana preko nepoznatog terena, i uprkos svim brigama koje su ga morile osećao se nerazumno dobro. Nije važno što je ostavio Porodicu, što mu svi već nedostaju. Osećao je prijatan bol u nogama i divlju glad u želucu.
     "Imaš sledovanje?"
     #Uvek ga nosim.#
     "I ja. Hajde da jedemo. Onda na spavanje. Pričaćemo posle."
     #Shvataš kakvim ozibljnim pravcem si pošao.#
     "Dabre. Osećam se dobro, prvi put posle dosta vremena."
     #Ne volim što tako malo razumem.#
     "Čudno - meni se baš to dopada, u ovom trenutku."









2. STISAK VREMENA
     Probudio se ošamućen. Šibo mu je mrmljala, tih glas koji mu je poigravao čitavim telom, masirajući mu mišiće i vibrirajući duž vlaknastih nervnih mreža.
     Probudi se. Volim te zbog onoga što si učinio i pomoći ću ti da se probiješ kroz ovo mesto. Mogu da budem i gruba i meka. Zbog tebe. Ali sada moraš da se probudiš, ma koliko voleo da ostaneš uronjen u sirup i pamuk.
     "Uff... dobro..."
     - tečno, palacajuće zadovoljstvo, meka tama, blagi vetrovi napolju, mirisna zadovoljstva u dubini, udari srca, oštar miris krvi iz ugrizene usne, sve brže dahtanje -
     Potisnuo je osećanja. Bila su prijatna, ali znao je da mora da se probudi. San? Bilo je nekako čvršće od toga...
     Ležao je ničice na sunđerastoj travi, raširenih ruku, bos, sa isključenim servo uređajima. Ranjiv. Dvaput je kucnuo jezikom po sekutiću i osetio da se servo uređaji bude. Čula, raširena zbog straže, skupila su se u poluloptu. Ništa čudno na ivicama, nikakve narandžaste mogućnosti za prevaru. Oružje puno energije, sveže napunjeno pre nego što je otišao sa 'Arga'.
     Može da se pokrene. Otac ga je odavno naučio da se pri buđenju ne miče, sve dok ne bude potpuno spreman za borbu. Podigao je desnu ruku...
     ...a ona nije htela da se makne. Ležala je dlanom naviše na glatkom, svežem vremenjaku. Povukao je jače. Mali pomak, gotovo ništa. Nespretno je seo, a ruka mu je ostala prilepljena za stenu. "Kvat."
     #Dobro jutro, mada ovde svetlo ne odgovara takvim opisima.#
     "Zalepio sam se. Hajde mi..."
     #Ne bih ti savetovala...#
     "To me drži."
     #Ipak...#
     Snažno je trgao. Desnica se oslobodila uz užasan zvuk kidanja - i uz blesak usijano belog bola. "Au!"
     Čitava nadlanica mu je bila oderana, otkrivajući crvenu mrežu golih mišića. Koža je ostala zalepljena za vremenjak. Već je počela da tamni, jer krv se zgrušavala na vazduhu.
     #Neprijatan sporedni efekat fizike. Trebalo je da predvidim...#
     Tobi je obgrlio ruku i počeo da psuje. Otvorio je medicinski džep, pretražio ga i stavio preko rane svenamenski zavoj. "Kako... šta..."
     #Trebalo je da shvatim. Kamen u peveu nije potpuno čvrst.#
     "Izgleda čvrst."
     #Sastoji se od zbijenih događaja, pretvorenih u masu. Ako ostaneš u dodiru sa njima dovoljno dugo, postaješ deo događaja.#
     "Kakvog događaja? Ta stvar je htela da me pojede."
     #Ne pripisuj fizičkim zakonima nekakve namere. Tvoja koža je postala deo pevea. Počela je da se stapa sa prostorom događanja od kojeg se sastoji ova materija.#
     "Hoćeš da kažeš da sve ovo može da nas upije, kao sunđer?"
     #Samo ako ostanemo dovoljno dugo u neposrednoj blizini - recimo, nekoliko atomskih slojeva daleko.#
     "To važi i za travu, i za vazduh?"
     #Ni slučajno. Oni su obična masa, jednostavan oblik materije.#
     Tobi je odmahnuo glavom. "Slušaj, hajde da pojedemo malo te obične materije. Mislim, sledovanja. Vrti mi se u glavi."
     Kvat mu je dobacila sledovanje. #Izgleda da vremenjak jede sve što se postavi uz njega, ali različitom brzinom. Go kamen - kao tamo gde si spustio ruku - upija brzo. Na drugim mestima nije tako - zato prašina i žive stvari mogu da opstanu. Sve je vrlo genijalno stvoreno.#
     Tobi ju je jedva slušao. Zavoj je bio živi sloj koji radi svoj posao, obnavljajući kožu. Već je osećao meškoljenje po nadlanici, jer penasti zeleni sloj skupljao je osušenu krv i stvarao pokožicu. No, bioinženjering Porodice - dok je postojao kao živa veština - nalagao je da su popravke najvažnije. Nega je bila nebitna, i zato je stezao zube od bola. Isključio je veći deo preko podkontrola, ali to je potrajalo. Bol može da bude i koristan kao podsetnik, i zato ga nije lako isključiti.
     Pojeo je deo sledovanja, nesigurno sedeći na travi, bezbedno daleko od svakog vremenjaka. Jutro ovde nije imalo veze sa izlaskom sunca, iako je u vazduhu bilo oštre svežine. Komadi stenja zračili su bledu svetlost koja se rasipala između stabala. Daleki visovi presijavali su se u raznim bojama. Kada su se oblaci u visini razdvojili, video je druge izvore svetlosti koji su se stapali i stvarali duge, strpljive struje.
     #Ovo svetlo izgleda potiče od zgušnjavanja diska oko crne rupe. Peve je zarobljava, a nose je očvrsli davni događaji.#
     "Drveću je izgleda dobra."
     #Zračenje diska je ovde prigušeno da bi se održao život. To ne može biti slučajno.#
     "Šta misliš, ko je ovo napravio?"
     #To ne znaju čak ni Filozofi. Suviše sam skromna da nagađam. Korišćenje tkanja prostor-vremena za gradnju je veština koja prevazilazi moju moć shvatanja.#
     "A mi?"
     #Vi? Primati?#
     "Zašto ne? Napravili smo 'Argo', nekada davno. I ne zaboravi Svećnjake."
     #Ne razumeš koliko je peve veći od toga.#
     "Hm. Obuzele su te velike ideje. Mene je obuzela odrana ruka."
     Tobi je to rekao u šali. Odavno je prestao da pokušava da razume otkuda potiču stvari. Biće dovoljno vremena za tu razonodu kada bude bio bezbedan. Ako se to uopšte desi.
     Kroz blistavi vazduh spuštala se ptica. Prva koju je video od Snegobara, iz vremena pre nego što je pala Citadela Bišop. Maške su smatrale ptice za sitnu vežbu u istrebljavanju i lako su ih obarale sa neba.
     Ova je bila mnogo veća od svega što je video u vazduhu, osim maški. Nije lepršala kao leptir, niti ponirala kao soko grabljivac, nego je ponosno lebdela u slojevima vazduha. Gledao ju je kao hvata nešto što nije uspeo da razabere. Zatim se zagnjurila u mlečnobeli pramen zgusnute pare, više plivajući nego leteći.
     Zapljusnuo ga je talas pokrenutog vazduha i osetio je iznenadnu jezu. Pokušao je da podigne ruku i ustanovio da ga ne sluša, da ne može ni da obori pogled. I grudi su mu se ukočile. Svi mišići bili su mu nepokretni. Potom je stvar nalik na prozirno staklo nestala i mogao je ponovo da diše. Ptica je proletela bez zvuka i bez ikakvog znaka brige. Tek izbliza je primetio da ima četiri krila i nesrazmerno veliku glavu. Žuta krila lupala su po sve jačem povetarcu, a vazduh se oko nje zgušnjavao. Vetrovi su se kovitlali. Atmosfera je poprimila boju nalik na mešavinu uglja i rđe.
     "Kvat!"
     #Čekaj. Proći će.#
     "Kakva klima", jedino je mogao da kaže Tobi.
     #Peve može da pređe u paru, čak i u tečnost, izgleda - ili je barem tako bilo rečeno u 'Uvodnom tekstu'. Meša se sa vazduhom. Pokušaj da ga ne udišeš.#
     Tobi je taman ponovo stekao kontrolu nad disanjem. Grudi su ga bolele. Kamen koji se pretvara u vazduh? Pokušao je da potisne bol u plućima.
     Pojavila se još jedna ptica, polako lepršajući po zgusnutom vetru. Tobi je sa divljenjem pratio njene vešte pokrete. "Ne znam za ovo mesto, bubetino. Ako moraš da proveravaš pre svakog udisaja..."
     Kvat je opalila u pticu. Raznela ju je na komade. Tobi je zapanjeno kriknuo. "Zašto si..."
     #Pogledaj je.#
     Tobi je našao delove tela u busenu žilave trave. Krv na sve strane, blistavo sjajna creva, kiseli zadah. Glava raznesena, sa otvorenim očima. A ispod lobanje blistave žice.
     "Prokletstvo! Ima delove maški."
     #One su je napravile. Vešto je prerušena.#
     "I to ovde."
     #Tačno. Mašine su se ubacile u peve Remize.#
     "A ja sam sve vreme mislio da smo bezbedni."
     #Tako mnogi misle. Pažljivo pregledaju posetioce kao što smo mi, u potrazi za mehaničkim špijunima, za mikroskopskim agentima, za samoširećim programima u ljudskim kompjuterima. Andros je rekao da su te mere efikasne.#
     "Duplo prokletstvo. Ta ptica je izgledala baš lepo."
     #Uznemiruje me to što mašine znaju kako da uklope organske oblike sa svojim.#
     "Radile su to i pre, sećaš se? Onaj ludi vođa na Adutu, onaj Vrhovnost - i njegova glava bila je puna ovakvih stvari."
     #Tačno. Trebalo je da iz toga izvedem zaključke.#
     "Ali ko bi pomislio? Čak i u ptici."
     #Učinilo mi se da nas predugo gleda.#
     "Ako je imala vremna da pošalje signal onima koji su je napravili..."
     #Baš tako. Kakve su šanse da nas maške nađu u lavirintima pevea?#
     "Hm. Zavisi koliko Sokaka postoji."
     #Možda neprebrojivo mnogo. Matematika ovog mesta zasićena je beskonačnostima.#
     Zasićena? Kvat je ponekad birala čudne reči. "A zavisi i od broja špijuna koje maške šalju."
     #Ova ptica svakako znači da su mašine veoma zainteresovane. Da te love.#
     "Mene? Ma hajde, moj otac bi voleo da me se dočepa, ali maške? Njima ja nisam važan."
     Kvat je zujala servo uređajima, kao da se nelagodno oseća. #Nesigurnost se menja. Čini mi se da moramo ponovo da iskoristimo osnovnu odliku pevea - skrovitost.#









3. STENA HAOSA
     "Iskoristiti" je značilo da se brzo kreću po nepoznatom terenu, tražeći otvore pora. Tobi je pomislio na strašna mesta gde peve ključa, otvoren, u zbrci koja izaziva mučninu, ali Kvat ih je smatrala najlepšim delima inteligencije koju je ikada srela.
     Tobi se trudio da shvati dok su trčali, preskačući komade vremenjaka. Ruka ga je i dalje strašno bolela i zato je pazio da brzo odskače, iz straha da će ga naizgled čvrsta stena odmah usisati. Kvat se tome škripavo, zveketavo nasmejala, ali njemu se nije činilo smešno.
     Deo problema bio je u tome što je Tobi stalno zamišljao vreme i prostor međusobno slepljene kako bi stvorili nešto po čemu se može hodati. Dobro, čovek je stalno svestan vremena. Onog naglašenog, jasnog sada koje deli poznatu, ali sve bleđu prošlost od nepoznate, avetinjske budućnosti. Ali kako se to može spojiti sa razdaljinom?
     "Vreme, pa, njega niko ne može da zaustavi, tačno? A prostor, to je ono što sprečava stvari da se sudare - pa šta oni imaju zajedničko?"
     Pokušavao je da podbode Kvat, ali ona je sve vrlo ozbiljno primala. Uporno mu je objašnjavala.
     Dok ju je slušao, Tobiju bi povremeno sinuo po neki nagoveštaj. Ljudi mogu da opažaju kako stvari nastaju, prasnu u opipljivoj čvrstini, a onda blede i nestaju u sećanju. Kvat je rekla da prostor-vreme, peve, sadrži pravo vreme, i da je prolaznost ljudskih opažanja samo iluzija karakteristična za živa bića.
     A kakve veze ima njihovo mišljenje, mračno je pomislio Tobi, kad su prisutni tako kratko? Njegov Aspekt Isak je otpevao drevnu pesmicu:
     Vreme se vuče al to mu je manir
     Ma sve je to plitko ko plehani tanjir...
     i zakikotao se od naopake veselosti.
     Prolazili su kraj ogromnih, praznih zidova vremenjaka, prosvetljenih iznutra. Ogromne kule su se kretale i pucketale od okolne energije, rastući kao trouglasto drveće. Neke kao da su mogle da svojom ogromnom energijom rascepe nebo i stresu zvezde. Kvat i Tobi su žurno prošli kraj njih. Nisu ni zastali pre nego što su se uputili u brojne zaokrete unutar lavirinta vremenjaka. Tobi je mislio da je na 'Argu' uspeo da očuva dobru kondiciju, ali bilo mu je teško čak i da stalno vidi Kvat. Pluća su ga pekla, a servo uređaji su se pregrevali.
     Naglo se zaustavio. "Kvat, pogrešio sam. Strašno sam pogrešio."
     #Kako?#
     "Pobegli smo od Porodice. Ona ptica - šta ako su maške zaposele čitavo ovo mesto?"
     #Veruješ da mašine progone ovde sve ljude?#
     "Bišopove svakako. Hajde."
     #Kuda?#
     "Vraćamo se."
     Sledećih nekoliko sati bio jevrlo zadovoljan sobom, jer su se vraćali. Kvat je ćutala. Posle nekog vremena Tobiju je postalo jasno zašto.
     "Uf... kuda sada?"
     #Ne znam.#
     "Došli smo ovuda, zar ne?"
     #Tako je.#
     "Spoj Sokaka bio je tu negde." Bregovi, drveće, nebo - sve se promenilo.
     #Peve je na spojevima Sokaka posebno stohastičan, jer to su čvorovi nestabilnosti.#
     Tobi se skljokao, ugašenog pogleda. "Znači, ne možemo da se vratimo?"
     #Na žalost.#
     Onda su opet pošli napred. Bilo je obeshrabrujuće tabanati opet istim predelom. Doduše, ponegde se bio i promenio, što je Tobija još više smračilo. Pobegao je od oca i pao ravno u zamku. Na mesto koje ne oprašta greške.
     Kvat se stalno osvrtala, proučavajući. Kada ju je upitao zašto, objasnila je. #Puštam stohastičnost - to jest slučaj - da radi za nas.#
     "Ovaj, ne razumem. Šta tražimo?"
     #Obavezujući slučaj.#
     "Meni to zvuči kao suprotnost." Teško je disao, jer lepljivi vazduh mu se zgušnjavao u grlu.
     #Jednom si mi pričao kako si rešio jednostavnu zagonetku. Evo je:#
     U čulima je ugledao nizove uparenih brojeva.

     1 100
     2 99
     3 43
     6 97
     5 96
     * *
     * *
     5 51

     "Pobrkala si. Zbir u svakom paru bi trebalo da je sto jedan. Ima ih pedeset, pa kad se pomnoži dobije se, ovaj, pet hiljada pedeset."
     #Tako je. Ali u ovom slučaju sam samo preraspodelila brojeve na slučajan način - ali sam ih sve zadržala, pa zbir ostaje četiri hiljade devetsto devedeset devet. Takav je i peve. Ono što je Andro nazvao Sokaci zapravo su podnivoi prostor-vremena, tuneli koji se slučajno otvaraju i zatvaraju. Ali ukupni zbir - četiri hiljade devetsto devedeset devet - ostaje isti. Ništa nije dobijeno ni izgubljeno.#
     "Ovaj, dobro. I čemu sve to?"
     #Peve je samodovoljan. No, stalna premeštanja Sokaka onemogućavaju kartiranje pevea. Oslanjanje na stohastičku prirodu Sokaka jedini je način da se oni zaštite.#
     "Maške ne mogu da nađu neki određeni Sokak jer se nikada ne nalazi dvaput na istom mestu?"
     #Niti u isto vreme.#
     "Krije se u vremenu, a ne u prostoru?"
     #U oboma - u peveu. Sokaci se razvijaju međusobnim uticajima. Pad jednog vremenjaka može to da pojača i unese nered. Kao što na planeti običan vetar u prolazu može da podstakne oluju. Mešanje Sokaka u peveu premešta ih u prostoru i vremenu. Nikakav matematički algoritam ne može da ih razreši niti da otkrije njihovo poreklo. Bezbednost je zasnovana na čvrstoj steni haosa.#
     Tobi je usporio, razmišljajući. Ljudi su se ovde krili. Davno, u vreme Komadanja. U vreme kada su se Bišopovi i sve ostale Porodice zakopali na planete radi zaštite, svesni da je maškama najbolje u svemiru.
     No, jedan deo čovečanstva pobegao je u haos pevea. Maške nisu mogle da kartiraju prostor nalik na špagete, pa nikada nisu mogle biti sigurne da su našle sve ljudske kolonije. Donekle je shvatao šta je Kvat mislila sa onom aritmetikom. No, sve je i dalje bilo uvrnuto - da je nered bezbedniji nego planete, i teži za rasplitanje nego učvorena bodljikava žica.
     Brojevi mogu da sadrže jednostavnu, prefinjenu veličanstvenost. Možda je najčudnije od svega to što stvarnost odražava ples brojeva. Zakoni teraju peve da se savija i učvoruje, zakoni koji vladaju promenljivom logikom haosa. U poređenju sa tom misterijom, maške su delovale gotovo bezazleno.
     "I kuda idemo?"
     #Napred. Što dalje idemo, put nam postaje sve zamršeniji.#
     "Kako ćemo se vratiti u Porodicu?"
     #Ne znam. Verujem da će i oni ući u ovaj lavirint.#
     "Za nama?"
     #Ne zaboravi Abrahama.#
     "Dabre. Hajde da prvo njega nađemo." Klimnuo je. Bolje se osećao kad je imao cilj. A ovo je zasad bilo bolje mesto nego da čuči na 'Argu'.
     #Ponašaš se u skladu sa odlikama svoje vrste.#
     Tobi je imao neprijatno osećanje da mu Kvat čita misli. "Kako to?"
     #U tvojem primatskom društvu često postoje obredna putovanja. Mladi ljudi odlaze na pohode u nepoznate zemlje. Doživljavaju pustolovine, mnogo nauče, vraćaju se preobraženi.#
     "Opet nas proučavaš?"
     #Uvek to radim.#
     Tobi se osećao krivim što uživa u ovome, pogotovo sada kada ne mogu da se vrate Porodici. "Nismo valjda tako prokleto predvidljivi!"
     #Uočavam sistem. Možda ti je bilo potrebno da pobegneš od oca, kako bi definisao samog sebe.#
     "Čuj, počinješ da se proseravaš."
     #Pokušavam da shvatim vrlo neobičnu vrstu.#
     "Ponekad je razumevanje samo zamka, bubetino." Tobi se nasmejao i prestao da razmišlja o teorijama. To je bio luksuz, nešto čime se bave ljudi u gradovima. Usmerio se na ritam trčanja.
     Posmatrao je predeo uz oprezno poštovanje, sada svestan da je potrebno vreme za uobličenje vremena. Oluje pevea stvaraju fine kanjone zbijenih trenutaka. Zbijanja i uvijanja stvaraju neizmerne zidove, padine od kojih ti se prevrne želudac, kutije-zamke zavijenih, nemih zidova.
     Kretanje po vrtoglavim strminama i preko iznenadnih pukotina bilo je iscrpljujuće. Kvat je imala neiscrpnu energiju, ali Tobiju je uskoro postalo teško. Stalno se osvrtao i tragao za poterom. Očeve reči pri poslednjem susretu stalno su mu odzvanjale u umu.
     Šibo je bila tu da ga teši, da utapa oštro sećanje svojim mekim prisustvom. Pevala je da ga razvedri i iznalazila mu mnoge razbibrige.
     Ipak, stalno je imao osećaj da je potera iza njih. Listovi su počeli da ga bole, i jedva je disao. Terao je sebe da drži korak sa ogromnom Kvat, koja se sa lakoćom kretala između hrpa šljunka i ogromnih stena.
     Konačno, kad je Tobi već bio sav preznojen, zastali su u podnožju strme litice. Kvat se spustila u opušteni položaj i kao da je istog časa zaspala, i to je bilo prvi put da je Tobi vidi da spava. Ili se možda, s ozbzirom na višestruke umove, samo smirila, puštajući da delovi njene ličnosti ostanu na straži.
     Litica nad njima bila je puna pukotina i ispupčenja koja su se pomaljala na površini kao suze od crnog gvožđa, a uz njih visoke kule bolesno žute boje. No, sama litica bila je glatka. Tobi je posmatrao svetlu šaru koja kao da je izbijala iz stene - nakrivljeni ponor u kome su ključali mehuri i niti. Prišao je da pogleda izbliza.
     Zagledao se u duboko polje po kome su poigravale senke. Trenutak sa nekog drugog mesta i iz drugog vremena, slika agonije. Usporeni mozaik ispuštao je prigušene zvuke, kao kad čelik struže po čeliku.
     Duboko u vremenjaku, rumeni, pulsirajući mehurovi padali su na zelenkaste stabljike i stezali ih sve dok iz zarumenjenih vrhova ne bi potekla tečnost. Nizovi slika izvirali suiz kamena kao da donose olakšanje.
     Tobi je gledao, zadivljen, i činilo mu se da je to bitka, pokolj stabljika, da su mehurovi grabljivci boje osušene krvi. Tek posle nekog vremena primetio je sitne, sive stabljike kako se prepliću posle svake bitke. Onda je shvatio da mehurovi nekako pomažu u parenju stabljika, ili da iz njih muzu narednu generaciju neodlučnih, tvrdoglavih mladih stabljika.
     No, i taj utisak nestao je kad je video bolesno žute mehurove kako se pojavljuju sa vrhova novih stabljika, narastajući kao da su od sapunice, i potom se pričvršćuju za donju stranu većih mehurova.
     Dok su to činili, kroz zid od vremenjaka dopirali su krici. Ličili su na poslednji glas malih ptica koje neko rastrže.
     Mozaik se nastavljao, neprekidni tok sila koje nije mogao da shvati, pun tihih pesama. Grubo kašljanje, krici bola, stakato, buboliko zujanje - ništa se nije ponavljalo, i ništa nije objašnjavalo šta se dešava.
     Tobi je tek tad uvideo da je besmisleno što pokušava da razume prizore. Prisustvovao je prolaznom događaju iz nekog drugog vremena, koji je pri tom drobio vremenjak. Drevni zapis pretopio se u maglu i nestao sa sunđeraste površine. Sve što je gledao nestalo je u tankom sloju koji se sljuštio, gotovo nevidljiv, nalik na tanku opnu koja deli budućnost od prošlosti.
     Setio se šta je govorila Kvat. Nije osobito voleo nauku - smatrao ju je za nekakvo strašno biće, ne ideju nego silu prirode, jer nikada nije sreo nijednog naučnika i nije znao kako oni izgledaju. Ovde je nauka zarobila vreme, sljuštila mnoge svakodnevne pojave i udesila da liči na nekakvu nestabilnu, promenljivu stvar. Životi su u njemu izgledali kao listanje stranica u knjizi.
     Nesigurno je posegnuo da pogladi površinu materije-događaja. Bila je hladna kao voda na jednom mestu, a vrela na drugom - opet nije bilo nikakve logike ni sistema. I to je bila osnovna činjenica: događaji koji prevazilaze ljudsku moć shvatanja, dospeli ovamo sa nepoznatih mesta.
     A onda je vremenjak pukao. Zagledao se u njega, siguran da su događaji ovde dvodimenzionalni, i da će svaki videti kao sloj koji se ljušti u tanku maglu.
     Iznenada je iz magle izronila jedna stabljika. Zanjihala se. Sa nje su poleteli komadići srebrnastog leda. Gumenasta stabljika je provirila iz vremenjaka, deblja od njegove ruke, i duža. Oslobodila se uz prasak i pala mu pred noge. Počela je da zavija, tiho i jasno. Poziv pun bola.
     Za njom su stizale druge. Navirale su iz vremenjaka kao da ih ovaj pljuje - vlažne, svetlucave, pretvorivši daleke slike u nešto smrdljivo i stvarno. Malo dalje s leve strane suknuo je mlaz tečnog opsidijana. Kristalisao se u vazduhu i pao, zvečeći. Ploče sive magle letele su mu nad glavom. Jedan mehur izrastao je iz vremenjaka i prikačio se na lebdeću kuglu vode. Stabljika je izbacila tamnoplavi gas, a mehur joj je odgovorio kovitlacem satenske vatre.
     Jezivo, neprirodno. Javila se Šibo.
     Seti se da je sve ovo po zakonima, fizičkim zakonima. Ovo su zarobljeni događaji sa nekog drugog mesta u peveu. Treba da ih istražimo.
     "Uf..." Vrtelo mu se u glavi. "Zašto?"
     Tako ćemo saznati šta još vreba u peveu. Ne možemo stići na sva mesta.
     "Mislim da to ne bih ni hteo", šapnuo je.
     Ne budi kukavica!
     "Izgleda čudno... opasno."
     Idi napred. Kada sam bila od krvi i mesa nikad se nisam plašila.
     "Ne, nismo se razumeli. Samo sam rekao..."
     Htela sam da saznam što više o svetu. To je jedini pametan način da ostaneš živ. Veruj mi, znam koliko mrtav možeš biti iznutra ako te nešto sprečava - ako prestaneš da pokušavaš, da učiš, da se menjaš.
     "Šibo... Ja ne..."
     Kukavice. Otvori se pred tim!
     Prišao je bliže.
     Crno-plavi plamen suknuo je ka njemu pre nego što je stigao da se pomeri. Bio je topao i mek i poželeo je još malo njegovog prijatnog dodira. Osećao se nelagodno, ali u njemu su se borili različiti porivi. Pojavila se Šibina Ličnost, ogromna, i izbrisala opreznost svilastom, umirujućom radoznalošću.
     Moramo da istražimo ovo mesto. Mislim da je divno. Imao si pravo što si došao ovamo.
     "Zapravo nisam. Samo sam..."
     Reči su nestale. Šibo je želela da istažuje taj neobičan, meki plamen, i on se sagnuo i zagnjurio šake u crvenkastu masu.
     Sveže i glatko. Uopšte nije bilo vatra. Sada je bilo još prijatnije. Toliko da je zagnjurio unutra ruke do ramena, pa i lice. Ispunili su ga mirisi - slatki i meki.
     Tako prijatno. Tako primamljivo.
     A onda se setio onih zabava što stvaraju zavisnost... tamo pozadi... u sivom gradu... iz kojeg je otišao. Bilo je tu nečeg važnog.
     Ta stvar mu je milela po čitavom licu. Trgao se nazad. Zagrebao ju je otežalim rukama. Nije silazila, pretvorila se u lepljivu užad. Niti su mu se zavlačile u usta, oči, nos. Grabio ih je i čupao. Nozdrve mu je ispunio grozan zadah: mirisi nalik na osećanja - ljutita, osvetoljubiva, pakosna, grešna ljubav.
     Povukao je lepljivu nit, boreći se protiv talasa nejasnih, ali oštrih osećanja. Odbacio je meku, prijatnu gipkost i istog časa zažalio. Nalet žaljenja bio je jak i neobično gorak. Šibo je uspela da dopre do njega.
     Skloni se! Brzo!
     I već je bio daleko, žurno se teturajući, delom pun žaljenja, delom uplašen.
     "Šta je to bilo?"
     Neka vrsta parazita. Prilično prefinjen.
     "Ti si mi rekla da to učinim."
     Samo sam predložila. Ja ne mogu ništa da radim.
     Njen uvređeni ton ga je iznervirao. "Ti si me gurnula, prokletstvo, naterala si me..."
     U žurbi je naleteo na Kvat. Dok je ustajao, ona mu je poslala jedan od onih neobičnih, isprekidanih talasa koji su ga po nečemu podsećali na ljudski smeh.
     #Uplašio si se ribe?# Propustila je čitavu dramu.
     "Ove su prilično gadne", nespretno se izvlačio.
     Sad je shvatio da se sve događalo iznutra. Grozničavi talasi suprotstavljenih osećanja poigravali su mu preko kože, tamo gde je bio u dodiru sa satenom. Nova pokožica na nadlanici ranjene ruke poslala mu je isprekidano osećanje zadovoljstva, kao da su čitavu površinu poljubila velika, meka usta.
     #Sve ovde je takvo.#









4. NESMIRENI POKRET
     Trčali su do iznemoglosti, ali blago svetlo nikako nije jenjavalo.
     Nisu se nalazili na planeti koja rotira, pa se dan i noć nisu smenjivali. Stalni sjaj dopirao je iz izloženih delova vremenjaka, bacajući senke preko zelenog i žutog lišća. Tobi je išao sve dok više nije mogao da podigne čizmu sa zemlje, i tad su se zaustavili i zaspali. I dalje nije bilo traga ni od koga drugog. Niti od potere.
     Probudio se kad je čuo Šibo kako peva. Reči su se slagale u nežnu ali upornu melodiju, laku i vedru. Shvatio je da su mu oči otvorene, ali da ne vidi ništa.
     Žmirnuo je da povrati vid. Kvrgavo drveće, trbušasti oblaci, stenje - vid je zatreperio i ustalio se. Seo je, uznemiren. Ništa preteće u okolini. Vetar je šuštao kroz žilavo grmlje. Sumporasta svetlost poigravala je po maglovitoj močvari zdesna.
     Nije bilo nikakvog razloga da ona preuzme njegova čula. "Šta..."
     Morala sam malo da iziđem. Ti si duboko spavao, pa...
     "Dabre, a sad sam budan. I to ne zahvaljujući tebi."
     Posle tvoje jučerašnje nezgode, mislila sam da bi ti dobro došlo malo pomoći.
     "Nezgode? A, onaj tamni plamen? Pa ti si htela da pogledaš izbliza."
     Loše si zapamtio. Upozorila sam te kad si već bio do grla u...
     "E, ja se sećam drugačije. Ti si mi sela za vrat i gurala me sve vreme, htela si da ih dodirneš."
     Pripisuješ mi svoje porive.
     "Nije nego. Zanimalo me je šta je to, naravno, ali..."
     Hajde da se ne svađamo. Pobegli smo neozleđeni - zajedno. To je najvažnije. Dok god ostanemo zajedno i na oprezu, čak i na ovako čudnim i divnim mestima možemo biti bezbedni.
     Zaškrgutao je zubima na ovu lekciju, ali je oćutao. Kad bi nastavio da se ubeđuje, ona bi nastavila da priča, a njemu je sad bila potrebna unutrašnja tišina, da malo razmisli. Sam.
     Osetio je zov prirode. Dok je zakopavao rezultat, da ga ne bi otkrili po mirisu, Šibo se ponovo javila. Potisnuo ju je nazad - kao da je gurao kameni zid. Ćutke se upirao, kriveći usta, a onda je doživeo šok: nije mogao da je se oslobodi. Sada će uvek biti tu, tik iza njegovih očiju.
     Zašto ne želiš moju pomoć?
     "Zašto? Sad više nemam izbora."
     Suviše si mlad da bi uspeo bez moje pomoći.
     "Kako bi bilo da o tome ja odlučim?"
     Eto vidiš. Mogao bi da doneseš i loše odluke, samo da znaš.
     "Barem će biti moje."
     Mi smo tako bliski. Nemoj me terati.
     Nešto u toj 'bliskosti' zvučalo je neprijatno, ali nije mogao da objasni zašto.
     - lepljivo osećanje vlažnog pritiska, gusti vazduh koji nikako ne izlazi iz otežalih pluća, tečnost koja se uliva kroz nos i uši i usta, zmijasto osećanje magle, tako slatko, tako slatko -
     Kada je povratio ritam disanja, oteturao se nazad do Kvat. Već je podgrejala deo hrane koju je nosila za njega.
     Zaboravio je na Šibo. Mirisna slast tople, masne hrane potisnula je njeno prisustvo iz čitave svesti. Što je bilo olakšanje. Visila je u njemu već danima, teška kao mokra čizma. Shvatio je to tek kad je sad bila potisnuta.
     #Ritao si se i govorio u snu.#
     "Aha. Valjda sam sanjao."
     #Bilo je nešto više.#
     "Otkud ti znaš?"
     #Tvoja vrsta mnogo pokazuje facijalnim signalima - čudan metod, mi ga ne koristimo.#
     "Čitaš mi lice dok spavam?"
     #Stalno ga čitam. To je osnovno da bi se razumeli ljudi. Digitalizujem tvoj lik, a onda ga upoređujem sa prethodnim merenjima.#
     "Merenjima čega?"
     #Uglova i amplituda prevoja kože, bojom, gustinom obrva, krivinama usta i očiju.#
     "Pobogu! Baš naporno radiš."
     #Samo isto što i ti.#
     "Nebre, ja samo pogledam čoveka i znam - hej, hoćeš da kažeš da i ja tako saznajem šta ljudi osećaju?"
     #Naravno. Ali konstruisan si tako da nisi svestan tog posla.#
     "A ti jeste?"
     #Ako želim.#
     "A ako ne želiš?"
     #Obično predajem zadatak.#
     Tobi je znao da su misli zapravo mreža električnih impulsa, poigravanje atoma koji prenose poruke. Ali da li su njegove misli samo to? Pogledao je Kvat, ne znajući šta da kaže.
     #Već neko vreme primećujem signale koji ti prelaze preko lica. Pogotovo u ovakvim trenucima.#
     "To je zbog Šibo."
     #Ne prija ti njeno prisustvo.#
     "Pa..."
     #Pošto si mužjak, uvek nosiš sa sobom dozu gneva, grubosti i gustine. Uvek si u nemirnom pokretu, gonjen androgenima. Moralne pogreške su ti najčešće brze i grube.#
     "Hej, pa nisam valjda takav."
     #Ženke - a taj pojam se odnosi i na mene, makar samo otprilike - nose kod vas primata stalnu osetljivost odgovora. To je ugrađeno u čvrstu stabilnost i samodovoljnost. Vaše ženke pune su iščekivnja, spremne na čekanje, usporene estrogenima. Njihove greške svode se na nepomičnost, na lice trajanja.#
     "Ma hajde. To je tako uprošćeno. Pobogu, često se osećam smireno i staloženo - samo u poslednje vreme nije bivalo tako. A gle Besen. Ona je ponekad gora od mene, kad je izazoveš."
     #Vaš rod se koleba između te dve krajnosti - što ima veliku vrednost u opstanku, i zato se ponavlja ponovo i ponovo kod svakog višeg oblika. Ali česta pojava sive ne znači da ne postoje bela i crna.#
     "Ti si kanda obuzeta seksom, bubetino", rekao je Tobi, ali bez lakoće.
     #Vaša seksualna geometrija uobličava vaše shvatanje sveta - saradnja između mužjaka i ženke, slika obojena napetošću. Muškarac naginje invaziji. Žena koristi prednosti skrivenog, nikada sasvim dokučenog, grotla narastajuće tame. To je strategija tvoje vrste. Stapanje te dve krajnosti u tako mladom umu kao što je tvoj može da dovede do ozbiljne neravnoteže.#
     "Znači, to se dešava u meni?"
     #Verovatno.#
     "Šta da radim?"
     #To ne znam. Nemamo tehnologiju potrebnu za dva glavna leka. Koliko rauzmem vaše primatske umove, najbolji lek bi bio da se ojačaju neke tvoje karakterne osobine.#
     "Koje?"
     #Možda samopoštovanje. To je idiosinkretska sila koja postoji u svim ljudskim umovima. Pothranjuje večitu iluziju - da tvoja jedina ličnost vlada tvojim umom i čulima.#
     "Znači, ako izgradim to samopoštovanje...?"
     #Možda bi uspeo da odbraniš mesta koja napada Ličnost Šibo.#
     "Hmm." Bilo mu je teško da prati razgovor. Osećao je strepnju kad god bi pažljivo slušao Kvatine reči. Ali odmah bi ga zasvrbelo ležište za neki servo pa bi se počešao, ili bi zevnuo, ili bi čuo neki tihi zvuk iz čulne mreže. I odmah bi izgubio nit Kvatine priče.
     Kao da su ga cimale sve moguće sitnice, terajući ga da odvrati pažnju od ozbiljnog problema. "A drugi način..."
     #Nemamo opremu da valjano izvedemo...#
     "Dabre." Dubok uzdah. "Slušaj, srediću ja to sam."
     #Mislim da će se problem samo pogoršavati.#
     "Imamo mnogo drugih briga."
     #Bojim se da...#
     "Ostavi me na miru! I nju."
     Tobi je skočio, pun energije. Udaljio se, skupljajući čula kako bi prekinuo razgovor. Kvatine reči još su odjekivale u njemu. Uvek si u nemirnom pokretu, gonjen androgenima. Ljutito je šutnuo komad vremenjaka.
     Napio se vode iz izvora na koji je naišao. Voda je bila oštra i brza. Razbistrila mu je glavu i iznenada je shvatio da se probudio strašno lenj. Nelagodnost je nestala, ko zna zašto, i nije hteo da se pita ko je to izveo.
     Kad se vratio kod Kvat, jedan daleki vrh se odlomio i počeo da izbacuje svetlucave komadiće. Zamišljeno se osvrnuo unaokolo. "Znaš, trebalo bi da ovom damo ime."
     #Ne razumem.#
     "Možda niko još nije bio u ovom Sokaku. Sasvim moguće, jel'da?"
     #Moguće. Mada ljudi i ostali odavno nastanjuju ovu složenost.#
     "Koliko dugo?"
     #Prosvetljeni kažu barem nekoliko desetina hiljada tvojih godina starosti.#
     "Hm." Tobi je o istoriji razmišljao deleći je po Aspektima, a ne po godinama. Isak je bio iz kasnih Arkologija. Sirota, oštećena Zeno bila je još davnija. Istorija su ljudi, a ne brojevi. "Pa, ako smo prvi došli ovamo, moramo da damo svemu imena", nestrpljivo je rekao.
     #To je ljudski običaj?#
     "Mi kažemo tradicija. A i pravo."
     #Reč 'pravo' ovde nije odgovarajuća.#
     "Ma hajde. Možemo da iskoristimo neke od onih otmenih reči koje Aspekti i Lica stalno ponavljaju."
     Istog trenutka u um su mu navrle hrpe imena, naziva, i sve to uz odjeke srebrnastih sećanja. Grobnica Ištar. Palata Grand. Oltari Nevinosti. Prokleta Planina. Kasandrin most. Androskogin. Borovi Visovi. Dasadumakeag. Večni Mir. Tvin Piks. Izida. Maslinova gora. DoDeDi. Besni Slivnik.
     #Zašto svima daješ imena?# tiho je upitala Kvat.
     Tobi se trgao od njenog glasa. Sad je uvideo da je to ljudska taština, želja da se prisvoji i zadrži. Šibo mu je pomogla da vidi ono što svaki nomad dobro zna - da svet služi da ga vidiš i upotrebiš i pođeš dalje, kao deo toka i trke života. Davanje imena predelu ne uklapa se u to.
     "Pa... onda neka sami sebi daju imena."
     Ali osećao se osujećeno. Sakrio je to od Šibo. Ili je bar pokušao.









5. ČVRSTA ISKRA
     Uprkos strminama i neravnom tlu dobro su napredovali - šta god to značilo u izuvijanom peve-svetu koji je i dalje zbunjivao Tobija. Vazduh i stenje su se nekoliko puta zanjihali, kao kad gledaš stvari pod vodom, i osetio je mučninu.
     To je klima, rekla je Kvat. Peve se prilagođava upadu mase. Unutrašnje uvo mu je javljalo da je 'dole' stvar mišljenja, jer se menja kad god vremenjak zastenje i zbaci sloj ljuspica.
     Zašli su u vetrovitu pustinju. Neravno tlo se sve više izvijalo ka narandžastom nebu. Druga strana Sokaka bila je tako daleko da se nije mogla razabrati ni najjačim zumiranjem.
     "Veliko mesto. Gravitacija je tamo preko suprotna?"
     #Jeste. Mučnina koju osećamo potiče od plimnih izobličenja.#
     "Aha. Ali ima tu još nečega. Osećaš?"
     #Osećam da nas posmatraju.#
     "Dabre. Ne mogu da odredim odakle."
     #Osmatraju nas rasutim pristupom. To uznemiruje.#
     "Nisu maške, mislim. Ne miriše na njih."
     #Možda. Mašine su mudrije od nas.#
     "U nečemu, možda."
     #Da, u ponečemu.#
     Kvat je postajala nervozna. Govorila je sve manje i poigravala se nogama koje nije koristila.
     Postajalo je sve toplije, a onda iznenada hladno. Suvi vetar zvučao je kao tiha muzika. Promicali su sitni talasi pevea. Šaputavi glasovi bili su jasni ali tajanstveni, neljudski ali prijatni usamljenom uvu, duboko mirni pa ipak pokretni zajedno sa peveom.
     "Ovde sigurno nema mnogo vode", rekao je Tobi, pokušavajući da održi razgovor uprkos zajedničkoj nelagodnosti.
     #Tečna voda je retkost u galaksiji. U okolini Jedača se problem održanja naših organskih oblika samo pogoršava. Sigurna sam da je peve stvoren tako da vrlo efikasno prikuplja i čuva vodu.#
     "Misliš da je načinjen zbog nas? Mislim, ljudi?"
     #Ne. Većina planetnih životnih oblika ima istu osnovnu hemiju. Moja se ne razlikuje mnogo od tvoje.#
     "Jednom si pričala kako ste mešali gene sa još nekom vrstom, vrlo davno. Jesmo li to bili mi?"
     #Ne. Koristili smo viši oblik, sasvim sam sigurna.#
     "Oh, je l'? Koliko viši?"
     #Zapisi su nejasni. Ali ta veza nam je omogućila višu ravan razmišljanja. Mnogo naprednije nego kod jednoumnih oblika.#
     Tobi nije bio sasvim siguran šta u ovom slučaju znači 'napredno', i nije bio mnogo zadivljen mogućnošću da se teturaš okolo, ogromam, sav od metalnog kućišta i izraštaja kojima i nehotice rušiš stvari oko sebe.
     Ujutro je pokušavao da se brije, ali vazduh je isisavao vlagu iz vode i sapuna pre nego što bi stigao do pola. Suša je rasla, vazduh je ličio na sunđer.
     Strujanja promenjene gravitacije dovela su ih do područja punog zaostalih biljaka. Paparat u obliku vadičepa uvijala se u gustim spiralama svuda oko njih. Ogromni izdanci su se pružali da uhvate povremeno svetlo sa dalekih zidova pevea.
     #Reaguju na klimu pevea#, rekla je Kvat. #Spirala se bolje odupire istezanju i pritisku usled promena gravitacije.#
     Svaki vadičep predstavljao je umanjenu šumu. Spiralni listovi bili su prošarani zelenim i narandžastim, prikrivajući džepove i pukotine pune stvorenja koja su škljocala, štektala i zviždala, dobro zaklonjena matičnim drvetom. Pokušao je da iz zabave uhvati krilatog miša, ali zaradio je jedino odrani lakat jer je zagrabio samo vazduh.
     Baš je jeo neko divno, crveno voće kada je u čulima osetio ubod. Ne jak, više kao nabor. Potom mu je kroz čula jurnuo avetinjski klin. Otvorena inspekcija. Ni nalik na ono ranije nejasno osećanje da te izdaleka vreba nečiji pogled.
     Podigao je oči. Nešto dugo i kupasto lebdelo je visoko na žućkastom nebu.
     Poznavao je od ranije tu hladnu, nemilosrdnu silu.
     #Brzo!# povikala je Kvat i jurnula.
     Tobi je pošao za njom. Kad se Kvat kretala uzbrdo, to je bila poučna predstava o svođenju rada na najbitnije. Zavukli su se pod gusto drveće. Tobi je pokušavao da u trku prepozna nejasne tragove u čulima, a onda je kroz šumu odjeknuo tresak.
     Oboje su pali. Čula su mu odzvanjala. Drveće je padalo. Zasipala ih je kiša spiralnih izdanaka.
     #Samo lezi. Raširiću zaštitni ekran.#
     "Maške. Visoko gore."
     #Nekoliko malih obrisa. I jedan veliki.#
     "Prokletstvo!"
     #Nisu obični izviđači, kao ptica.#
     "Duplo prokletstvo!"
     #Ne valja ako su mašine upale u Sokake.#
     "Mora da su provalile."
     #Da, ali zašto baš sad? Pazi na način kretanja. Vidi se da pretražuju.#
     "Sećam se njihovih sistema i..." Osetio je u čulima da se nešto brzo približava.
     #Sada sam u lošijem položaju od tebe. Mene je lako pronaći.#
     "Kvat... pa to je Bogomoljka."
     Dugo ćutanje. Pokretne pruge na ivici čulnog polja.
     #Kilin mi je pričao o tom obliku. Maška višeg reda.#
     "I strašno opasna."
     Obris Bogomoljke kretao se neobično, u cik-cak. U jednom trenutku bi se skupila, kao da odlazi dalje niz Sokak - a potom bi je uhvatio kako se kreće obližnjim grebenom, napola skrivena svetlucavom stenom.
     #I drugi.#
     Manji oblici lebdeli su kroz paperjaste oblake. Jedan je gotovo okrznuo krošnju nad njima, naglo je skrenuo i nestao.
     "Mislili smo da smo ubili Bogomoljku na Snegobaru."
     #Nisam sigurna da maške višeg reda uopšte umiru.#
     "Razneli smo je na komade izduvnim mlazom 'Arga'!"
     #Mi smatramo da je ličnost vezana za telo. Kod maški nije tako.#
     "Pa, do sada je uspevalo kad smo ih komadali."
     #Shvati ovu pojavu, ako moraš, kao nekakvog rođaka one Bogomoljke koju si znao.#
     Tobi se nasmejao. "Maška sa rođacima?" Porodica je toliko ljudski pojam; maškama to nije potrebno. "Znači, misliš da je naišla ovamo, njuškajući..."
     #Izgleda. No, to nam nalaže ozbiljno preispitivanje svih pojmova.#
     "Moja Porodica, kad je pobegla sa Snegobara..."
     #Možda nije bilo onako kako je izgledalo.#
     "Možda je sve bilo nameštaljka?"
     #Dovelo vas je na svet gde sam ja zarobila Kilina.#
     "Misliš da je Bogomoljka htela da se to desi?"
     Kvat je povila noge i spustila se. Sad su im čulne mreže bile spojene, a njeni senzori, bolji od njegovih, pretraživali su nebo. #Ako jeste, zbog čega? Uz pomoć Prosvetljenih i Filozofa, pomogla sam vam da stignete do ovog mesta.#
     "Da, pa? Zašto bi maške želele da budemo tu?"
     #Podrazumevaš da mašine imaju samo jedan razlog, jedan cilj.#
     "Nikada nisam video da se u nečemu razlikuju."
     #To možda važi samo za niže oblike.#
     "Niže?"
     #One koje možeš da ubiješ.#
     "Dobro nam je išlo. Ostali smo živi."
     #Pretpostavljam da je više oblike nemoguće ubiti.#
     "Hm. Kao ovu Bogomoljku." Senoviti oblici su se primicali, klizeći preko bregova kao mrlje lebdećeg ulja.
     #Ako smo došli ovamo u sklopu nekog većeg cilja...#
     "Tada sav naš trud i opasnosti ne izgledaju više veličanstveni, je li?"
     #Čini mi se da je to preusko gledište. Vrlo primatsko.# Kvat je govorila vrlo hladnim glasom, učtivo prezrevši tako životinjski pristup.
     "Slušaj, šta hoće ta Bogomoljka?"
     #Svakako ne želi da nas samo ubije.#
     "Možda da nas skroz ubije?"
     #I to je verovatno odavno mogla da uradi.#
     "Pa šta onda hoće?"
     #Tebe, verovatno. Sve vas.#
     Tobi se namrštio. Preko krova od krošnji pala je senka. Brzo je prigušio sva čula. Uz zvučne prigušivače možeš sprečiti da se čuje čak i disanje. Ležao je pokriven hrpama spiralnog plavozelenog bilja koje ih je zasulo. Malo je podigao glavu, baš na vreme da vidi tanku žutu iskru kako zaokreće oko drveća. Zakačila je jedno stablo i poskočila, brujeći kao da priča sama sa sobom. Bila je veličine ljudske glave. Pri svakom sudaru postajala je sve tamnija, čak narandžasta. Prilazila je sve bliže - i bila je brža od njegovog oka.
     Pogodila je Kvat. Čitavo kućište prekrilo je crveno ugljevlje. Jedan komadić pao je na Tobija. Nagonski se zakotrljao, pokušavši da pobegne od bola. "Au!" Ugljevlje je brzo sagorevalo.
     Tobi je ležao potpuno nepomično. Senka je otišla dalje, a sa njom i bledi klin iz njegovih čula. Nejasna neprijatnost zgusnula se u snažan, prodoran bol u ruci. "Uf... Kvat?"
     Nikakvog odgovora. "Kvat!"
     #Tišina.#
     Dugo su nepomično ležali dok su vetrovi šibali visoke spiralne izdanke oko njih. Tobi je proveravao. Trgao se kad je pomerio levu ruku na određen način, i bilo mu je jasno da je slomljena. Blokirao je većinu nerava odatle, ali nije mogao sve. Ako bi isključio sav bol, izgubio bi i mogućnost da pokreće ruku.
     Kvat se pomerila. Polako, kao da okleva.
     Sve dotle je mislio samo na sebe i osetio se kriv kad je video koliko je ona oštećena. Sve je bilo sa one druge strane. "Jako boli?" Reči su zvučale glupo. Tri noge su landarale. Kroz kućište su štrčali šiljci od belog metala. Na sve strane curela je smeđa tečnost.
     #Blokirala sam centre za bol.#
     "Možeš li da hodaš?"
     #Delimično.#
     "Mogu li da ti pomognem?"
     #Da. Idi.#
     "A?" Tobi je nesigurno ustao i uhvatio je za rascepljenu golenicu. "Ni slučajno!"
     #Samo ću privlačiti vatru. Ti treba da odeš. Iziđi iz ovog Sokaka. Jedina zaštita ti je da se utopiš među ljude. Bogomoljki će tako biti teže da te nađe.#
     Tobi se namrštio. "Šta se promenilo, Kvat?"
     #Moja osećanja prema tebi svakako nisu, budi miran.#
     "Ali, ali šta..." Prekinuo je u pola reči, jer bojao se da će zaplakati.
     #Pošla sam sa tobom jer sam podozrevala da je tvoja zaštita od velike važnosti. Bogomoljka je to potvrdila.#
     "Zašto sam ja toliko važan?"
     #Pretpostavljam da si deo većeg plana.#
     "Prokletstvo, to je samo teorija!"
     #Moramo delovati u skladu sa mojim nesavršenim saznanjima.#
     "Kakva glupa, besmislena..."
     #Tvoj bes je razumljiv. Rauzmem šta time skrivaš. I ja tebe volim.#
     "Šta? Ja, ovaj..." Ostao je bez teksta.
     #Idi. Moraš ostati van njihovog domašaja dok ne saznamo nešto više.#
     "Ali, gde ćemo se naći? Ovo mesto je tako veliko, šta treba da radim?"
     #Sada moraš poći svojim putem. Idi.#
     "Prokletstvo! Neću."
     #Hoćeš.#









6. OPERACIJA UMA
     Sklupčao se u nekom senovitom udubljenju i bol je ponovo počeo. Širio se prema rebrima, i nije se iznenadio kad je ustanovio da su mu i tri rebra slomljena. Električna energija iskre pretvorila se u sitne udarne talase koji su lomili kosti i kidali kapilare.
     To mu je rekla dijagnostika. Činjenice su se pojavljivale pred levim okom kada je pritisnuo odgovarjauću dugmad. Sličice su bile jasne i čiste. Žuti prelomi, crveni krvni podlivi u ruci. 3D plavi špageti za mrežu kojom se prenosi bol.
     Pojavila su se i rešenja. Popravke na terenu nisu lake. Prizvao je dva retko korišćena Lica koja su se bacila na posao u dubini lobanje. Izmilila su iz cerebralnog korteksa u osnovnu mašineriju. Većina mozga sastoji se od kola za održavanje. Ne možeš svesno uticati na varenje hrane niti na otkucaje srca. Oni rade sami od sebe. A ne bi ni valjalo da se lako uplićeš, jer bi mogao samog sebe da raštimaš iz nemarnosti. No, popravka štete se može ubrzati, a njemu je baš to bilo potrebno.
     Oba Lica zašla su u operativne centre koji skupljaju stimulanse i prenose hranljive materije. Preuzeli su kontrolu. Znao je da rade kad je počeo da oseća peckanje u ruci. Kao da te neko golica iznutra, samo ti se od toga ne smeje. Zato je neko vreme plakao, i onda mu je bilo volje. Izmigoljio se napolje i ustanovio da mu je čitava leva strana prekrivena lepljivim znojem.
     Sa neba su se prolamale nove eksplozije, ali to je bilo daleko od njega i nije mu bilo važno. Sistemi su se trudili iz sve snage. Znao je da je opravka kostiju teška stvar, i pokušao je da spreči svest da se upliće u to.
     No, imao je o mnogo čemu da razmišlja i nije mogao dugo da se zadrži ni na čemu. Bolni šiljci probijali su mu se kroz svest i trzali ga. Potom bi sistemi uočili problem i neko vreme bi sve bilo u redu. Ipak, znojenje nije prestajalo.
     Onda su počeli snovi.
     Doduše, nisu bili snovi jer je sve vreme imao otvorene oči. Odvijali su se na mrežnjači, i nije mogao da ih zaustavi. Pokušao je da zatvori oči, ali trajali su i dalje.
     Vozio se u nečemu što je imalo točkove, ali je izgleda letelo. Neka žena mu je ponudila da ga poveze, i prošli su kroz uskovitlani vazduh i gibak, vreo kamen, i sada su hitali niz (ili možda uz) strmo, ravno jezero. Bilo je glatko i izgledalo je horizontalno, ali osećao je sopstvenu težinu duž kičme. No, jezero je bilo i nagnuto, pa su ubrzavali duž njega. Površina tamna kao gar penila se i talasala i mrmljala kao da sprema oluju, ali žena bi je svakih nekoliko minuta dotakla štapom, kao da isprobava snagu, i voda je uzvraćala čvrstim odzvanjanjem, kao kad čelik odjekne po granitu, bong bong.
     Šibo mu se nasmešila. Njeni oštri, sjajni zubi izbacivali su reči toliko prepletene sa smehom da nije mogao da ih razume, a nije bilo vremena da premišlja o njihovom značenju. Hitali su napred.
     To je dugo trajalo. Neki zubi su joj nedostajali, imala je dva uveta sa leve strane i nijedno sa desne, i nosila je samo haltere. To je izgledalo važno kad ju je prvi put video, ali sada je izgubilo na značenju zbog divljeg vetra koji ga je tresao, zbog ogromne brzine, zbog grčenja u ionako uznemirenom stomaku. "Živeli svi!" povikala je Šibo i udahnula iz raspršivača.
     "Živeo ja, u svakom slučaju", odgovorio je Tobi. I on je upotrebio raspršivač i osećao se čudno, ali i dalje se plašio.
     Nešto veliko udarilo je u crno jezero i izbacilo crni gejzir isprepletenih prstiju.
     "Uspećemo!" povikala je Šibo.
     Morala je da viče jer su drugi ljudi pokušavali da pričaju sa njim. Glasovi su dopirali sa neba, ali kad bi stigli do njega pretvarali su se u šapat.
     Umesto da se razbije u kapljice, crna voda se pretvorila u ravnu površinu. "Pusti mene", vikala je Šibo. Zdrobila je površinu u masu opiljaka kao od liskuna. "Vidiš?"
     - i našao se na otvorenom, kotrljajući se niz brdo. Razbio je koleno o kamen i udahnuo prašinu. Gušio se. Kašljao je. Ovo je bila stvarnost, a ne san. Pogledao je uzbrdo i ugledao visoku travu, zdrobljenu tamo gde je ležao okupan sopstvenim znojem. Nešto ga je nateralo da ustane, zatetura se i padne ovamo, potpuno izložen. Otpuzao je nazad što je brže mogao.
     Sada ga je koleno bolelo jače nego ruka ili rebra. To je bio dobar znak, pod uslovom da povreda nije ozbiljna. Našao je mesto gde je do maločas ležao. Bilo je vlažno i zaudaralo je.
     Koleno je izgleda bilo u redu. Nesigurno se odvukao do potoka i oprao se prvi put za - dva? tri? - dana. Nije mogao da odredi. Unutrašnji monitori su mu napisali: ukupno 2,46 dana. Nemoguće je tačno odrediti kada svetlo dolazi i nestaje kao nestabilno vreme. Upitao se kako se šuma prilagođava takvom ritmu.
     Neko vreme je samo ležao kraj potoka, bez snage za išta drugo. Čvrsta činjenica je stajala tačno pred njim i nije mu davala mira. Sada je znao šta treba da učini i znao je da je Kvat imala pravo. Šibo ga je sprečavala da to uvidi. Način na koji ga je sprečavala da primećuje druge stvari. Zabavljala ga je unutršanjim spektaklima koji su postajali sve divljiji.
     Oštećenje i popravka nekako su oštetili i nju. Barem zasad. Što je značilo da to mora da učini sada, inače će stalno misliti na nešto drugo što treba da uradi ili će ga možda škripanje u zglobu ili čudan svrab sprečiti da počne, a posle više nikada neće uspeti. Možda ni čitavog života.
     Otpuzao je nazad u zaklonjenu rupu i izvadio terenski komplet. Alati nisu bili predviđeni za ovaj posao. Imao je mušku i žensku utičnicu, sićušne produžetke za umetanje i odvrtače raznih oblika, ali ništa specijalizovano. A sve će morati da radi iza leđa. Rukovodiće se pipanjem, sedeći, mada će želeti da legne.
     Ti ne želiš da to uradiš.
     Nije joj odgovorio. Male, promenljive vrhove bilo je teško uhvatiti na pravi način. Prsti su mu bili predebeli i nespretni. Ispustio je jedan vrh i morao je da ga traži po prašini i da ga čisti. Čak nije mogao ni sve instrumente da drži poređane kako treba.
     Toliko sam učinila za tebe. Ti i ja radimo zajedno. Tvoja ženska strana stopila se sa mnom.
     Vrhovi nikako nisu hteli da se nameste. Poređao ih je i ubacivao alatke u držače. Nisu savršeno pasovali, ali poslužiće.
     Toliko toga još mogu da te naučim. Kad bi mi samo dao vremena. Mogu sjajno da te savetujem kako da se snađeš na ovom mestu. Sam si. Potrebna sam ti.
     Bilo mu je teško da dosegne do potiljka. Oslanjao se na gotovo beskorisnu levu ruku. Bol koji se širio po njoj govorio mu je da to nije baš dobra ideja. Ona Lica koja su radila na popravci slala su sitne šiljke upozorenja pravo u cerebralni korteks. Bodeži žalosnog bola/besa, nalik na osećanja insekata. Ali morao je tako.
     Možemo tako lepo da se zabavljamo! Pokazala sam ti svoju prošlost. Čitav moj svet. Zar to nije dovoljno?
     "Ne treba mi tvoj svet."
     Progunđao je to kroz stegnute zube. Govorila je sve brže i brže dok je on nameštao produžetak na kičmeni prorez. Sada su ga ispunjavale slike. Ruševine u crvenkastoj senci. Olupine maški po poljima Snegobara. Ukusi ljutih jela, miris svežeg proleća, smeh iz kamenog prolaza.
     Prosekao je kožu oko proreza da bi imao više mesta. Sada će morati da radi rukovodeći se samo pipanjem. Slike koje su mu igrale u očima bile su isprekidane, ubrzane, i pucketale su od naopake žurbe.
     Ovim izdaješ oca. On me je namestio ovde. Trebalo je da te vodim. Da ti pomognem! A ti si se okomio na mene, odbacuješ me...
     Otvorio je prorez. Napipao je mikro. Žurne slike postale su iskrzane i tačkaste.
     Ličnost ne može dugo da ostane zatvorena u čipu. Znaš to. Smanjiću se. Delovi mene će nestati! Pretvoriću se u Aspekta ako ne budem u stalnoj upotrebi.
     Alatke su bile pogrešne, i nije znao da li će oštetiti čip. Prorez je bio proširen da bi primio Ličnost. Čitači su zbijeni na jednomolekulski sloj oko čipa. Postojao je način da se čitači izvade bez ljuštenja, ali za to mu je trebalo mnogo više alata, čak i kad bi video šta radi.
     Ne smeš! toliko sam učinila za tebe. Čitava ženska strana tvoje ličnosti - ja sam je otvorila. Učinila sam te toliko zrelijim.
     "Dabre. Toliko sam zreo da sam ostao sasvim sam ovde, izubijan, i niko iz Porodice ne može da me nađe i pomogne mi."
     Nisam te ja naterala na sve to. Ne možeš izbeći krivicu što si pobegao od svog oca. To nisam ja učinila!
     Pažljivo je opipavao. Činilo mu se da je dobro namestio vrhove, ali nije mogao da bude siguran. Morali su da se uklope u pretrpane prijemnike na ivici utičnice.
     Molim te! Neću se više sećati i neću misliti dok mi ti ne dozvoliš. Samo sam, ne znaš kako je to, morala sam...
     Pokušao je. Blago je povukao jedan vrh, i ovaj je držao. Nije znao šta bi se desilo kad bi izvukao samo deo čipa. Ona je bila čvrsto prepletena sa njim preko hardvera u bazi lobanje. Da li će deo nje ostati sa njim i kada bude izvadio čip? Nije znao.
     Uradiću sve što želiš!
     Nije bilo smisla čekati. Čvrsto je uhvatio sve vrhove i duboko udahnuo.
     Čekaj! Molim te!
     U jednom dugom, strašnom trenutku nije mogao da se pomeri. Ukočila mu je sve mišiće, i osećao je kako ga svom snagom zapljuskuje njen gnev.
     Nekada je bila divna žena, a ovakav život ju je pretvorio u nešto drugo. Mnogo je teže nositi Ličnost nego Aspekta, ali između njih se desilo još nešto. Nešto baš između njih, nekakvo mešanje ljudi. Možda nijedno od njih nije krivo zbog toga, ali ostaje činjenica da je do toga došlo.
     Nije znao hoće li se prava Šibo ikada ponovo pojaviti kao Ličnost, ali to sada nije bilo važno, i u trenutku bliskog dodidra to joj je i rekao, ne rečima nego talasom žaljenja.
     Dva otkucaja srca. A onda je stigao njen odgovor.
     Zapljusnuo ga je njen gnev. Desna ruka mu se tresla. Prsti su postali neosetljivi. Jedva je držao vrhove. I dah mu se zaustavio.
     Brzo je delovala, sve je pokušavala. Stegla mu je sve sfinktere, osećao je bol u mošnicama. Po koži mu je puzala nervozna energija. Grudi su mu se zamrzle. Šaka je landarala, prsti se ukočili, mišići se zgrčili.
     Naterao je sebe da opusti desnu ruku i da oslobodi zglob. Jednim trzajem mišića vratio je napetost njoj i pokrenuo se.
     Iščupao je alatke sa sva četiri kvadranta. Uspešno.
     Ne ne možeš ja te volim volim Kilina volim sve vas nemoj me isključiti molim te molim te ne mogu ne mogu ne mogu ne mogu ne mogu ne mogu
     Prineo je ruku očima, sa sve krvavim vrhovima i komadićima kože. Čitavo telo mu je drhtalo kao da je jedan jedini mišić. Divlji trzaji, od kojih su se kapi znoja razletale na sve strane. Pluća su ga pekla kao da je dugo bio pod vodom.
     Vlažna šuma oko njega ležala je na kraju dugog, tamnog tunela, a crvene muve zujale su duž zidova.
     Zatvarao se, udaljavao. Sve tamniji.
     Pao je naglavačke u tunel.









7. OKVIRI
     U jednom okviru pokazatelja, Klin se kovitla ogromnom ugaonom brzinom, hitajući na samoj ivici brzine svetlosti.
     U drugom, matematičkom okviru, stoji nepokretno u geometrijskoj višesturkosti. Miran i nem. Oko njega se stiču linije ispresavijanog prostor-vremena.
     Tako gledano, uprkos ogromnim pomacima i moćnim silama, Klin je ostrvo smirene stabilnosti. Gravitaciono zračenje iz crne rupe svetluca oko njegovih nejasnih obrisa.
     Talasi poskakuju. Spori i laki. Torzioni napon poigrava kao nežna paučina duž glatkih, pulsirajućih ispupčenja.
     Taj pritisak čuva Klin od svih rasipanja. Tako traje tokom perioda čija dužina - ili trajanje - zavise od lokalne geometrije posmatrača.
     U nekom drugom okviru pokazatelja, Klin je uhvaćen u beskonačnu, divlju borbu protiv crne rupe.
     Sile se upinju. Jedač želi da jede. Klin se zaglavljuje između Jedačevih vilica. Drži ih otvorene. Nalazi izlaz. Spasava se.
     I sve to je tačno.
     Sve je samo okvir. Istina je suma svih okvira.
     Niz linije magnetnog polja koje opasuju Klin, elastične ali neprekidne, putuju talasići ustalasane složenosti. Nose informacije na jedini način koji može da prodre kroz začvoreno tkanje Klina.
     Duž tih tankih niti - žilavih, izuvijanih žila kucavica - mehanička civilizacija razgovara sa svojim izaslanikom. Mašinske inteligencije sakupljaju se u pakete, stvarajući kližuće nizove podataka. Tako lebde nad površinom ogromnog diska, u večitoj izmaglici snažnog zračenja. Ti lebdeći umovi koriste zaštitu od keramike i metala.
     Talasanjem linija magnetnog polja razgovaraju sa svojim izaslanikom. Šuplji glasovi niz ogroman bunar.
     Na dnu ih čuje usamljeno stvorenje. Odgovara. Uvek u raskoraku, izaslanik mora i da raspravlja i da deluje. Pošto je ponovo podelio svoju inteligenciju, svakom od ovih zadataka dodeljuje po jedan deo.
     On ne uživa kao njegovi gospodari, koji lebde u veličanstvenoj izdvojenosti. On mora da trpi struganje i drobljenje predela unutar Klina. Da traži, uvek da traži.
     Svi učesnici u raspravi misle brzinom svetlosti. No, njihovi glasovi ne mogu da pobegnu od porekla, niti od predrasuda svoje vrste.

     Ti/ja sam ispitao ogroman raspon pristupa i prostora, (A ). Ali ništa nisi našao!
     Otkrio sam bogatstvo primatske kulture!
     To ti nije bio zadatak, (A ).
     To dobro znam. Naši drevni podaci pokazuju da postoje posebni primati, nosioci poruka. Njih sam tražio. Ali teško ih je razlikovati od ovdašnjih hordi primata.
     Toliko ih ima? Kriju se od nas?
     Boje nas se - sasvim opravdano, mislim.
     Traži te posebne nosioce poruke! Da se okonča sa tim.
     Ovde su prostori neprebrojni.
     Nastavi. Osiguraj minimum od tri genetska sloja koji su mi/nam potrebni.
     Imamo osnovne biološke podatke najstarije generacije, 'dede'. Ali priroda šifrovane poruke zahteva tri generacije. Direktno biološko nasleđe.
     Nasleđa kažu da mi/nam je potrebna puna analiza. To zahteva potpune i čitljive kopije.
     Ne slažem se. Mogu da budu i mrtvi.
     Pažljivo sam ispitivao sve skroz mrtve. Moje podjedinice su isto pažljive. Neću propustiti karakteristike određenog primata koga tražimo, onog najmlađeg. Poznajem ga.
     Sa njihove planete?
     Poslužio je pri osiguranju jedinke-oca kada sam hteo da ga zarobim.
     Nadam se da ćeš biti uspešniji sada/ovde.
     Ti/mi nestajemo iz tvog/našeg vidnog polja. Da li Klin oštećuje?
     Odredio sam ovdašnje promene, ali postoji neobično osećanje u pozadini. Još nešto vreba u ovdašnjim prolazima.
     Šta to? Imam/imamo izveštaje od ranijih jedinica poslatih u Klin. Uvek su nestajale bez traga.
     Ne znam kako da opišem. Slabo, drhtavo prisustvo tik van mojih polja. Ali ne može se lokalizovati.
     Odjek.
     Mislim da nije. Dolazi odasvud, ali ne ponavlja ono što ja emitujem. Nelagodno se osećam.
     Smiri reakcije. Seti se da ti/mi deluješ za sve nas/mene.
     Ovo nije vreme za oklevanje.
     Pobij ih sve ako možeš. Treba okončati taj problem.
     Skroz sam ubio mnoge. Moji faktori su prezasićeni. Kakvo bogatstvo saznanja i uživanja!
     Zaboravi to tvoje/naše naopako osećanje lepote! Još nikad nije tako snažna jedinica prodrla tako duboko u Klin. Upoznaj ih, da. Onda okončaj sa tim parazitima u njihovoj poslednjoj jazbini.
     Istrebi ih!
     Pokoravam se.









Peti deo: ZLOKOBNE PAŽNJE









1. BOL VEČNOSTI
     Tobi se probudio umoran, ali čist. Dugo je spavao. Ruka ga je sada manje bolela. Bol je i dalje bio tu, ali kao da je polako jenjavao.
     Šibo nije bilo.
     Nosio je njen čip u torbici. Sada je potražio delove nje. Lebdeo je preko mračnih pukotina u kojima Aspekti provode zbijeni polu-život. Zagledao je police sa Licima.
     Sivi prolazi zijali su pred njim. Isak i Zeno i ostali su ga dozivali, želeći da razgovaraju o Šibo. Oni uvek hoće da razgovaraju. O bilo čemu. Ali od Šibo nije bilo ni traga.
     Znao je da delići i dalje mogu da budu negde duboko u njemu. Ličnost je po prirodi rasuta i teško ju je uhvatiti. Zato će morati pažljivo da posmatra. Raniji znaci - promene raspoloženja, odvraćanje pažnje, otvoreno preuzimanje čula - bivali su postepeno sve jasniji. Ako je nešto od nje ostalo unutra, biće veoma oprezno.
     Ustao je, osećajući da mu zglobovi škripe. Sve ga je bolelo. Bio je umoran do kostiju, i to san nije mogao da ukloni.
     Nikakvih upozorenja u čulima. Proširio ih je kao plavi mehur i uhvatio samo šuškanje šume i tamne oblake. Vreme je da se vrati na posao.
     Godine discipline u Porodici naučile su ga da sluša naređenja i kad mu se ne dopadaju. Kad mu je Kvat rekla da ode, to je imalo snagu naređenja.
     Poslušao ju je bez razmišljanja. Uostalom, razmišljanje je luksuz kada život zavisi od brzine, skrivanja i tihih veština.
     Pošao je, skupivši čula u polukuglu jedva dužu od ruke. To mu praktično nije ostavljalo vremena da se brani od onih iskri koje su pogodile Kvat. Ali nadao se da će ga tako teže naći.
     Kada je stigao do sledećeg vrha brega, okrenuo se nazad. Nejasni oblici, nalik na lišće nošeno vetrom. Kvat. Kvat. Strašno je želeo da je pozove.
     U šumi su poigravale nove žute iskre. Druge su lebdele daleko napred, blizu zakrivljenog zida Sokaka. Tamo gde je ostavio Kvat nešto je ispaljivalo belo usijane munje.
     Tobi je znao koliko bi bilo glupo da pozove Kvat, ali želja da to učini bila je gotovo nesavladiva. Konačno se okrenuo i sav se usmerio na trčanje.
     Prošlo je neko vreme dok nije shvatio da plače. Tokom dugih potera sa Porodicom na Snegobaru, nikada nije bio usamljen. Sada je postao svestan bolnog očajanja svoje sudbine i nije mogao da zaustavi naviranje bola. Nije imao ni Kvat, ni Porodicu, samo običan, prazan beg.
     Šta će Kilin misliti? Naterao je sebe da stane i da se smiri, sve dok suze nisu stale. Morao je da se drži običaja Bišopovih. Čak i ovde, iako je sam. Možda naročito ovde.
     Naišao je na područje golog kamena. Hoće li tu biti suviše izložen? Prljavosivi oblaci spuštali su se do zemlje i naglo se dizali, kao da ih odnosi neki div. Ali ovde nije bilo letećih oblika koji lebde, jedva vidljivi, kao kad nešto primetiš uglom oka. I zato je nastavio.
     Nešto je došlo preko udaljenog vrha i usmerilo se ka njemu. Pucao je, ali je promašio i to mu je sledećeg časa opržilo čitavu desnu stranu. Drugi Tobijev hitac, kad je već padao, uspeo je da obori tu stvar. Brza, zujava lopta plamena. Nešto malecko. Srušilo se uz zvuk kao da se cepa vazduh.
     Ustanovio je da se uneredio u pantalone. Zgadio se samog sebe, ali desna ruka bila je važnija.
     Ruke su mu se tresle od bola. Uspeo je da delimično sredi desnu stranu uz malo popravki. Ruka ga je i dalje bolela, ali mogao je da je pokreće.
     Našao je u blizini tekuću vodu i oprao se. Ponižavajući posao. Čudio se što se toliko uplašio. Sad je shvatio da svi strahovi izgledaju pomalo besmisleni - kada prođu.
     Kad je smogao snage da othramlje do mesta gde je srušio tu stvar, našao je samo rupu u tlu. Imao je ogromnu sreću što ju je oborio, i znao je to.
     Liznuo je usne, osećajući da ga opet obuzima strah. Ako nastavi ovako, jedan od tragača će ga svakako naći, i sledeći put će dovesti čitavo jato.
     Setio se Kvatinog malog predavanja o zbirovima i ovdašnjoj geometriji. Sokaci su kao parovi brojeva. Svaki par ima zbir sto, a beskrajno premeštanje ostavlja veličanstveni zbir nepromenjen. Peve ostaje nedirnut.
     A ukupni zbir ne mora da bude sto, ni hiljadu, ni milion. Sokaka možda ima milion. Ili bilion. Ili za to postoji neka druga reč, od onih koje rado koristi njegov brbljivi Aspekt Isak, neka velika reč što se završava na -ion, za broj veći od bilo čega što čovek može da zamisli.
     I zato se nije čudio što je vreme odmicalo, on i dalje napredovao, a nikoga nije sreo. Možda više nikada neće videti ljudsko biće. Sokaci mogu da vijugaju beskonačno.
     Štos je u tome da se pronađe izlaz iz ovog konkretnog mesta. Tako da maške ne mogu lako da ga prate. Kako? Brže trčanje ničemu ne vodi.
     Glava mu se punila zagonetkama. Kvat je rekla da gravitacija, zakrivljena, stvara peve. Zbog mase. Planete te drže na površini zakrivljujući prostor-vreme, što ljudi osećaju kao jasnu, snažnu silu. Dabre, to je lepo.
     Ali Isak je rekao da zakrivljenost pevea stvara nova zakrivljenja. Zato gravitacija stvara nešto novo, od manjeg veće. Nešto je začvorilo ovaj peve tako da ostane čvrst. Čak i napreduje ovde, na ivici ambisa, pred samim nosom Jedača Svega.
     "Sve što razumeš, možeš da upotrebiš", mrmljao je Tobi u trku. Setio se da je to uzrečica njegovog dede Abrahama, i upitao se gde li bi Abraham mogao da bude.
     "Abraham bi uradio nešto sa ovim", rekao je, a glas mu je bio slabačak u poređenju sa šaputavom muzikom predela.
     Nije imao kuda da pobegne, bukvalno nigde. A već je postajao umoran.
     I tako je pokušao da preoblikuje vremenjak. Po logici, to je bilo nemoguće, ali logika ovde u poslednje vreme nije mnogo vredela, zar ne?
     Obično oružje nije delovalo, ali posle laserskog sekača kamen je zasijao. Isprobao je mikrotalase, sonične, čak i nano-razvrtač koji mu je ostao još sa Snegobara. Ništa nije vredelo.
     Potom je upotrebio čitav spektar. Nikakvog odgovora. Ispalio je pulsirano infracrveno. U kamenu se za trenutak otvorila tanka pukotina nalik na osmeh.
     Ponovo. Ovog puta je duže trajala, pa je gurnuo unutra čizmu i pogurao. Kamen je prvo popustio, a onda je počeo da mu steže čizmu. Otrgao se, i pukotina se zatvorila.
     Sledeći put je bio oprezniji. Najpre je našao mesto gde je osećao mučninu. Nejasna perspektiva, vodenasto svetlo, prelamanje zvuka i prostora. Mesto na kome se Sokaci presecaju, a gravitacija krivi.
     Zatim je počeo da seče i zagreva. Bockao je, čačkao, menjao oružje. Naporan posao. Posekao je ruku, opekao mišicu. Prvi put se ništa nije desilo. Ali učinilo mu se da je dublje zasekao vremenjak. Obuzela ga je iznurenost, i morao je da stane i odmori se. Znoj mu je tekao u oči, a onda je shvatio da to nije znoj.
     Opet suze. Sada se naljutio na samog sebe. Kilin bi frknuo i pogledao na drugu stranu. Besen bi saosećala sa mnom, a to bi bilo još gore.
     "Znaš šta će ti uraditi ako te uhvate?" Pomagalo mu je da govori naglas. "Isisaće ti sve što znaš. Upotrebiće to da naude Besen i Kilinu i svima drugima."
     Glas mu je bi strog, a i to je pomagalo. Shvatio je koliko mu je nedostajala ta prosta stvar, ljudski glas, samo da nije njegov. Toliko si se raštimao da govoriš sam sa sobom, javila se misao, ali odgurnuo ju je. Svejedno šta, samo da se oseća bolje, i dođavola sa analiziranjem.
     Nazad na posao.
     Vrlo polako je napredovao. Našao je talasavi greben sa peve-maglom koja se kotrljala u prugama narandžaste svetlosti. Ponovo je pokušao da seče. U kamenu se pojavila široka pukotina. Nanjušio je iz nje nešto opasno i otrovno, bledozelena isparenja - i šutnuo kamen da ga što pre zatvori. Ma koliko ga bilo teško otvoriti, akustični drhtaj ga smesta zatvara. Imao je neku vrstu površinskog napona.
     Kasnije je naučio da oseća udubljenja i strujanja u peveu. Mogao je da ga otvori i baci pogled, ali suviše brzo se zatvarao.
     Što je uglavnom bilo dobro. Neki prolazi vodili su u Sokake pod vakuumom. Drugi u kamene, smrznute predele. Nekoliko u urlik prašnjavih tornada.
     Ugrađeni sistemi su ga upozoravali na otvore iz kojih je naviralo opasno zračenje. Brzo ih je zatvarao, ali jednom je napolje pljusnulo nešto tečno i vrelo, i nestalo u daljini pre nego što se pukotina zatvorila. Ostavilo je duboku ranu preko neba.
     Jednom je kroz pukotinu za trenutak nazro čitav grad. Ulice su skretale i uvijale se jedna oko druge. Isto tako i ovalne zgrade, a vozila u obliku vitkih cevi zujala su kroz porozne zidove. Stvari u tim cevima izgledale su kao ključalo belo kamenje. Neke kao da su se zainteresovale za njega i osetio je talas iznenadnog, opipljivog straha. Brzo je zatvorio ulaz.
     Posle par desetina puta stekao je osećanje, neku vrstu veštine. Danima se samo zavitlavao i čačkao i potpuno je zaboravio da ga verovatno prate. Ako želi da ikada nađe Porodicu ili Abrahama, moraće da nauči potrebne veštine.
     Tačke na kojima je peve izgledao gibak stalno su se, neumorno kretale. Uvek je osećao mučninu dok je radio sa kamenom, ali neku cenu je morao da plati. Pronalaženje pravog trenutka za udarac, ugla, spektra - sve je postalo više nalik na lov nego na zanat, neizgovorena intuicija.
     Većina Sokaka nije bila pogodna za ljude. Ali ne svi. Uvukao se u jedan koji je delovao prijatno, prvi put kad je pokušao da se umigolji nekuda.
     Uspelo je, jedva. Izgubio je malo kože i dobio promrzline na prstima. Ali uspeo je da prođe u dolinu od izlomljenog vremenjaka. Barem je bila zanimljivija od mesta na kome je dotad bio.
     Osim toga, iz iskustva je znao da vremenjak laže. Mnogo puta je sedeo jedući ono što bi sakupio da bi prištedeo zalihe i divio se čistim, ponositim oblicima dalekih planina. Bile bi elegantne, smirene, šiljate. A kasnije, kad bi došao bliže, video bi kakve su zaista - grube i bez milosti.
     Napon ga je vukao u izlomljene jarke preko kojih je prelazio, duž neravnih grebena preko kojih se prebacivao. Podrhtavale su i uzane staze po kojima je puzao, bojeći se da pogleda i dole i gore jer su svi pravci bili nejasni i promenljivi.
     Staze su se pretvarale u tunele, duge i tesne - a on je bio unutra.
     Morao je da puzi kroz čvorove koji su se stezali. Neki su bili spori, a neki strašno brzi. Zaronio je kroz jedan koji je režao, pokušavajući da se stegne oko njega, i pri tom je izgubio potpeticu. Bila je čisto odsečena, i nije ostavljala nimalo sumnje šta bi se desilo da je bio malo sporiji. Morao je da hramlje dosta dugo, dok mu nije ponovo izrasla.
     Posle nekog vremena osetio je sve dublju usamljenost. Budio se iz dubokog sna dozivajući Kvat, suvog grla. Sanjao je, i beskonačno je razgovarao sa Kilinom, promuklim glasom koji nije mogao da se probije kroz maglu. Nadao se da su još živi, negde, a ponekad je sa strašnom, dubokom sigurnošću znao da nisu.
     Događaji su prolazili. Posle nekog vremena ustanovio je da ume da čita promenljivu, trodimenzionalnu mapu, da sledi stazu preko klizavog kamena, da pamti obeležja bez obzira pod kojim uglom ih video, da loži vatru pod maglovitom, vetrom šibanom kišom, da lovi za hranu sitne, vijugave životinje, da se sasulja niz drhtavu liticu, da klizi niz glečer od smrznutog vazduha, da sam sebi namesti slomljenu kost i leži nepomično dva dana koliko je potrebno da ona zaceli, da nađe vodu pod suvim peskom, da namami i uhvati nepoznatu zver koju je našao kako luta, da sahrani telo iskidano na duge trake - pretpostavljao je da je to dokaz prisustva maški.
     Zalepio je gumenu letelicu koju je našao na prevoju jednog grebena i uspeo je da na njoj prelazi velika rastojanja pod jakim vetrom. Kad se srušio, našao se ispred istog tog vetra. U iznenadnoj, ledenoj mećavi.
     Bez zaklona. Počeo je da se ukopava u sam vremenjak, komadić po komadić. Dok je kopao po ledenoj hladnoći, događaji su se gulili kada bi ih udario terenskom lopatom. Iz njih su dopirali uzvici i čudno kašljanje dok su se ljuštili i padali kao kristalne pločice.
     Stigao je do sloja koji je zračio toplotom nekog davnog leta. Uz malo struganja, dobio je pećinu dovoljno prostranu da se sklupča u njoj.
     Tako je savladao zimu. Zaspao je, zadovoljan toplotom, ali Kilin mu se obraćao kroz mlečno belu maglu. Tobi, Tobi. Sledeće reči nije mogao da čuje. Trudio se da ih uhvati i probudio se. Toplota, usamljenost. A onda je shvatio da je vremenjak topao zato što ga polako stiska, pokušavjaući da ga zdrobi. "Prokletstvo!" Iskotrljao se napolje i oteturao dalje kroz bledu svetlost, poslednji trag mećave.
     Besen, maške će se i nje dočepati ako izvuku iz mene ono što znam... i sve to zbog mene i mog glupog besktva... a ako maške pobede ovde, to je zauvek, više nikada neće biti Bišopovih, pretvoriće se u prašinu i nikada nećemo saznati šta je sve ovo, šta to znači...
     Uhvatio je sebe kako mumla u hodu, ali nije imao ništa naročito da kaže; sada je usamljennost imao za stalnog pratioca.
     Naletela je strašna oluja i naučila ga da izbegava padajuće kamenje. Kada se završila, predeo se ponovo izmenio i Tobi je naučio da se penje iz glatkog, vertikalnog kanjona, da klizi niz strmi vrh pre nego što se slomi i da sam jedri kroz ono što je izgledalo kao prazan vazduh.
     Posle još nekog vremena, više nego što je mogao da pamti, čak je stekao mogućnost da predviđa promene - donekle.
     Sve to ga je izmenilo do trenutka kada je sreo prve ljude.









2. RAZUMNI SMEH
     Našao ih je duboko u savani, kako žive od uzgajanja nekog kvrgavog žita koje on nije poznavao.
     Postarali su se za njega. Bio je u gorem stanju nego što je mislio, ali ipak, pomoglo mu je to što nije mogao da ih razume.
     Govorili su jezik koji on nije razumeo niti je za njega imao odgovarajuće čipove. Bili su niski, i ono što im je nedostajalo u snazi i građi nadoknađivali su ljupkošću. Bili su uravnoteženi i samodovoljni. Žene su bile neodređeno privlačne, vitke, i imale su tople, zaklonjene oči koje su sijale kad bi pričale.
     Oba pola bila su slično građena, sa širokim ramenima i uskim strukom. Imali su savršeno, uspravno držanje i lakoću pokreta. Koža im je bila glatka, zlatnosmeđa, i sijala je pod složenim oblicima crno-plave kose.
     Porodice su oduvek neobično pazile na kosu, a duge godine provedene u bekstvu pretvoirle su to u jedinu moguću modu. Ovde je neobična, promenljiva gravitacija omogućavala prava čuda sa kosom - mogla je da se nagne pod neverovatnim uglom, da se kovrdža naviše nalik na smrznuti crni plamen, da se nakrivi ili nadigne do ivice smešnog.
     Imali su dva pola i četiri roda, kao i obično, a takođe i obe vrste homoseksualaca koji su nosili uobičajene frizure, simfonije prefinjene provokacije. Sve mu se dopadalo. Znaci su uvek bili zabavniji od reči, a mali rečnik koji je savladao terao ga je da se prijatno oslanja na intuiciju. Naučio je da čita neizgovoreno, što je ionako mnogo zanimljivije.
     Dok se odmarao - ne predugo, jer ovde su svi radili ili ne bi jeli - počeo je da stiče predstavu o tome koliko su ovi ljudi drugačiji.
     Smatrali su da se na svakoj pojedinosti treba zadržati, da svaki trenutak treba da bude ispunjen. Trenutni posao bio je najvažniji. Kada radiš, ne postoji ostatak sveta, samo sabijeni trenutak posla. Nestaju sve misli o drugim poslovima, o brižnim trenucima u prošlosti ili budućnosti. I pored blagog bola u desnoj ruci i rebrima, od povreda zarađenih tokom dugog bekstva, sasvim dobro se snalazio.
     Njihov društveni život bio je usmeren na složene pozorišne predstave. Priče o maškama i peveu bile su im dosadne. Jedino o čemu su želeli da razgovaraju bila je trenutna predstava. Tobi je otišao na jednu i ustanovio da su to smatrali za veliku čast. Čitava publika ustala je i zapljeskala mu udarajući usnu o usnu, sve dok nije seo. Ili je barem pretpostavljao kako im je učinio čast; kasnije se upitao da nije napravio neki gaf.
     Predstava je počela čim je seo, pa nije imao vremena da razmišlja o tome. Sve se znasnivalo na potpunoj koncentraciji. Bez čvrste kontrole i usmerenosti glumaca bilo bi užasno dosadno, ubrzo je ustanovio Tobi.
     A nije bilo ni najmanje dosadno. Sedeo je kao opčinjen kada je na pozornicu izišla glumica i prošla, neljudski sporo, duž same ivice, na par centimerara od publike, ali neizmerno daleka. Kontrolisala je ritam koraka, do te mere da pojavu nije ometao ni najmanji pokret prsta ili oka. Izgledala je kao površina crnog jezera, bez i jednog talasića, ali vrlo rečita. Tobiju se činilo da lebdi u vazduhu, ogrnuta ćutanjem koje bi moglo da razbije i tornado. Kasnije se ista scena još jednom ponovila. Ovaj put su mikrofoni pojačavali svaki šušanj svilastih stopala preko golih dasaka. Šaputava muzika pratila je svaki pokret, potpuno izmenivši scenu, toliko da ju je jedva prepoznao.
     Ustanovio je da je drama, u kojoj je bilo toliko malo radnje da se mogla ispričati u jednoj rečenici, delovala vrlo umirujuće. Kao da je govorila: Obrati pažnju - da je usmerenost na postojeći trenutak važnija od mozganja o prošlosti i budućnosti.
     Bilo mu je čudno, kad je malo promislio. Jer baš na ovom mestu prošlost i budućnost nisu mogli tako lako da se razdvoje. Ponegde su tekli zajedno, nalik na blatnjavi potok.
     I ovi ljudi su se borili sa maškama. Potrajalo je dok je to otkrio, jer su tako malo govorili. Jednom je naišao na sahranu - ispraćaj se nije održavao na nekom posebnom mestu, nego nasred ulice - i izgleda da je pokojnik stradao od maški. Njihovi domovi i radionice ličili su na presek oplate 'Arga', izvrnut na naličje, pa su izdaleka izgledali kao srasli plikovi. Svi su bili ponegde nagoreli, a dve zgrade bile su skroz probušene.
     Ovaj narod bio je dobro organizovan. Održavali su vežbe odbrane i koristili su oružje koje Tobi uopšte nije mogao da shvati. Rekli su da je poslednji upad maški u peve trajao onoliko dugo koliko je potrebno da se devojčica odgaji do pola visine - što je izgleda bio njihov sistem merenja vremena - i da je pre toga bivalo i gore. Neki su to mogli i da dokažu - nedostajala im je ruka ili noga.
     Pričao im je koliko je mogao o Porodici Bišop i o dugom putovanju koje ih je dovelo dotle. Ipak, i dalje nije bio jedan od njih jer je njegovo potamnelo i oštećeno oružje bilo potpuno drugačije. Uglavnom se bavio preživljavanjem. Ovi ljudi napadali su maške i ubijali ih, vrebali su i zavaravali ih i uništavali, mada su, naravno, i sami imali gubitke. Kad bi neko nastradao kao Tobi to se smatralo nezgodom i svi su to znali, a to je sasvim drugačije nego kad se nađeš u boju zato što si to želeo.
     A oni su želeli. Jedna sitna ženica mu je vatreno pričala kako se oni bore za neku veliku ideju. Tobi nije mogao da sasvim shvati kakva je to ideja, i posle nekog vremena prestao je da se napreže da je shvati preko ono malo naučenih reči. Žena je pričala brzo i kao da je svako pitanje smatrala za znak neslaganja.
     Mislio je na sve to dok je gledao njihovu sporu, ozbiljnu predstavu. Jedan izvođač nosio je bubanj sa mozgom maške unutra, tako da je pri svakom udarcu u bubanj mozak poigravao. Lupao je po gornjoj i donjoj koži bubnja, a izvođač je za to vreme tapšao šakama. Sve zajedno delovalo je krajnje jezivo. Tobi nije imao pojma šta sve to znači, ali ipak se ježio.
     Jednom, noću, kad je završio posao, pošao je na spavanje. Ledeni vetar pokušavao je da ugasi ono malo svetiljki koje su treperile u retkoj magli. Nejasno je shvatio da se on nikada ne bi upuštao u borbu zbog nekog principa. Borio se i bežao zbog Porodice - i to je uglavnom samo bežao, a borio se samo kad je morao.
     Ovi tihi muškarci i žene bili su sasvim drugačiji. Imali su drugačiju, drevnu tradiciju, zatvoreni ovde u peveu koji nisu razumeli. Ili barem nisu hteli da ga njemu objasne. Možda ga oni poznaju, za razliku od njega. Ponekad te život nauči do određene mere.
     Setio se dugih, praznih dokova gde su ukotvili 'Argo'. Veliki i izgrebani, olupani i uglačani. Prazni, sem 'Arga', nalik na ruke ispružene da dočekaju i zagrle brodove koji više ne dolaze.
     Ovi ljudi su rekli da sada vrlo malo brodova dolazi sa dalekih planeta kao što je Snegobar. Ima malih letelica koje se provlače kroz prolaze unutar samog pevea, prečicama između Sokaka. Planetarne Porodice više ne dolaze u Sokake jer su gotovo sve izumrle. Promašene.
     Njihova istorija nije se poklapala sa njegovom. I to se slagalo. Sokaci se upravljaju po drugačijim satovima. Neki leže dublje unutar strme zakrivljenosti oko crne rupe pa njihovo vreme ide sporije. A i sam peve meša i prepliće događaje, zbunjujući um.
     Prestao je sa pokušajima da shvati i utvrdio da je predaleko otišao kroz sumrak. Ovo je bilo prvi put da je shvatio koliko mu otac nedostaje. Plakao je neko vreme u tami i bilo mu je drago što ga niko ne vidi.
     Nešto u njemu je govorilo da je glupo stideti se plakanja. Nikad ranije nije pomislio na to. Promislio je malo i pomislio na neki trag Šibo. No, nigde nije mogao da primeti ni delić nje.
     Osećao se nelagodno. Vratio se nazad i našao spavaonicu za povremene radnike. Svi drugi su već spavali, pa se i on sklupčao na svom ležaju.
     Duboko je spavao i probudio se tek kad se spavaonica srušila. Udarac po čelu, prašina u ustima. Zemlja se talasala pod njim. Neko je vrištao u tami.
     Krovne grede su ga promašile, ali zatrpalo ga je sitno đubre. Ispuzao je iz ruševine dok su tlo potresale snažne eksplozije. Kada je pogledao uvis, ugledao je maške kako lebde u polumraku. Nebom su plazile vatre.
     Ljudi su jurili na sve stane. Ogromne sile su se borile visoko među prljavim oblacima.
     Uključili su se zaštitini ekrani - ugledao ih je u čulnoj mreži kao blistavo crvene ravni zarivene u vazduh, sa električnim zelenim zmijama koje vijugaju po ivicama.
     Ranjenici. Ljudi bez ikakve vidljive rane, ali sa kožom pocrnelom od kontuzije. Neki su krvarili iz nosa i usta. Drugi su se grčevito držali za stomak i nisu mogli da govore. Neki su ležali ničice u izgaženoj travi.
     Pokušao je da im pomogne. Lekarima je izgleda smetao. Ljutito su ga gledali i shvatio je šta misle. Nisu mogli da tačno znaju, ali on je došao ovamo a sada su došle maške.
     Nije bio siguran da li će umeti da pomogne ili će samo pogoršati stvari, pa je ostavio ranjenike i otrčao do spoljašnje ivice zgrada-plikova. Odatle je posmatrao hitru i tajanstvenu igru plamena i udara u okolnom miru. Želeo je da se bori ali nije znao šta da radi. Ovde izgleda nisu važili metodi Porodice Bišop. A ako sile iz visine žele njega, ni tu nije mogao ništa da učini.
     Na kraju je pobegao. Ako je on privukao nesreću ovamo, najbolje bi bilo da je odvuče dalje. Satima je trčao kroz polumrak. Ponovo sam. Kvat. Kilin. Besen. Imena.
     Koliko je osećao čulima, niko ga nije pratio. Konačno se sa dalekog grebena pojavilo svetlo i video je da se nalazi na drugačijem mestu. Ovde je bilo ljudi koji su se držali za goli vremenjak, a nešto je pokušavalo da ih nađe.
     Bez ikakvog upozorenja, našao se usred bitke. Legao je potrbuške i ubrzo je shvatio da nešto - mada nikad nije saznao šta - pokušava da pobije skupinu ljudi nedaleko od njega. Sad mu je dobro došla veština da se drži uz promenljivi vremenjak.
     Nebom se razvlačila zelena magla. Izlivala se preko njega i preko njegove slike koju je video u vremenjaku pod sobom.
     Slika je gledala u njega. Prolazile su spore, razvučene sekunde. Slika mu je mahnula. Tobi je žmirnuo. Slika se iskezila. Nije mogao da shvati otkuda Tobi zarobljen u vremenjaku, on sam, i to da vedro pozdravlja - ali nije bilo vremena za mozganje o tome, bar ne sada.
     A nije bilo vremena ni da vidi ko to ubija. Pokušao je da podigne glavu i pogleda, a onda se predomislio. Čula nisu pokazivala nikakvu opasnost. Ipak, čuo je sitno hujanje, deliće vetra koji bi mu hirurški precizno razneli glavu na komadiće ako bi je podigao.
     Znao je to jer se desilo pred njegovim očima. Jednu ženu su dočekale te šaputave stvari koje su letele nad tlom. Čekale su na metu, lebdeći nad otvorenm tlom, a onda su našle plen.
     Gledao je i kako prijatelji pokušavaju da joj ponovo sastave glavu. Govorili su brzim, isprekidanim jezikom koji Tobi nije razumeo. Pokušao je da pomogne, mada je znao da nema svrhe, a oni nisu obraćali pažnju na njega. Izgleda da su verovali da ljudska medicina može da pomogne čak i kod glave isečene na šnite. Nije mogla.
     Posle nekog vremena šaputavi mlazevi su nestali. Želeo je da pomogne ljudima, ali kada je pošao da ih potraži ustanovio je da su svi potpuno mrtvi.
     Sada više nije sumnjao da negde iza ovog haosa nešto traga za njim. Jesu li svi ovi ljudi umrli zbog njega? Nije hteo da razmišlja o tome.
     Jedino što je mogao bilo je da beži, ne da se bori. To se nije slagalo sa načinom razmišljanja Bišopovih.
     Sretao je izbeglice. Neke je mogao da razume. Pričali su o mestima i vremenima gorim od ovog, ali većina ih je samo prolazila kraj njega kao da je on priviđenje. Ili su možda mislili da su mu pitanja besmislena.
     Dugo je marširao. Bilo mu je lakše ako ne razmišlja mnogo.
     Svet je izgledao lakši, kao da je njegova glava balon koji drži samo telo. Sada je hodao uživajući u svakom koraku. Daleko napred iz vremenjaka su izbijali blistavo zeleni zraci. Svetlo je bilo puno vrele energije.
     Ljudi kraj kojih je prolazio smešili su se. Raspoloženje je raslo sve dok svi nisu postali veseli, i čak i Tobiju se prizor učinio tako lep da je bilo besmisleno i pomisliti kako bi bilo ko mogao da umre. Pogotovo on.
     Trgao se kad se setio kako je Kvat, jednom davno, govorila o nerazumnom optimiznu primata, ili bar njihove trenutne verzije. Rekla je da je to neobično prilagođavanje, kakvo njena vrsta nije imala. Tobi se na to samo nasmejao.
     Sada se opet smejao. Ludački, bezumno. Od toga se osećao bolje. Setio se Kvatine zbunjenosti i ponovo se nasmejao. Čak ni bol usamljenosti nije pokvario ovu iznenadnu, potpuno nezasluženu radost. Možda i jeste iracionalna, ali bilo je veselo, a radost je, na ovakvom mestu i u ovakvo vreme, izuzetno racionalna i praktična.









3. RANJENICI
     "Onaj čovek tamo, hoće da priča sa tobom."
     Tobi se iznenadio. "Sa mnom? Zašto?"
     "Poznaje te."
     "Nemoguće."
     "On tako kaže. Čuj, ozbiljno je ranjen."
     Tobi se namrštio, ali pošao je. Prolazio je između ranjenika na suvoj ravnici i razdavao ono što mu je ostalo od vode.
     Čovekovo lice bilo je izborano i bledo i ječao je nekako automatski, u pravilnim razmacima i sa uvek istim napetim, dubokim, vlažnim stenjanjem na kraju. Glava mu je bila pokrivena nekakvim blistavim papirom, koji je valjda lekovito delovao. Sada je podigao ruku i sklonio papir. Tobi je ugledao ono što je nekada bilo lice, a sada je izgledalo kao brdašce po kome su teška vozila tutnjala po kiši, a onda je predugo ostalo na jakom suncu.
     "Zgulili su mi staro lice i dali mi ovo novo", rekao je jasan, tih glas. Usne se nisu micale.
     "Vidim, dabre." Tobi se osećao bespomoćno.
     "Sada mi raste novo."
     "Vidi se." Nije gledao u lice.
     "Hoćeš da znaš kako se desilo?"
     "Dabre."
     "Pokušavali smo da oborimo jednu od onih zmijastih stvari koje lete duž ose Sokaka. Video si ih?"
     Tobi je video mnoge stvari ali više ih nije zamišljao kao životinje. To je samo navodilo na greške, kao kod one žene koju nije uspeo da spase. "Valjda."
     "Grozno, mnogi su poginuli. Zato smo čekali jednu i pogodili je iz pet pravaca. Sasvim smo je zdrobili."
     Čovekov pogled izgubio je oštrinu. "Dabre", podstakao ga je Tobi.
     "Ah, da. Ta stvar se trzala okolo i raspala se pre nego što je udarila u greben. Blizu mene. Strašno je eksplodirala. Lepo. Osetio sam samo vreo udar u slabinu i sada sam ovde."
     Tobi ga je uhvatio za šaku i upitao se treba li da mu veruje. šaka je bila meka kao i glas, nimalo nalik na šaku koja je mnogo boravila napolju. I glas je bio sanjiv. Priča nije ličila na pravu bitku. Odavno je naučio da ranjenici nisu dobri svedoci, i da ponekad pomešaju i svoje snove.
     Tobi je promrmljao nešto i vratio papir tako da lice ostane pokriveno. Bio je prilično siguran da ga čovek ne vidi i da koristi samo unutrašnja čula. Ranjenik se nije pobunio i papir je ostao preko lica. "Čuo sam da si bio tamo", iznenada je rekao čovek.
     "Ja? Kako to da me neko zna?"
     "Videli smo te, dobili smo poruku preko opšte mreže."
     "Kakvu poruku?"
     "Da te čekamo. Da pazimo na tebe."
     "Ko je to poslao?"
     "Opšte uputstvo."
     "Vi možete da šaljete signale između Sokaka?"
     "Ponekad. Naš tehno nnije baš najbolji. Ali čuli smo za tebe."
     "Ima li to neke veze sa mojim ocem?"
     "Možbit. Ne sećam se."
     Tobi se pitao da li je ovo istina. Čuo je da ljudi lažu kako su ranjeni, ponekad čak neposredno potom i u prisustvu ljudi koji su to videli. Nije znao zašto, ali i sam je to jednom uradio, pre više godina, i nije mu se činilo ružno.
     Leva golenjača mu se isključila od zraka maški i potrajalo je nedelju dana dok nije ponovo mogao da trči. Kad je uspeo da prohoda, već je imao spremnu priču potpuno različitu od istine. Nimalo laskavu, samo drugačiju. Nije znao zašto je to učinio i posle nekog vremena je prestao i da se pita. Sve to mu je otežavalo da razgovara sa ovim čovekom čije lice se nikada neće pojaviti.
     "Koliko shvatam, ti si sigurno važan", rekao je čovek.
     "Ah? Ja?" Tobi se bio zamislio i gotovo da je zaboravio gde je. Mislio je na Porodicu. Na Kilina.
     "Mora biti. Većina uputstava odnosi se na oružje, na taktiku i tako to."
     "Nisam ja važan."
     "Sigurno si prokleto bitan. Odakle si?"
     "Porodica Bišop."
     Rekao je to kao da se brani, jer nikada nije znao kako će ljudi reagovati. Ponekad bi se zbunili. Drugi bi mračno pominjali prašinoljupce, ili bi samo belo gledali. Ovaj čovek nije uradio ništa od toga, pošto je bio zauzet iznenadnim povraćanjem u sopstveni dlan. Tobi mu je pomogao da se očisti.
     "Bolje da si važan." Čovek je sad izgledao mnogo gore, lice mu je požutelo kao stara rana, ali držao se svoje ideje. "Moraš biti."
     Govorio je čudnim naglaskom, ali koristio je izraze koje je Tobi poznavao od starijih Bišopovih. Možda su ovi ljudi Porodice iz vremena Komadanja. Potapšao je čoveka po ramenu, jer nije znao šta bi drugo. "Spavaj sad."
     "Mora da jesi. Uputstvo je reklo da te čekamo."
     "A onda?"
     "Da javimo. I da te nadgledamo."
     "Za koga?"
     "Pojmatija. Ali ostani sad ovde."
     "Spavaj."
     "Zašto si tako važan? Imaš li neke veze sa svim ovim?"
     Pitanje je ostalo da lebdi u prašnjavom vazduhu. Iako ih je Tobi čuo preko čula, tiho prošaputane reči ostale su bez odgovora jer je Tobi već bio na ivici ravnice i brzo se udaljavao.









4. IZBAVLJENJE
     Prolazio je kroz dugu udolinu. Bila je zelena i vlažna, kao izdubljena između masiva vremenjaka.
     Upravo je pokušavao da se seti kada je počeo da beži od maški. Još nekoliko puta je napunio pantalone i više se nije stideo zbog toga. Kilin. Kvat. Imena su i sada budila isti odgovor, ali odavno više nije plakao za njima.
     Ovaj Sokak bio je prijatan, i nije osećao maške. Navikao se na blago, rasuto svetlo koje je podjednako dopiralo sa vrhova i iz dolina, ponekad bacajući senke naviše. Kamenje je slalo trake svetlosti uvis, kroz korenje drveća. Video ih je kao duboke krvne sudove u jedrom tlu. Stalno je koračao i izbio je u dolinu. Oko vrhova sa obe strane zadržali su se žuti čvorovi vremenske magle.
     Na nebu nije bilo ničeg neobičnog. Ipak, maške mogu da se obruše na tebe brže nego što čula stignu da ih primete. Zato se držao senki kad god je mogao.
     Jednom je čitav dan jedva uspevao da ostane ispred nekog njuškala maški, srebrnosive letelice koja je lebdela tik iznad vrhova drveća i triput je pucala u njega. Izbegao ju je tek kad je skočio u reku i plivao sve dok nije potrošio rezerve vazduha. Maške izgleda ne razumeju dobro vodu. Ili barem ne mogu da vide kroz nju. Ostao je pod vodom sve do smanjenja svetla, i ispuzao je, dašćući, u potpunu tamu.
     Besen. Kilin. Stari Cermo Sporać. Tako davno.
     Osetio je miris dima, a onda nešto mučno slatkasto. Dublje u dolini ugledao je guste njive pod kukuruzom. Nije video kukuruz još od detinjstva, a i onda su to bili samo bedni zasadi na ivici Citadele, kad je tek bio prohodao. Sad je pošao kroz negovani usev, udišući blag, mlečni miris.
     Kukuruz. Sećao se sađenja kukuruza u prolećnom blatu; gurali su zrna u zemlju na uzoranoj padini, a žene su pazile da ptice ostanu dalje od dometa puške; lepih stabljika mladog kukuruza kako šire slatkasti miris po kišnom danu; rada na plevljenju korova oko podnožja stabljike, blistavom oštricom motike koja je podizala oblačiće prašine; sečenja i drobljenja kukuruzovine debelim dugim nožem; plavo-zelenih klipova koji su se tokom dana okretali za suncem; zrelih klipova bačenih na dvokolice; sićušnih insekata konstruisanih tako da brane slatki kukuruz od štetočina, i kako je svaki bio do smrti odan svojoj biljci; golih stabljika po tihom snegu; sestre koja je izgubila prst u sečki, dok trepneš okom; zrnja kako odzvanja izlećući iz sprave za krunjenje koja se okreće rukom, dok okrunjeni klipovi izleću odozgo i tumbaju se na gomilu u obliku piramide; silosa punog suvih ljuski; viskija kako pljuska u drvenoj čuturi, sa komadićem uglja na mestu gde je počela da propušta; oštrog, slatkog mirisa komada butera koji klizi sopstvenim rastopljenim tragom...
     ...i zateturao se, svestan da to nisu njegova sećanja. Ali bila su potpuno stvarna, pogotovo mirisi.
     Kao devojčica sam mnogo radila u njivama sa kukuruzom.
     Šibin glas kao da je dopirao sa žućkastog neba. Tobi je progutao knedlu, očiju punih suza. Nastavio je da hoda, čekajući da ga umiri suvi miris njiva.
     Znači, nije uspeo da je svu izvuče. A sada nije više ništa mogao. Sad mu ne bi pomogla čak ni oštrica noža.
     Miris paljevine postajao je snažniji i oprezno je zagledao njive kraj kojih je prolazio. Usevi su bili na vrhuncu zrelosti, prosto su molili da ih neko obere. Ubrao je nekoliko klipova i jeo ih u hodu, a zrna su mu slasno pucala u ustima. Neke stabljike su već počele da se povijaju od prezrelosti.
     Nekoliko stabala bilo je rascepljeno i uništeno kao da se neko iznutra trudio da iziđe. Na gusto zasejanim njivama bilo je nekoliko golih mesta, u obliku potpuno pravilnog kruga. Tu je kukuruz bio zdrobljen.
     Nastavio je dalje i osetio oštar miris. Setio se vremena koje je proveo, bolestan, u nužniku u Citadeli, zgađen od zadaha ali ne usuđujući se da iziđe ni koliko da udahne čist vazduh, zbog proliva koji ga je spopadao bez upozorenja. Imala ga je čitava Porodica, i nešto kanije pomogao je ocu da prevrne kućicu i da ispuni zemljom jamu ispod nje. Potom je skupina muškaraca i žena odvukla kućicu i postavila je na novo mesto.
     Tada je naišao na prva tela. Između njiva i kanala za navodnjavanje nalazili su se trnjaci. Pojedini delovi tela su visili sa granja. Tela su eksplodirala, a delovi su se otkidali bez ikakve veze sa anatomijom koju je Tobi poznavao. Mora da nije bilo davno, jer ništa nije počelo da truli, iako se krv odavno zgrušala u smeđu masu.
     Aspekt Isak se durio što davno nije pozivan.
     Prah si i u prah ćeš se vratiti, kao što rekoše naši stari.
     Tobi je znao da leševi rade upravo suprotno. Trule u vlažnu ljigavu masu, koja privlači bube lešinare i oblake muva. Kako su ti stari mogli toliko da pogreše?
     Oprezno je dotakao nekoliko tela. Maške su na Snegobaru umele da leševe pretvore u klopke, ali ovde se očito nisu potrudile oko toga.
     Činilo mu se da ne treba da ostavi razorene mišiće i tetive i kosti razbacane po grmlju, ali okrenuo je glavu i pošao dalje. Zadah nužnika poticao je od jednostavne činjenice da su im i creva takođe eksplodirala, a njihov sadržaj odleteo je dalje od teških delova tela.
     Nešto dalje naišao je na čitava tela. Ležala su na malim čistinama, i pretpostavljao je da su pokušali da se bore protiv nečeg odozgo. Svi su bili nedirnuti, a koža im je bila staklasta i glatka. Znao je kako se leševi vremenom menjaju. Koža brzo poprima žućkastu boju koja prelazi u žutozelenu. Ako se ostavi više dana, telo postaje smeđe, tamnije smeđe od Cermove divne glatke kože.
     - a ako se ostave dovoljno dugo, iznenada se setio, telo postane crno kao katran, na mestima povreda se prosto krune, a i čitava tela natiču, postaju prevelika za odeću i kipe iz rukava i uspevaju da otvore zipove, ljudi se pretvaraju u balone, a njihov zadah na suvoj podnevnoj vrelini zaglavi ti se u grlu...
     Trgao se. To nisu njegova sećanja.
     Mnogo sam videla kad je moja Porodica pobijena, i nadam se da ti to nikada nećeš videti.
     "Onda mi ne pokazuj!" Zatražio je, ali stalno mu je izmicala.
     Ne mogu da prekinem. Tvoja sećanja me preseku i eto me.
     "Ne treba mi to."
     Takva sam kakva sam. Ili kakva sam bila.
     Nastavio je dalje, odvraćajući pogled od leševa. Na svakoj njivi bilo ih je po jedan ili dva.
     Tela bez znakova oštećenja verovatno su umrla od gubitka Sebe. Bili su skroz mrtvi. Bez Sebe, mozak nastavlja da vrši jednostavne funkcije, širi pluća, pumpa krv i vari hranu, ali ubrzo nešto pođe naopako. Tada se telo zaustavlja.
     Niko nije mnogo mozgao o razlozima. Činilo se da nema svrhe. Osoba nestaje na najbrži mogući način. Stari brod kao 'Argo' imao je tehno štosove da održi telo u životu ili barem smrznuto za kasnije, ali sa skroz mrtvima to nije imalo smisla.
     Video je prerovanu prašinu i požuteli kukuruz tamo gde je poneko u poslednjim trenucima treskao nogama po tlu i mahao rukama, iako je već bio mrtav. Kad gube kontrolu, tela se bore na jedini njima poznat način. Još su stezali pesnice, a zglobovi su im bili modrocrni. Neki su kidali odeću, kao da pokušavaju da stresu ono što se našlo u njima i izjedalo ih tamo gde ruke ne mogu da dopru.
     Tobi je pomišljao da ih sahrani, ali bilo ih je mnogo a zadah je postajao sve jači pod žutim nebom. Primetio je pokret sleva i pošao kroz gustu njivu kukuruza koji je upravo dozrevao. Čula su mu rekla da je pokret ljudski. Znao je da bi bilo najpametnije da se što pre udalji odavde, ali osećao je potrebu da vidi i nekoga živog, pa je skrenuo u tom pravcu.
     Jedna osoba. Mršava žena klečala je kraj muškarca palog ničice.
     Tobi je u prvi mah pomislio da se to ona moli, pa se okrenuo da ode. No, ona je tog trenutka podigla ruku ka svetlosti. Na malom prstu nosila je zatupastu alatku i sad ju je zarila u donji deo vrata na lešu. Tu je koža već bila crvena i ispucala. Cimala je tamo-amo i izvukla nešto iz kičme. Tobi je prepoznao sivi disk sa Aspektom. Žena nije primetila Tobija, iako je ovako izbliza sigurno mogla da ga vidi čulima. Ubacila je disk u torbu.
     Drugo telo je ležalo samo nekoliko koraka odatle. Pretvorila je dva prsta u alatke za odvrtanje i traženje i spretno ih zavukla u kičmene ulaze tela. Ovog puta izvukla je dva diska i kvadratno kućšite za koje je Tobi znao da u Porodici Bišop može da nosi tri Lica. Kad je žena i to smestila u torbu, ustala je i pogledala pravo u Tobija.
     "Imaš neko pravo ovde?"
     Izišao je iz kukuruza. "Ne. A ti?"
     "Dabre. Pravo izbavljenja."
     "Ovo je tvoja Porodica?"
     "Ko pita?"
     "Ja sam Bišop."
     "Ja sam Banši."
     Tobi ju je odmeravao. "Nikada nisam čuo za neke Banšije."
     "Ni ja nisam čula za Bišope. Ovo je velik peve."
     "Ima li koristi od uzimanja tih Aspekata?"
     "Možda."
     "Kad su ljudi skroz mrtvi, Aspekti su im sigurno isisani."
     "Zavisi od brzine."
     "Čak i ako je neki ostao, zar nije poludeo?"
     "Treba rizikovati."
     "Čujem da svi budu sprženi."
     "I dalje vrede nešto."
     "Kako to misliš?" Tobi se premestio malko udesno.
     "Aspekta možeš pretvoriti u Lice."
     "Možda bi bilo bolje da ih pustiš tako."
     "To se tiče samo Banšija."
     "Kako da znam da su i ovi ovde Banšiji?"
     Pogledala ga je pravo u oči. "Gledaj svoja posla."
     Ustuknuo je. "Dabre."
     "Šta reče?"
     "Da se slažem."
     "Čudna neka reč."
     "Dabre... da."
     Pozdravio ju je rukom, okrenuo se i udaljio se. Osećao je njena čula na leđima čitavim putem preko njive, do šumarka u dubini.
     Tu se zaustavio i sačekao da prestane da je zanima. Nastavila je da ide između leševa i radi svoj posao. Dok je čakao, razmišljao je šta da uradi. Ona se u poslu prvo udaljila od njega, a onda je počela da skreće ulevo.
     Tobi je pazio da drži čula na najmanjem dok ju je pratio, kako se ne bi odao. Ona je žurno radila, i delovala je nervozno. Pazio je da ostane iza velikog debla. Kada ju je ponovo ugledao, proveravala je poslednja tela i kao da je žurila.
     Gađao ju je ošamućivačem. Bila je brza i otkotrljala se u stranu čim ju je pogodio. Pucao je još jednom, ali je promašio.
     Druga strana drveta je planula. Video je ženu kako ustaje i puca ponovo, ali previsoko. Vazduh se mreškao od vreline kad je Tobi ponovo opalio.
     Žena je trapavo sela, zanjihala se unazad i pokušala da podigne ruke. U levoj je držala nekakvo oružje i uspela je da je podigne. Tobi je osetio udar pri promašaju i znao je da to nije ošamućivač. Čula su mu postala purpurno crvena u znak upozorenja. Od punog udara ove stvari nije bilo odbrane.
     Bez razmišljanja je još dvaput opalio u nju. Udari su bili srednje snage, i ovog puta žena se preturila i više nije ustala.
     Prišao joj je na prstima. Ležala je na leđima, staklastog pogleda. Pažljivo se sagnuo i podigao torbu. Bila je teška.
     Žena ga je pratila očima dok joj je pregledao opremu. Jedna obrva se ljutito trzla.
     "Banši, dabre?"
     Njene oznake govorile su da pripada nečemu po imenu Bahai. Tobi je potražio u torbici jednog Aspekta i pritisnuo ga na svoj čitač u zapešću. Mali šestougaoni kristal odavno se razbio pri nekom padu, ali optički ulaz uz kost još je radio. Rekao mu je da je Aspekt oštećen i da je u pitanju žena iz Skupa Buda, što je valjda bila neka vrsta Porodice.
     "Ti si lovac na skalpove."
     Žena je ljutito pokrenula oči levo-desno. Pomislio je da je stimuliše da bi čuo još neku laž, ali čak i ovako delovala je prilično opasno. A i oprema joj je bila dobra. Za neke stvari nije ni znao čemu služe. Mogla je biti opasna i sa samo jednim ili dva slobodna prsta.
     "Uzeću ovo." Podigao je torbu. "Htela si da ih prodaš, dabre?"
     Usta su joj se malo oporavila i stegla je usne. Bilo je zanimljivo za gledanje. No, kad se setio šta je radila više nije bilo zabavno.
     "Daću ih prvom iz Porodice Buda kojeg nađem."
     Brzo se udaljio. Tako je bilo najbolje, pre nego što popusti pred iskušenjem da je natera da još malo pati.









5. MORE PESKA
     Naišlo je razdoblje duge tame i temperatura je neprekidno padala. Tobi je ostao bez hrane a malo šta je mogao da nađe. Sretao je tek po nekog čoveka. Zemlja se uvijala i talasala, i često je osećao mučninu od promena gravitacije.
     U pustinjskoj oblasti naišao je na muškarca sa devojčicom. Devojčica je nekako, u igri, uspela da dotakne jezikom i gornjom usnom cev u nekoj napuštenoj zgradi. Bilo je toliko hladno da se odmah zalepila. Tamo su logorovali. Muškarac nije hteo da je otrgne i unakazi, a devojčica je već postajala histerična, drhteći od bola. Čučala je kraj cevi i cvilela. Gledala je u Tobija krupnim očima i njemu je sinula ideja. Vatru nisu smeli da pale, zbog maški. Objasnio je čoveku, koji joj je bio otac. To je, uostalom, bio jedini brz način - da otac mokri na devojčicinu usnu kako bi je oslobodio. Uspelo je. Kći je rekla da čak nije ni osetila ukus mokraće, ali Tobi je mislio da je samo htela da bude učtiva.
     Pošao je dalje peščanom padinom iza koje se nazirala gusta šuma. Skrenuo je tamo baš kad su mu se čula nabrala od naročitog, dugog i šupljeg zvuka i sivog klina. Bogomoljka.
     Na golom vremenjaku bio je potpuno izložen, ali preduzeo je uobičajene mere. Začulo se šaputanje isključenih čula. Potrčao je, željan hrane.
     Vremenjak se krunio u šljunak, sve sitniji, i na kraju se pretvorio u pesak. Vukao ga je za čizme dok je prolazio preko njega. Prešao je preko jedne dine sa vrhom nalik na ogromnu dojku i otklizao se naniže. Bila je strmija nego što je očekivao i umalo da padne. Strmina se naglo završila, pa je potrčao preko zaravnjenog mesta. Nova uzbrdica je opet počela nekako ranije nego što je izgledalo. Uspentrao se, dok ga je pesak vukao za čizme kao da pokušava da ga proguta. Vrh je hitao ka njemu.
     Na vrhu se zaustavio. Druge dine ležale su u dugim nizovima. Pesak je u daljini bio staklast i presijavao se uz titraje, kao kad se gleda u daljinu kroz izmaglicu vreline. Ali vazduh je bio hladan i postajao je sve hladniji.
     Grafitom podmazivani servo uređaji u njegovim nogama bunili su se tihim brujanjem dok su radili po hladnoći. Čula mu nisu davala čak ni prigušeni odjek sopstvene mreže. Primao je samo šuplje, uporno sivilo.
     Pozvao je Aspekte i Lica. Niko mu nije odgovorio.
     Sada je video da se dine kreću. Dugi nizovi polako su prilazili od zakrivljenog obzorja. Spustio se uz približenu padinu, pa kroz udubljenje prešao na sledeću. Ubrzanje samih dina pomoglo mu je u penjanju i sledećeg časa stajao je na narednom prevoju, ali nije video ništa. Sada nad njim nije bilo neba, samo prazna, svetlucava tama. Peščani svet pokrenut dubokim talasima.
     Iako su ga duboka ugibanja pritiskala preko čizama, pesak nije klizio niti se krunio dok je proklizavao kraj njega. Sićušna zrnca promicala su oko njegovih čizama i udaljavala se, prateći uputstva nečeg u daljini što se kretalo ne stvarajući vrtloge oko njega, i uopšte ne primećujući njegovo prisustvo. Nije znao zašto nije jednostavno potonuo u pesak. Na vrhu talasa deo peska bi se podigao u tamnoj peni a onda bi se smirio. Zemlja nalik na tečnost.
     Na sledećem talasu koji mu se približavao nalazila se bela mrlja. Dugi koraci su ga odneli niz padinu, pa u udolinu. Pošao je ka beloj mrlji, koja je izgledala veća nego maločas...
     I zaustavio se. Okrenuo se i ponovo strčao u udolinu.
     Bela mrlja bila je bašta od kostiju.
     Izbeljeni prsti i stopala duž ivice. Više unutra nalazile su se polomljene podlaktice, a za njima zdrobljene karlice. Butne kosti poređane u obliku zvezde oko hrpe grudnih koševa. Oniska kula od ruku, a na njoj krug od izbeljenih ljudskih lobanja. Osmesi koji će trajati zauvek. Prazni pogledi očnih duplji.
     Preko vrhova talasa približavala se pokretna mreža tankih šipki. Tobiju su ličile na ugljočelične kosti usađene u hromirana ležišta. Pokretale su ih tetive toliko tanke da su se jedva videle - kretalo se isprekidano, ali brzo.
     Nije se kretao kao stvorenje, nego kao okvir za nešto nevidljivo. Činilo mu se da nazire pokretan lavirint. Pokretne latice, a unutar njih biće kome nije potrebno pravo fizičko prisustvo.
     A ni ovo mesto nije bilo stvarno. Sad je shvatio.
     Nekako je prešao iz sprženog, suvog vremenjaka u ovo more peska. Što je značilo da je bogomoljka ispred njega namestila prefinjenu klopku i da je on uleteo u nju punom brzinom.
     Veselo se javio Aspekt Isak.
     To je antologijska inteligencija i preko nas može direktnije da govori.
     "Radiš za nju?"
     Govoriš kao da tu postoji nekakav izbor. Mi smo uronjeni u nju, isto kao i ti.
     Trebala mu je pomoć. Neko, bilo ko. Očajnički je potražio tragove Šibo. Nije je bilo.
     "Šta hoće? Ili ovako izgleda kad si skroz mrtav?"
     Nismo skroz mrtvi.
     "Misliš, nismo još."
     Mi Aspekti više ličimo na ovu Bogomoljku nego ti. Nismo podložni pravilima hemije, nismo nezgrapni, slojeviti umovi. Aspekti mogu bolje da primećuju holografski govor Bogomoljke i učili su ga za vreme zatvoreništva.
     "A koliko to već traje?"
     U Isakovom glasu bilo je nekog prizvuka koji ga je upozorio da bude na oprezu. Izvesne nadurenosti koja mu je davala težinu.
     Aspekt iskvaren iznutra.
     Bogomoljka se polako približavala. Njena velika, pljosnata stopala su pri svakom koraku lomila kosti. Iako je izgledala laka, začas je drobila lobanje i butnjače. No, naravno, sve to je ionako samo digitalni predeo i ne sme smetnuti s uma da su ovde fizički pokreti samo analogije.
     Isak je nastavio predavačkim tonom.
     Ovo mesto je talasna transformacija stvarnog prostora i Bogomoljkinog uma. Inteligencija najbolje funkcioniše u ovakvom prepletenom matematičkom prostoru. Ovde je sve mnogo čistije i jasnije. Tačno razgraničenje ideja. Ovde ukupni zbir inteligencije ostaje uvek isti, iako svaki podzbir može neograničeno da varira.
     "Dabre - i svima vam je zbir sto, je li?"
     Ne shvatam.
     "Nije važno."
     Bogomoljkin um uložio je veliki napor da te nađe. Njene udružene inteligencije - veliki umovi koji, naravno, ne mogu biti sasvim razdvojeni međusobno - zahtevali su tvoje zarobljavanje.
     "Otkud to?"
     Ti poseduješ veoma važne podatke.
     "Naravno", ironično je rekao Tobi.
     Ali setio se onog samrtnika i tihog, šuštavog glasa: Zašto si tako važan? Imaš neke veze sa svim ovim?
     ...a za to vreme je i dalje trčao kroz neravni predeo. Znojio se. Gusta, zelena šuma bila je sve bliže...
     Seo je na meki pesak. Ovaj se ugnuo i stvorio udobno, udubljeno sedište. Makar da i nije stvarno, ipak je moglo da bude prijatno. Bio je gladan i žedan, i dok je mislio o tome pred njim se pojavila neobična hrana od kukuruza i nekakvih pupoljaka. Bila je uredno položena na pesak koji se uobličio u stočić, a ne njemu se pojavila prozirna čaša.
     Podigao je čašu. Bila je topla, kao da se tek stvorila od istopljenog peska, a bila je puna ledene vode. Spremno ju je iskapio.Osuđenik je pojeo običan, mada nepostojeći obrok.
     Ne znaš kakav je to podatak?
     "Pogodio si." Da je znao, ta stvar bi umela da iscedi sve iz njega, u to je bio siguran.
     Isakov glas izgubio je uobičajeni ton, postao je ravan i dalek kada je Bogomoljka progovorila direktno kroz Aspekta. Isak je sada bio samo lutka.
     Pretpostavljala sam to na osnovu svog prethodnog znanja o tebi i Kilinu. No, negde u vašim umovima nalazi se zakopan ključ koji će nas odvesti do poruke. Oblicima kao što sam ja teško je da se snađu u vašoj mentalnoj organizaciji. Nemate pristupa mnogim svojim odeljcima.
     "Žao mi je što ne mogu da pomognem. Pamćenje mi u poslednje vreme nije baš najbolje."
     Završio je sa jelom. Bogomoljka uopšte nije primetila njegovu ironiju. Odgovorila mu je ukočenom verzijom Isakovog glasa.
     Ti delovi vaše ličnosti meni prave mnogo problema. Ja sam antologijska inteligencija, i mogu da nađem svaki delić svog procesa mišljenja brže nego što bi ti trepnuo okom. No, mada sam obavezna da istražim ovo, ono što me stvarno zanima u tebi leži na drugom mestu.
     ...zajedno sa rečima primao je i dve svetlucave, suprotstavljene slike. Sedeo je na pesku i mogao je da oseti sitna zrnca svuda oko sebe. A istovremeno je neumorno kaskao ka zelenilu, boreći se protiv ogromne mase koja je pokušavala da ga zaustavi. Stomak mu je krčao od gladi. Sve teže je disao...
     Ponovo je bio na pesku. Srce mu je snažno tuklo.
     Verovatno nije bilo načina da umakne odavde, iz ovog Bogomoljkinog prostora, ako izlaz uopšte i postoji. No, dok god nije uveren u to, morao je da pokušava. "Čuo sam nešto slično na Snegobaru. Reč je o tvojim 'delima', je li?"
     Moj rad ima višu svrhu. Razumljivo je što to ne možeš da shvatiš.
     "Ubila si mnogo Bišopovih. Okupljala si nas kao stoku, igrala si se sa nama dok ti nije dosadilo i onda..."
     Ni slučajno. Ranije sam vas čekala u 'zasedi' da bih umanjila bol rasipanja dok sam prikupljala delove Bišopovih.
     "Uzela si Fani i moju majku i... nisi nam dala ni priliku da snimimo Aspekte."
     Javio se Isak, kao pena na vrhu sporog talasa. Glas mu je bio žalostiv.
     Nemoj misliti da je život ovde unutra dovoljan. Mi Aspekti smo vam kao kućni ljubimci. Nekada smo bili muškarci i žene! Borimo se protiv zidova i vremena - zar misliš da smo samo detinjasti? Mi smo senke! Nekada sam vladao ogromnom publikom, ponosno sam koračao hodnicima sa asistentima koji su me pratili u stopu, pio sam najbolja vina i znao sam...
     "Mani me toga."
     No, ovog puta nije morao da potiskuje Aspekta. Spori pritisak unutar uma stopio se sa pokretnim peskom. Nebrojene struje beskonačnog peska potopile su, opkolile i izgladile Isaka. Potom se Aspektov glas vratio, ponizan i krut.
     Izvinjavam se zbog uplitanja takvih sitnica.
     "On se samo malo zabrinuo", počeo je Tobi da brani Isaka, mada nije znao zašto. "Ako me skroz ubiješ, šta će biti sa mojim Aspektima?"
     Biće odbačeni tokom žetve.
     "Znači, to se zove 'žetva', a?" Kao kad se skidaju listovi sa zrelih klipova kukuruza. I bacaju se.
     Ni tvom ocu se nije dopadao taj izraz. Zanimljiva sličnost.
     "Slušaj, nikome se ne bi dopao. Otac mi je pričao kako je jednom ovako razgovarao sa tobom, unutar mesta koje si stvorila. Ne vidim da si otada išta naučila. 'Žetva' za nas znači nešto drugo."
     Ali ipak je to odgovarajući opis. Vi činite visok oblik organskog prostora, sa specifičnom odlikom: znate da vas čeka kraj. Kada bude požnjeveno ovakvo, antologijsko biće - što se mora desiti, vremenom, slučajno ili planski - ostaju sačuvani neki delovi ličnosti, i koriste se u kasnijim, naprednijim oblicima. Vi to imate u vidu zbunjenih Aspekata, Lica i Ličnosti.
     ...sada je brže trčao. Strah u kičmi, nalik na ledene opiljke. Zelenilo se primiče...
     "Lepa priča, ali to i dalje znači da nas ubijaš."
     Pri žetvi, da. Na neki način. Koristim vaše sazrele ličnosti da sklopim nove, mešovite životne oblike. Oni spajaju dva odeljka organskog života, nižu biljku i višu životinju, kao što ste vi.
     Uz reči su stizale i slike, brze kao treptaj oka:
     Zeleni prostirač pun isturenih organa. Brzo je puzao preko neravne doline i podizao klizave, zmijaste organe kao da pozdravlja.
     Cevasti čvorovi koji se zarivaju jedni u druge bezumnom žestinom. Uzana usta duboko ujedaju, a iz rana niču plavi pupoljci.
     Magla stvara veće biće, jer njeni potočići pare se uobličuju i rasipaju neverovatnom brzinom. Tek kad je voštana ruka posegnula naviše, Tobi je shvatio razmere; zgrabila je obližnju oluju i zdrobila je u veseloj igri.
     Kroz ovakve sklopove, podjednako biljne i životinjske, isprobavamo estetski nivo vaše vrste. Ja uključujem i mogućnosti koje nisu omogućene slučajnim silama vaše evolucije. To je međuzavisna igra više vrsta.
     "Kilin mi je jednom pričao o tome. Ti si umetnik", nasmejao se Tobi.
     Tako je. Zato ćeš živeti u rukama većih sila. Samo ja, umetnik i čuvar, mogu da ti to omogućim, pomoću privremene žetve.
     "Mi bi više voleli da ostanemo ovakvi kakvi smo. Nisam planirao da završim usađen u neko tvoje delo." Rekao je to blagim glasom, da ne naljuti Bogomoljku, ali i zato što je preko čula osetio nešto što nije razumeo.
     Žetva znači i sejanje.
     "I to si planirala za mene?"
     ...noge su mu trupkale po vremenjaku kao debla. Ledeni vazduh mu je grebao grlo, i nije uspevo da udahne dovoljno da bi ubrzao korak, brže, brže...
     Ne još. Ovo malo skretanje mi je pomoglo u planovima za buduće projekte, ali za sada izvodim zamisli koje su stvorile moje uduržene inteligencije. Moram pomoći u prikupljanju dovoljno primata Bišopovih da bi se potražilo ovo duboko znanje.
     "Šta ti to znači?"
     Moram te odvesti na mesto gde sakupljamo vaše nasleđe. Sklopićemo vaše generacije.
     Tobi je brzo razmišljao. Osećao je snažne pokrete svojih nogu u trku i to je bilo stvarno, a ne kao onaj meki, svilasti dodir peščanog mora.
     Jedan deo njega jurio je napred. Teško je disao.
     Drugi deo se sagnuo i zagledao u pesak. Podigao je malo peska na dlan. Zrnca. Video je svetlucanje liskuna. Između zrnaca sve je bilo razmazano. Nedefinisano do kraja. Čim je to primetio, slika se izoštrila. Bogmoljka je podigla kvalitet slike. Sada je svako, i najsitnije zrno imalo oštre ivice.
     Umetnik doteruje svoje delo.
     Trčao je. Duboko je disao, u ušima mu je tutnjalo.
     Znao je da mora naći neki način da uštedi vreme.
     Trzava mreža motki delovala je jezivo nadmoćno dok je Bogomoljka koračala kroz baštu od izbeljenih kostiju. Pri svakom pokretu drobila je iskežene lobanje. Po peščanoj dini poigravale su čudne senke uma koji je stajao iza svega.
     Tobi se otimao između dva sveta. Nije mogao da razabere šta mu govore sopstvena čula.
     ...sada je bilo tako teško pokretati noge, snažno je mahao rukama da bi se zadržao u pokretu uprkos samom pritisku koji je želeo da ga spreči, da ne stigne do zelene vlage. Sada je bio blizu, ali bol...
     Sigurno razumeš šta je potrebno. Uveravam te da ću te, čim te moji udruženi umovi valjano iskoriste da raščiste ovo drevno i dosadno pitanje, pažljivo i detaljno požnjeti, i da ću obratiti posebnu pažnju da te uključim u moje najbolje delo. Iako među mojim saveznicima ima dosta kritike, oni ne dovode u pitanje moje poštovanje prema drevnim i nižim oblicima kao što si ti. Budi siguran da...
     ...stigao je do tamne linije visokog drveća. Sveže i vlažno.
     Bez lažnih peščanih talasa. Bez ikakvih šipki i maški.
     Setio se dečaka koji su se igrali u lažnom digitalnom svetu, tako davno, na onoj tržnici, i kako su se smejali, i tog trenutka se zabio u senoviti zaklon...
     Čvrst. Stvaran. Oprezno je pružio ruku. Dodirnuo je.
     Visoke krošnje i debele, sveprisutne parazitske mreže puzavica, toliko guste da je vazduh bio vlažan i polumračan. Zašao je u duboku tišinu. Tihi dozivi ptica i letećih pacova samo su produbljivali tišinu, nisu je razbijali. Kao ni kuckanje pojedinih grana. Kao ni tihi udar palih plodova. Kao ni visoko zavijanje divljih pasa.
     Odnekud visoko začuo je štektavi krik nečega velikog i besnog, čuo je kako skače i udara po granju. Bilo mu je neprijatno što je upao ovamo, i kretao se što je tiše mogao da ne uznemiri duhove ovog mesta. Prašina se dizala u mlazevima svetlosti kao u katedrali, dugim žućkastim mlazevima koji su dopirali iz visine. Primetio je na tlu nemu kolonu nečega nalik na mrave, samo što su imali i repiće. Kada ih je dotakao, stvorili su zaštitnu formaciju, nalik na crnu traku. Polako mu je sinulo da mu to oni daju znak, da pišu poruku sopstvenim telima - ali nije znao kako da im odgovori. Bespomoćno je odmahnuo i pošao dalje, pazeći da ih ne zgazi.
     Bogomoljka nije bila ovde. Uspeo je da pobegne u klin vremena koji se može svakog časa okončati. Zašto?
     Prolazio je kraj velikih, čvrstih mreža, pitajući se šta se hvata u njih. I šta dolazi da pokupi plen. Sa grana je visilo blistavo voće, nalik na mrlje boje zgusnute ni iz čega, u vazduhu toliko gustom da je izgledao zelen.
     ...i onda se Bogomoljka vratila, žurno mu prelećući preko uma.
     Izgubila sam te. Nešto... ne znam šta... nešto... mi otežava...
     Tobi je preko čula sada osećao Bogomoljku daleko u visini, u cevi pevea ovog Sokaka. Osećao je i napetost oko sebe, napetost koja je sekla i komadala Bogomoljkine reči.
     Nejasni pritisci bili su na delu, grubi i bezglasni. Stapali su se.









6. POJESTI OLUJU
     Uništenje je počelo kao treptaj.
     Duboko niz dugu cev ležala je svetlica žuta kao sunce. Na mestu nestanka, gde se zeleni tunel sužavao u maglovitu zbrku, zrak je jenjavao, titrao, i Tobiju se činio nalik na daleku logorsku vatru. No, osetio je da mu se u um uvlači nešto bockavo.
     Zaustavio se u bledoj tami. Više nije vredelo trčati.
     Oblaci su se razredili i otkrili drugu stranu Sokaka. Udolina od crvenkastog vremenjaka iznenada je počela da zrači nemilosrdnu vrelinu. Iz zelenila oko njega kao da su ispuzali duhovi. Pucketanje i palacavi zvuci.
     Čula su mu poskočila, uzbunjena, i počela da pretražuju okolinu.
     Ništa. Tišina je bila porazna. Ispitao je gustu, vlažnu šumu malo dalje desno. Podizala se u maglovitu daljinu, gotovo do neba. Pošto se na kraju pretvorila u tanku zelenu crtu, konačno se završavala na sivom kamenjaru.
     Na obližnju granu sletela je ptica. Tobi ju je pogledao. "Upomoć", rekla je.
     Tobi je žmirnuo. "Ovaj..."
     Ptica je imala krila i noge i kljun, ali nije bila ptica. Imala je krupne oči i mesnata usta ispod kljuna, koji je više ličio na nos, žut kao limun i šiljat. Dok ju je gledao, celo lice joj se grozničavo grčilo, menjajući izraze od mrštenja preko grimase do prijatnog osmeha. "Treba mi pomoć", rekla su usta, savršenim naglaskom Bišopovih.
     "Ko si... šta si ti?"
     "Ovo mesto, ovo vreme, ono što ti je najhitnije potrebno." Ptica se meškoljila čitavim telom, perje joj se trzalo, krila vibrirala, tapkala je nogama po grani.
     "Najhitnije...?" Nije bilo vremena za tajne. "Slušaj, negde tamo gore je Bogomoljka. Treba mi skrovište."
     "Treba ti uspravo suprotno." Ptica je kljunom pokazala naniže. "Moraš da otvoriš, ne da se zatvoriš."
     "Šta da otvorim?"
     "Vrata. Najbitnijem je potreban ulaz u ovaj peve. Brzo!"
     "Uf, a kako?"
     Ptica je zakoračila prema njemu, lepećući krilima. "Nemoj misliti da smo te zaboravili. Nadamo se da ćeš poživeti da pomogneš."
     "Baš ti hvala", frknuo je Tobi. "Ali šta, dođavola..."
     U čulima je osetio talas utisaka. Slike. Uputstva. Bilo je toliko jako i puno da se istog časa pokrenuo, pripremajući alat jednom rukom dok je drugom sklanjao lišće, tražeći pravo mesto. Eno ga. Ogoljeni peve.
     Iznenada se plamen nad njim ugasio. Duboka noć. Gde li je Bogomoljka?
     Radio je u potpunom mraku.
     Pržač, laser, mikrotalasi. Nije mogao da vidi kako peve reaguje, osim povremenog crvenog sjaja.
     No, osećao je struju duboke energije ispod mesta na kome je radio. Bodež gravitacione energije se povukao, a utrobu mu je stegao talas nalik na plimu.
     Pulsiranje energije u dubini. Nemo i smireno.
     "Nije dovoljno", začuo se glas ptice. "Šteta."
     "Šta bih još..."
     "Prekasno."
     Došlo je. Grozničava energija u pljusku svuda oko njega. Munje mlečnobele svetlosti duž ogromne ose Sokaka. Sve bliže.
     Nešto se borilo protiv toga. Osećao je i bez gledanja masivno, plavo-crno prisustvo. Propinjalo se i grmelo. Ogromno i puno snage.
     Kao ogromna životinja čija glava dopire do samog krova Sokaka. Škljocala je kamenim zubima.
     Oko nje palacale su beličaste munje. Potom su se okomile na njega, pre nego što je i stigao da poveruje da nešto može tako brzo da se kreće. Iz ose su doletali opiljci brze vreline.
     Nisu napali samo njega, nego čitavu šumu. Hiljade volti ostavljalo je svoj potencijal duž vijugavih putanja u pucketavom vazduhu. Kad bi udarili, prenos bi se okončao.
     Pri jednom blesku video je kako ona ptica pada sa grane, mrtva.
     A onda se ka nebu propeo protivudar - brži i blistaviji, crven i žut. Suknuo je u vazduh.
     Sve je to video čulima dok je skakao u zaklon - mada je znao da je to besmisleno pred ovakvom jednom veličinom - a podaci su mu pucketali duž kičme.
     Kvat! Kiline! Tata, tata! dozivao je u slepoj panici.
     Crveni palacavi udar, još jednom. Zaslepljujući. Oštri odgovor. I još jednom. I još jednom.
     Čitava bitka odvijala se u pregrejanom vazduhu. Duge munje i tutnjava. Samo su njegova čula mogla da se razaberu u tome, predstavivši mu već razrešen problem. Ali nije bilo načina da sazna šta to znači.
     Vetar je i dalje bi oleden. Tobi se priljubio uz drvo koje se sledećeg trenutka pretvorilo u ugljevlje. Oštar dim mu je ujedao nozdrve.
     Ostani dole. Nije mogao da kašlje, nije smeo da kašlje, mada je užasno želeo. Nije smeo dozvoliti da ga nađu.
     Kroz šumu je dolazilo nešto teško i prigušeno.
     Tražilo je. Spuštalo se, zavirivalo, probijalo. Osećao je, a nije znao kako.
     U lepljivoj tami mogao je da razabere životinje koje su, ko zna zašto, trčale u krug, upaničene, i skičale. Vazduh bi proključao i one bi pale. Mnoge bi kriknule - tihim, piskavim glasom, kao kad nokat zagrebe po tabli. Potom bi nestajale iz njegovih čula, mrtve. Nije imao vremena da misli na njih, ali njihovi krici su, ko zna zašto, plamteli u njemu.
     Niz osu je doprlo purpurno zavijanje. Pucnji i pritisci, sve jedan preko drugog. Ubrzanje, slepi sudari. Nešto duboko, brujeće, metalno.
     Ispuzao je ispod krova od izlomljenih grana i uspravio se. Bolje da ga ovako dočeka. Iako je znao da je to nerazumno, da nije mudro i da je verovatno detinjasto.
     Ogromna sila treskala je kroz Sokak. Čučnuo je, uplašen.
     Iz gustiša i duboke šume polako je narastao odgovor.
     Nešto je prodiralo u vazduh, kovitlajući se kao teška magla, ali uz neprijatno ubrzanje. Tanušno tkani tepih života na ovom mestu evoluirao je tako da upija, shvatio je Tobi. U njima je nekako bio ugrađen odgovor.
     Osećao je i najsitnija bića oko sebe kako se ukopavaju u meko tlo. Kako međusobno govore. Kako zajedno rade u neke nezamislive svrhe.
     Sve se uklapalo jedno u drugo. Usklađeno. A i on je bio deo svega. Morao je da odluči gde i kada da uputi svu energiju.
     Nije znao otkuda zna, ali sada je bio potpuno uveren. On je ovde bio najrazumniji. Morao je da presudi.
     Morao je da pokuša da ubije Bogomoljku.
     Ponovo je pokušao sa vremenjakom. Potpuno je ispraznio energetski ranac mikrotalasima, osećajući ključanje energije. Nešto je želelo da iziđe odatle. Šta je ono rekla ptica? Najbitnijem je potreban ulaz u ovaj peve.
     Osetio je kroz đonove narastanje gravitacije. Dolazilo je...
     Brzo je uzeo laser i prešao na infracrveno. Pa šta ako ga Bogomoljka i vidi? Sad je prekasno za brigu. Prekasno za sve osim ovoga. Pucao je među svoja stopala.
     On je obarač, uravnotežen...
     Kanal. Provodnik.
     Privuci. Namami.
     Dozvolio je sebi kratak pogled čulima naviše. Iako prigušena, osećala su otvaranje klina.
     Prisustvo se približavalo. Slalo je pipke.
     Vreme je da uradi sve što se može. Čak i ako nije važno, u poređenju sa ovim ogromnim energijama. Naglo je raširio čula naviše.
     Ovde sam. Vidiš me?
     Težina se spuštala. Uperila je oči u njega.
     Lebdela je. Bliže, bliže, još nesigurna...
     A onda se šuma otvorila. Tobi je odskočio, opalio i otkotrljao se. Tamo gde je do maločas bio eksplodirao je vulkan. I počeo da se širi.
     Iz milijardi listova suknula je energija. Šuplje korenje, koje je do maločas dremalo, sada je ispuštalo sačuvanu energiju. Blistava sila izvijala se kroz prefinjene dodire između stabala u obliku vadičepa. Krošnje su ispuštale u vazduh zelene, pucketave mlazeve.
     Podigao se zid žute munje. Odgovor.
     Pre nego što je stigao da se pomeri, osetio je da se tlo zagreva. Nagli priliv infracrvene energije. Zidovi čvrste vreline.
     Voda je šibala. Punile su se barice. Mlazevi hladne pare. Vlažnost je zapljusnula zgusnutu atmosferu. Zeleno-vrele gljive na obližnjem stablu zatalasale su se, sinule, zadrhtale.
     Usmerena silina tresnula je u osu Sokaka. Sve je blesnulo.
     Tobi je zaklonio glavu rukama. Kamen ga je tresnuo u rebra. Nalet vazdušnog pritiska ga je umalo spljeskao.
     U trenutku je znao da se ovo dešava po čitavom Sokaku - da to uopšte nije fizička pojava, nego energija umova, inteligencija velikih i malih, međusobno povezanih.
     A gnev je navirao kroz sve njih, donoseći istovremeno smrt i blagoslov.









7. PROLAZNE STRUJE
     Kasnije - dok je ležao pod slojem zdrobljenog bilja, sa bolom u svakom zglobu, čekajući da mu rebra zacele - razumeo je makar delić onoga što se desilo.
     Ovde je život imao različite vrste zaštite. Višeslojne, neme, prastare i začinjene još nečim osim prirodnih sila. Čudne sitnice o kojima mu je pričala Kvat ovde su se spojile i dobile značenje.
     I zgnječeni život još može da se ispravi. Organizmi koji vrebaju priliku, svaki delić razgranatih lanaca, upija grubu silu i ponovo je vraća. Šuma nije samo bilje pričvršćeno za promenljivu stenu pevea. Ona uključuje u sebe deo pevea.
     Bezbrojni delići pevea, ugrađeni u drveće i grmlje i slojevito tlo, donose električnu energiju. Prepleteni delovi prirodnog sveta sada su imali električna kola nastala od ispresavijanog prostor-vremena. Šuma je imala rasutu inteligenciju - ili je možda reč 'inteligencija' ovde vrlo malo značila.
     Na neki način, ovde je evolucija išla dalje od onog što je Tobi mogao da shvati. Razvila je nešto nalik na daleki odraz veza između Bogomojlke i njene vrste. A ta povezanost bila je ugrađena u genetsko nasledstvo čitavog ovog ogromnog pevea.
     Takva struktura može da proguta oluju, da je upije u svoje gene.
     Da uči iz kazni. Da se priprema.
     I činila je tako bezbroj godina. Zakopana u najdubljem skrovištu u čitavoj galaksiji, rasuta ličnost učila je mnogo duže nego što to čovek može.
     On je putovao kroz Sokake, smatrajući ih za hodnike u nekakvoj ogromnoj zgradi pevea. Pogrešno poređenje.
     Ovdašnji istkani život stvarao je oblasti koje se ne mogu videti. Tek u ponekom trenutku njegova čula mogla suda uhvate duboke, spore razgovore takvih bića.
     I uvek osećanje da ga gledaju. I više od toga - da je deo maglovite celine.
     Ovaj čvornovati svet bio je stalan jer je držao do sebe, gutajući suparnike. A sada je Tobi bio u njemu. Znao je to, mada nije znao kako zna.
     Otvorio je vrata, i to je bilo sve. Upotrebio je veštinu i uhvatio trenutnu rupu u peveu. Time je pustio unutra sile koje inače ne bi mogle da stignu tako brzo - ili uopšte ne bi stigle.
     Možda je to nešto značilo. A možda je konačno dovoljno odrastao da zna kako pitanje da li je on značajan zapravo nema smisla. Moraš da se trudiš, i gotovo.
     Nemoj misliti da smo te zaboravili. Nadamo se da ćeš poživeti da pomogneš. Ali nema garancije.
     Kasnije se čvrsto sećanje svelo na trenutak kada ga je udar spljeskao. To je bio samo prolazni opiljak većih događaja u visini.
     Eksplozija mora da se odigrala u njemu, jer je kasnije proverio i video da su krošnje neoštećene. No, video je ogromno prisustvo u prolazu i za trenutak je učestvovao u onome što je ono moralo da radi.
     On je bio prekidač. Kad je otvorio vrata, našao se u kolu. Elektroni ne znaju šta je to radio, iako plivaju kao ribe među otpornicima, kondenzatorima i jezerima potencijala.
     Šta god je pokrenulo tu silu, upotrebilo je njega, njegovu svest, da se usmeri.
     Stresao bi se svaki put kad pomisli da je deo nečega takvog.
     Osećao je delovanje ravnodušnih sila. Još gore, osećao je mnoge živote koji bi planuli, osetili bol i umrli. Barem su u mukama bili jednaki. Mnoštvo se stapalo, a masa iz visine ih je drobila ni ne primećujući njihov bol.
     On je primetio. Ne kao daleki događaj, nego kao neposredno iskustvo. Najviše se sećao upravo agonije.
     U tom trenutku su mu zubi brujali u dupljama. Kalcijumske šipke u grudnom košu postale su hromirane i čvornovate kosti, klizave i nesigurne. Brza, metalna milost. Crvene oluje hitale su njegovim suženim venama, i uz uzdrhtale ligamente. Prsti na nogama su mu se tresli, razgovarajući sa zemljom. Članci su mu poigravali svojim ritmom, i klik klik kostiju toliko se čulo da je izgledalo da će se uskoro slomiti.
     Zabacio je glavu, istegnutog grla. Koža bleda i električno oštra na polarizovanoj svetlosti. Kičma mu je bila izvijena u parabolu, i pucketala je. U njemu su zijali uraganski prostori, škripanje agonije stegnutih vilica.
     Jurilo je kroz njega. Tražilo je pravog neprijatelja, a on nije znao da li voltažna vatra potiče od maški ili od neshvatljivih pražnjenja duboko u sprženoj šumi. A nije ni bilo važno. On je bio u gnevu i deo njega i tog časa bio je provodnik. Struje su prolazile ne znajući za njega.
     Gnev se zario duboko u kukove uglačane plavozelenim, gladnim crvima. Blistavo gnevne zmije gladno su se rojile oko kostiju, jedući.
     I za njega je toliko bilo dovoljno. Kasnije je jasno mogao da se seti samo bola. Potpunog i blaženog. Ogromnog.
     Probudio se u sivom pepelu. Tišina, blaga kiša. Proleteo je lebdeći miš.
     Nema potrebe za kretanjem. Samo misli.
     Shvatio je da su u pitanju maške, one visoke, koje su različite. Ima neke užasne lepote u njihovoj izdvojenosti. Duboka usmerenost na posao smrti, a da pri tom nisu nimalo ugrožene. One ne umiru onako kako moraju ljudi. Možda je to velika prednost. Nije bio siguran. Mogao je da im zavidi ili da ih mrzi, ali bolje bi bilo da ne radi ni jedno ni drugo.
     Sada je bio sam kao nikada pre. Uvideo je to baš zbog neobičnosti maški. Porodica Bišop, njegov otac, čak i Kvat - kad bi bili u blizini stvarali su njegov svet. Bez njih je bio potpuno sam protiv čvrstih činjenica. Sada je znao stvari koje inače nikada ne bi saznao. Pobegao je od oca zbog zbunjenosti i zbog principa i obuzet besom, sve zajedno. Nije ni znao šta nosi u sebi sve do sada, a sada je bilo prekasno.
     Možda tako mora da bude, možda nikada ništa ne možeš da naučiš kako valja osim ako učiš unazad, gledajući niz dug niz iskustava. Moraš da poneseš sa sobom ono što imaš. Hrabrost i greške i odbijanje i sve ostalo.
     Tada vaseljena pokuša da ti se uklopi i ako ne uspe, slomi te. Neki ljudi posle toga mogu da se uklope. Tobi je razumeo da se u njemu nešto slomilo i da se sada može nadati jedino tome da će na kraju biti jači tamo gde je slomljen.
     Odrastao je u uverenju da je vaseljena neprijateljska prema ljudima, i to na način koji ih čini važnim. Uhvaćeni u ogromnu borbu sa veličanstvenim neprijateljem.
     Istina je bila mnogo gora. Vaseljena uopšte ne mari za njih.
     Takve su i maške. Neumoljive su, ali ih uopšte ne zanimaju ljudi kao ljudi, nego samo kao drugačiji element u ravnom i beznačajnom predelu. One samo rade svoj posao i ne osećaju čak ni sopstvewnu lažnu smrt.
     Našao je onu pticu sa kojom je pričao. Ležala je ugljenisana i zdrobljena, očiju iskolačenih od zgrušane krvi. Sahranio ju je.
     Na kraju se sve svodi na Ja. Kilin je sprečavao Tobija da bude on sam, mada se nešto slično možda dešava svim očevima i sinovima. A nikada neće znati koliko je udela u tome imalo Šibino nemo prisustvo u njemu.
     Bogomoljka je, na neki čudan način, htela to isto. Ono što Tobi nikada ne bi predao. Njegovo Ja.
     Setio se radosti i smirenosti prilikom trgovine, tamo u onom lučkom gradu. Ali tamo je trgovina pojačavala osećanje Sebe. Davanje poštene cene podrazumeva davanje istine. To ti pomaže da odrediš ko si. Isto je i sa Porodicom, koja je neka vrsta mašine za stvaranje svačijeg Ja kroz akciju.
     Nikada ne bi ovako ispalo da je bio sa Porodicom, ili makar sa Kvat. Porodica sprečava stres. Porodica je izmišljen pojam, to je sad znao. Izmišljen radi odbrane od divlje struje koja vreba sa svih strana.
     Ali je istinski pojam, jer priče koje Porodice pričaju svojim postojanjem omogućavaju da se istraje. Struja je uvek tu i videćeš je još jednom, barem poslednji put, ali nema razloga da posebno žuriš ka tom trenutku. Kad jednom vidiš ponor provodiš ostatak života svestan da te on čeka i da će se vratiti po tebe. Sa tim saznanjem, sada je bio slobodan.









8. UTVARE
     U prvi mah je od dalekog vrha mislio da je planina.
     Dugo je hodao. Šuma se otvarala pred njim i kao da ga je gurala napolje - na neravno tlo gde su duvali vremenski vetrovi, donoseći mu mučninu. Ipak je pošao.
     Planina se propinjala dok je prilazio, ali nije mnogo mislio na to. Potom je primetio da su joj padine glatke i čvrste. Nije bilo zbrke izlomljenih ravni kao u vremenjaku oko njega. Glatke strmine nepomično su stajale. Susretale su se pod čvrstim uglovima. Snaga magnetnog polja bila je visoka, i rasla je sve više.
     Piramida. Jasno ocrtani uglovi. A na njoj nisu poigravali događaji. Kada je dotakao podnožje, bilo je granitno čvrsto. Obična materija. Gomila kamena, toliko velika da je izgledala kao deo predela. Stajala je, nemo, puna tajni.
     Dok se uspinjao uz nju, osećao se bolje nego ikada u poslednje vreme. Bio je gladan, ali to mu nije smetalo. Potpisnuo je to iz uma, kao što je godinama činio na Snegobaru. Čudno kako se navikneš na to. Shvatio je da je postao nostalgičan od gladi i glasno se nasmejao. Vedri zvuk utopio se u tišinu, toliko praznu i toliko gladnu da je smesta ponovo zaćutao.
     Prešao je dalek put i imao je vremena da razmišlja. Svako ljudsko biće na ovom mestu znalo je da je sićušan i nevažan glumac na pozornici koju je načinio neko drugi. Igrala se drama borbe između maški i prirodnih životnih oblika, a Tobi je nije razumeo. Čeznuo je da ponovo razgovara sa Kvat, da vidi očevo lice.
     Ispod sve ogromne energije maški i materije ležala je čitava duga istorija ljudi i Komadanja. Ko je do toga doveo? Zašto su Bišopovi i sve ostale Porodice osuđeni da se pate na planetama, kada je pstojalo utočište u Klinu? A patuljci poput Androsa mogli su da uživaju u njemu.
     Iza te zagonetke bili su Bišopovi, još živi iako je mnogo Porodica izumrlo. Obična sreća, pomislio je Tobi. Ali svejedno je morao da se pita.
     A bila je tu i Propast. Odavno je pobegao od te katastrofe, još dok je bio dečak, mada nije znao šta znači biti dečak. Tog dana su on i otac izgubili Abrahama. Ali sada je Abraham bio ovde negde. Ko zna kako.
     Da bi razumeo makar delić svega toga, morao je da pronađe Abrahama. Na mestu gde pravac ne znači ništa, i gde je vreme istovremeno i mesto.
     Dok se uspinjao, začuo je korake. Bio je suguran da su koraci i da dopiru odozgo. Požurio je uzbrdo. Dok se peo, nailazio je na staze u pravilnim razmacima.
     Staze su se pružale levo i desno i pretpostavio je da vode svuda oko građevine. U daljini su se savijale, a u dubini nije video nijednu. Mučio se na sve strmijoj padini i konačno stigao do sledeće staze.
     Tu nije bilo nikoga. No, koraci su se i dalje čuli, sada sporiji. Dok se peo dalje, koraci su se čuli sve slabije, kao da su ostali iza njega. I bili su sve sporiji.
     Doplerovanje u vremenu. Zalaženje u budućnost ili prošlost, na granicama stvarnosti. Kao da hodač usporava, oklevajući, sve zamoreniji. I Tobi je počeo da se umara, ali i dalje je čuo korake pa je i sam nastavio dalje.
     Vrh nije ličio na ono što je očekivao. Bio je prostran, ravan i gladak, površine prošarane sivim mrljama. Vrlo jako magnetno polje.
     Nije bilo nikoga. Ni koraci se više nisu čuli.
     Pogledao je dole. Staze su bile tako daleko da nije mogao da razabere ima li na njima nekoga. Ogromna građevina, bezlična i savršena, prostirala se u beskonačnost. U maglovitoj daljini mogao je da razabere beskonačno promenljive predele vremenjaka, peve kako se bori sam sa sobom, Sokake kako se presecaju u divljem kovitlanju.
     Okrenuo se od ivice i rešio da se malo odmori pre silaska.
     "Gde si dosad?"
     Bledunjavi čovek pred njim bio je nizak i nabijen. Bio je istog rasta kao Andros i ostali patuljci, ali naboran i potpuno go.
     "Razumeš me?"
     Tobi se osvrnuo i nije uspeo da vidi odakle je čovek mogao da dođe.
     "Slušaj, nemamo mnogo vremena. Ti si Bišop, tačno?"
     Tobi je jedva uspeo da odgovori. "Uf, dabre."
     "Dobro. Najvnovija generacija, rekao bih."
     "Dabre. Ko..."
     "Hajde, idemo unutra, bezbednije je. I toplije."
     Patuljak je okrenuo Tobiju naborana leđa i brzo prešao preko glatke zaravni. Kad ga je Tobi sustigao, kamen se otvorio. Pojavio se pravilan pravougaonik, a u njemu kosina koja je vodila naniže. "Hajde."
     Tobi je zastao na ulazu. "U mojoj Porodici ne ulaziš na mesto za koje ne znaš šta je."
     "Oh? Ovo je centar za operacije." Patuljak se okrenuo da uđe.
     "Čiji?"
     "A? Pa moj. Naš. Ljudski, ako si to mislio."
     "A ko si ti?"
     "Oh. Izvini." Patuljak mu je prišao i pružio ruku. "Volmsli. Najdžel Volmsli."
     "Iz koje Porodice?"
     "Britanci."
     "Otkud znaš ko sam ja?"
     "Iz istorije. Odavno te čekam."
     "Koliko dugo?"
     Volmslli se zamislio, kao da računa. "Čini mi se oko dvadeset osam hiljada godina. Po tvom računanju, naravno. Otprilike", dodao je kad ga je Tobi belo pogledao.
     "Otkud to? Zbog čega?"
     "Hodi da popiješ čaj. Vi Bišopovi ste očuvali barem tu tradiciju, zar ne?"
     "Uf, dabre." Tobi nije okusio čaj još od detinjstva. "U Citadeli."
     "Razumem, u Citadeli. Dobro je. Ti si Kilinov sin?"
     Tobi je zapanjeno zinuo. Volmsli je klimnuo. "Vidim. Ima poruka za tebe." Brzo je pokrenuo obe šake, i u jednom trenutku mu je čitava ruka postala prozirna, pokazujući spletove ispod kože.
     Između njih dvojice stajao je Kilin.
     Izgledao je umorno i izmoždeno. Bio je u terenskoj opremi Porodice Bišop, a ne u brodskoj. Osvrnuo se i ugledao Tobija. "Sine, potreban si mi."
     Tobi nije znao šta da kaže. Pružio je ruku da dodirne oca, ali prsti su prošli kroz sliku.
     Kilin nije reagovao. "Znam koliko ti je teško bilo. Slušaj, možeš da zadržiš Šibo. Ja sam, ovaj, pogrešio sam. Zaboravimo to."
     Tobiju su se usta osušila. "Siguran si?"
     "Da bre. Bio sam... van sebe."
     "Gde si sad?"
     "Ne mogu da ti kažem. Ne znam kada ćeš dobiti ovo."
     Tobi se namrštio i Volmsli je požurio da objasni. "Snimio je ovo pre nekog vremena, po lokalnim merilima."
     Kilin se zakoračio u stranu i odmerio Tobija. "Izgledaš mi dobro. Malo si smršao."
     Tobi se nasmešio. "Samo sam skinuo naslage sala sa broda."
     "Maške svakog teraju u beg. Mnogo je mrtvih. I među Bišopovima. Oni..."
     "Besen? Cermo? Kako..."
     "Oni su tu, još su u jednom komadu. Niko nama blizak nije skroz mrtav."
     Tobi je osetio olakšanje i radost, želju da ih sve vidi. "Reci mi šta se dešavalo. Jesi li video Kvat? Je li ona..."
     "Slušaj, maške su grozno pobrkale Sokake. Neke su oštetile. Ne znam gde ćeš naći ovo, ali možemo da tragamo za tobom ako uključiš signal."
     "Hoću." Tobi se šapatom obratio Volmsliju. "Da li on ovo prima?"
     "Ne, samo njegov zapis reaguje na tebe. Ovo je jedan Kilin, nije pravi. Ne znam gde je original u ovom trenutku. Ni kada."
     "Ne morate šaputati", rekao je Kilin. "Ja sam ograničena predstava i ne stidim se toga."
     "Šta maške hoće? Stalno sam bežao, i uvek su mi bile za petama."
     Kilin je malo oklevao. "Hoće tebe i mene. Ne znam zašto."
     "Da nas skroz ubiju?"
     "Nešto više od toga. Dešava se nešto čudno sa Abrahamom, ali ne znam šta. Traži ga."
     "Postoji li mesto gde možemo da se sretnemo?"
     Kilin je odmahnuo glavom. "Seti se, ja sam u pokretu kao i ti. Moramo da nastavimo potragu, to je sve."
     "Bogomoljka me progoni."
     "I nas."
     "Onda mora da smo blizu jedni drugih."
     "Nebre. Mislim da ima više Bogomoljki."
     "Bogomoljke su čitava klasa maški?"
     "Kao kad deliš vodu. Ivice ne ostaju."
     Tobiju su Kilinov jednostavan način objašnjavanja, i njegov glas doneli olakšanje i utehu. "Tata, ja..."
     "Sine, potreban si mi." Kilin je to rekao potpuno isto kao i prvi put, u istom položaju i istim glasom. "Ne znam koliko još smem da ti kažem. Samo... da pokušamo."
     "Dabre." Tobi je osetio neizmerno olakšanje. "Dabre."
     "Znam koliko ti je teško bilo. Slušaj, možeš da zadržiš Šibo. Ja sam..."
     "Tata, ja..." Tobi je nemo stajao. Bilo je čudno razgovarati sa snimkom i pokušavati da od njega saznaš još nešto. Ali morao je da kaže istinu. "Morao sam da izvadim Šibo."
     Kilin se zaprepastio. Za trenutak je zatreperio u vazduhu, kao da je vest protresla čitavu predstavu. "Ti... nemaš taj alat."
     "Znam. Uradio sam to što sam bolje mogao."
     "Ona... bila ti je previše?"
     "Nisam mogao da je kontrolišem."
     Kilin je ozbiljno klimnuo. "Nije s njom bilo lako ni dok je bila živa."
     "Mislim da sam..."
     Kraj Kilina se, ni iz čega, stvorila Šibo. Bila je prozirna i nedostajale su joj noge, ali gornji deo tela se prirodno kretao. Okrenula je glavu, prvo ka Kilinu, pa ka Tobiju. Bled osmeh.
     "Ja sam... još... delimično... tu..."
     Volmsli se obratio Tobiju. "Čitač je uhvatio nagoveštaj polja kod tebe. Mora da je ugrađena u tvoje sisteme."
     Tobi je klimnuo. "Dabre, i hoće da priča."
     Šibo je imala molećiv izraz. Tobi je jedva čuo njene reči preko čula. "Biću tu... da pomognem. Morala sam da iziđem. Moj mili... Kiline..."
     Kratkim trzajima se, uz zgrčeno lice, okrenula ka Kilinu. Tobi je osetio avetinjsku struju između njih dvoje. Valence su se kretale, proste i slepe. Dugo su u tišini zurili jedno u drugo. Tobi je osetio nejasno oklevanje između njih dvoje. Sitni signali preko divlje struje.
     Potom je Šibo podigla jednu šaku, kao u znak pozdrava - i nestala. Tobi nije ništa razumeo.
     Kilin je odmahnuo glavom i zagledao se u daljinu. Lice mu je bilo prekriveno dubokim borama bola.
     "Pa dobro", vedro je rekao Volmsli. "Mislim da si čuo uglavnom sve. Požuri sad - imamo posla."
     Kada je Tobi pogledao oca da vidi kako će reagovati, i Kilin je nestao.
     Iznenadni gubitak ga je ošamutio. Zatvorio je oči da se smiri.
     Volmsli mu je mahnuo. "Znam da je sve ovo bilo prilično brzo, ali stvarno moramo da hitamo."
     Tobi je poslednji put pogledao beskonačno promenljivu perspektivu, a zatim je pošao niz kosinu za Volmslijem. U tamu dubine, gde se svetlo zgušnjavalo u oštre tačke kao gomila iščekujućih zvezda.
     Znači, vreme je obavilo svoje i njegov otac se promenio. Kao i Tobi. Sada više nije bilo bitno ko je bio u pravu, to je bilo samo suvo zveketanje izbledelih činjenica, izgubljeno na krivulji događaja. Mesta gde mu je peve ostavio ožiljke sada su ojačala i mogao je da primi sve što će doći bez držanja za prošlost i bez strepnje za budućnost. Koraci su mu bili laki, i pošao je napred u ono što ga tamo čeka.









POGOVOR
     Trudio sam se koliko je god u mojoj moći da održim događaje zamišljene u ovom romanu, i u onima koji su došli pre njega u seriji romana, unutar ograničenja koja su postavila astronomska osmatranja. Eksplozija naših saznanja je jedno od čuda poslednjih decenija, ali to je donelo mnogo problema piscima fantastike.
     Tokom poslednje decenije Very Large Array i ostale nove vrste 'teleskopa' otvorili su nam uvid u središte naše galaksije, sa zapanjujućim razultatima. Morao sam da menjam svoja shvatanja, i neki izumi iz ovog romana potiču i iz teorije - pogotovo iz napretka teorije gravitacije.
     Očito se nešto neizmerno moćno dešava u središtu galaksije, i očito je to počelo od ogromne eksplozije pre oko milion godina. Elektrodinamički efekti izuzetno su snažni na nekoliko stotina svetlosnih godina od tačnog dinamičkog centra, oko koga se okreće čitav spiralni disk. Tamo je magnetno polje barem stotinu puta snažnije nego što je uobičajeno u blažim područjima galaksije, kao što je ovo naše. Očito je da iz tog snažnog polja potiču duge, sveltucave niti. To opet znači da u energetski mnogo aktivnijim galaktičkim jezgrima dalekih galaksija magnetna polja možda imaju glavnu ulogu pri oblikovanju.
     Teoretska istraživanja središnje oblasti, koja sam vršio u ulozi profesora fizike, uzimaju to za polaznu tačku. Isto tako sam u romanima uzimao to kao jasnu činjenicu. Neobično je iskustvo izmišljati događaje na mestu o kome istovremeno vršim teške proračune. Oslobođen stega 'Astrofizičkog žurnala', osetio sam se slobodnim da nagađam kakvi su se procesi mogli tamo odvijati tokom deset milijardi godina upornog kuvanja, kako bi stvorili oblike života i inteligencije daleko od naše moći shvatanja. (Slučajnost: tek što sam napisao ovaj pasus, dobio sam poruku od urednika avgustovskog broja časopisa, u kojoj se divi prethodnom romanu. Jednog dana moram pokušati da ocrtam međuzavisnosti između nauke i naučne fantastike. Ili, još bolje, da prepustim to nekom energičnom postdiplomcu. Tu se negde krije dobra doktorska disertacija...)
     Ovaj roman, i svi raniji romani u 'galaktičkoj' seriji - 'U okeanu noći', 'Preko mora sunaca', 'Velika nebeska reka', 'Svetlosne plime' - mnogo duguju naučnicima, urednicima, profesorima i piscima koji su me pune dve decenije snabdevali idejama, savetima, ohrabrenjima i literaturom.
     To se posebno odnosi, nezavisno od redosleda, na sledeće osobe: Marvin Minski, Šila Finč, Dejvid Hartvel, Mark Martin, Dejvid Brin, Betsi Mičel, Dejvid Semjuelson, Stiven Haris, Lu Aronika, Džo Miler, Dženifer Herši, Stiven Hoking, Gari Volf, Norman Spinrad, Dejvid Kolb, Rut Kurl, i Artur C. Klark. Stimulativne ideje me i dalje privlače.
     Posebno se zahvaljujem Marku Morisu, sa UCLA, koji je sazvao i vodio Međunarodni simpozijum Astronomskog društva o središtu galaksije. Podaci i teorije sa tog i kasnijih sastanaka naveli su me da se osvrnem na moje ranije modele magnetskih fenomena u središtu galaksije. Naširoko govoreći o svojim gledištima, koja su potom prisutni podrobno pretresli - što je za teoretičara uvek zastrašujuće! - nateralo me je da se suočim da neverovatnim obiljem blistavo-neonskih slika, divljih eksplozija, prodornih energija, i (tajanstvenih) visoko organizovanih struktura koje obeležavaju središte naše galaksije. To mi je otvorilo mogućnost maštanja o mogućnosti postojanja života (a verovatno i smrti) na tako zlokobno izuzetnom mestu.
     Izvinjavam se čitaocima koji su morali da čekaju po nekoliko godina na naredne romane u ovoj seriji. I drugi romani su molili da budu napisani.
     A tu je i Stvarni Život, koji uvek mnogo zahteva. Moje zamisli o životu u svemiru umnogome su se promenile otkako sam 1970. poslao Najdžela Volmslija u odiseju (počev od kratke priče 'Ikarovo spuštanje', koja je kasnije delimično izmenjena i kojom sada započinje 'U okeanu noći'). Uprkos takvim promenama, pokušavao sam da romani ostanu dosledni. Događaji koji se protežu na nekoliko desetina hiljada godina retko se usklađuju, pogotovo kada autor u međuvremenu radi i druge stvari.
     Sada je na vidiku i poslednja knjiga u ovoj seriji. Obećavam da ću je završiti i objaviti u roku od godinu dana. Možda ću se jednom u budućnosti ponovo uputiti u taj univerzum, ako me nešto pogura, ali zaplet i linija logike trebalo bi da budu zaključeni i završeni do kraja narednog romana. Kako je to bio dug i čudan put.

     Gregori Benford
     jun 1993.




