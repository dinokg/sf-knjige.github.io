


Prvi deo: BIO JE, JESTE I BIĆE









I
     1.
     Nada je bila ta koja ih je upropastila. Nada, i ubeđenje da ih je Proviđenje kažnjavalo, i te kako kažnjavalo, zbog njihovih snova. Već su tolike izgubili tokom puta - decu, iscelitelje, vođe, svi su im oni bili oduzeti - nema sumnje, razmišljali su oni, Bog će ih poštedeti daljnjih gubitka i nagradiće njihove patnje i trud tako što će ih odvesti do mesta gde će svega biti u izobilju.
     Kada su se javili prvi znaci mećave - oblaci spram kojih je olujno nebo Vajominga što se izdizalo iza vrhova ispred njih izgledalo paperjasto, tek iverje leda na vetru - stali su da govore jedni drugima: ovo je poslednje iskušenje. Ako sada odustanemo, ako nas zaplaše oblak i led, to će značiti da su svi oni koje smo pokopali duž puta umrli uzalud; da su oni patili uzalud i da smo i mi patili uzalud. Moramo dalje. Sada više nego ikada moramo verovati u san o Zapadu. Konačno, govorili su jedni drugima, tek je prva nedelja oktobra. Možda ćemo doživeti koju oluju dok se budemo peli, ali do dolaska zime već ćemo preći preko planina i sići na drugu stranu, već ćemo biti usred miomirisnih livada.
     Znači, idemo dalje; dalje, zarad sna.
     Sada više nije bilo povratka. Čak i da snegovi koji su padali protekle nedelje nisu zatvorili prolaz iza pionira, konji su bili u toj meri izgladneli i toliko slabi posle uspona, da nisu bili u stanju da odvuku kola nazad kroz planine. Putnici nisu imali izbora, morali su da nastave napred, mada su već odavno izgubili svaku predstavu o tome gde se nalaze i putovali su naslepo kroz belinu koja se u svojoj sveobuhvatnosti mogla meriti sa crnilom ponoći.
     Povremeno bi vetar na trenutak rasterao oblake, ali nigde nije bilo ni traga nebu ili suncu. Samo još jedan nemilosrdni vrh koji se uzdizao između njih i obećane zemlje; sa vrha je lagano raznošen sneg u obliku perjanice, sneg koji je potom padao i spuštao se na padine preko kojih će oni morati da pređu ako misle da prežive.
     Gajili su još sasvim malu nadu; i ona je svakim danom postajala sve manja. Od osamdeset tri punonadežne duše koliko ih je krenulo iz Indipendensa u Misuriju, u proleće 1848. (taj broj se tokom puta uvećao još za šest novorođenčadi), preživelo ih je trideset jedno. Tokom prva tri meseca putovanja, kroz Kanzas, u Nebrasku, zatim preko 487 milja Vajominga, imali su samo šest smrtnih slučajeva. Troje se utopilo, dvoje je odlutalo i verovalo se da su ih ubili Indijanci; jedna se sama obesila o drvo. Međutim, sa letnjim vrućinama stigle su i boleštine, a iskušenja sa kojima su se sretali na putovanju počela su da uzimaju danak. Prvo su podlegli veoma mladi i veoma stari, razbolevši se zbog loše vode ili ukvarenog mesa. Muškarci i žene koji su još pre pet ili šest meseci bili u naponu snage, otporni, hrabri i čvrsti, sušili su se i propadali kako su se zalihe hrane smanjivale, a zemlja, za koju im je rečeno da će ih snabdevati raznovrsnom divljači i svakovrsnim voćem, nije ispunjavala obećanja. Muškarci su znali da se udalje od karavana na po nekoliko dana u potrazi za hranom, da bi se vratili upalih očiju i praznih ruku. I tako se dogodilo da su se putnici, već dosta oslabljeni, suočili sa hladnoćom čiji se učinak pokazao koban. U roku od tri nedelje preminulo je četrdeset sedam osoba; za to su bili krivi mraz, sneg, iscrpljenost, izgladnelost i beznadežnost.
     Hermanu Dejlu, koji je najviše znao o poslu lekara među preživelima posle smrti doktora Hodera, zapala je dužnost da beleži one koji su preminuli. Kada su stigli do Oregona, prijatne zemlje na Zapadu, saopštio je preživelima da će se svi zajedno pomoliti za preminule i odati dužnu počast svakoj duši ponaosob, čiju je smrt on zabeležio u svom dnevniku. Do tog srećnog vremena, živi se nisu preterano brinuli za mrtve. Oni su otišli u topao i blaženi zagrljaj Božji i neće uzeti za zlo onima koji su ih pokopali to što su im grobovi bili plitki ili izrečene molitve kratke.
     "Govorićemo o njima s ljubavlju", izjavio je Dejl, "kada dođemo do daha."
     Dan pošto je dao ovo obećanje preminulima, i sam im se pridružio, njegovo telo se predalo dok su se probijali kroz snežno polje. Njegov leš ostao je nepokopan, bar ga nije pokopala ljudska ruka. Padao je tako gust sneg da je Dejlov leš nestao sa vidika pre no što su preostali putnici između sebe podelili njegove oskudne zalihe.
     Te noći, Ivan Bebkok i njegova žena Alisa preminuli su u snu, a Meri Vilkoks k,oja je nadživela svo petero svoje dece i gledala muža kako vene i umire od tuge, izdahnula je sa jecajem na usnama koji je nastavio da odzvanja licem planine i pošto se umorno srce iz koga je potekao smirilo.
     Osvanuo je dan, ali nije doneo nikakvu utehu. Nastavio je da pada gust sneg. Nigde nije bilo ni jedne jedine pukotine u oblacima koja bi pokazala pionirima šta leži ispred njih. Išli su spuštenih glava, suviše umorni da bi govorili, a kamoli pevali, kao što su činili u razdraganim mesecima, maju i junu, šaljući hosane put nebesa u slavu ove pustolovine.
     Nekolicina se molila u tišini, moleći Boga za snagu da prežive. A neki su, možda, obećavali u svojim molitvama da će, ako im snaga bude podarena i ako prebrode ovu belu divljinu, te stignu do kakvog zelenog mesta, njihova zahvalnost biti bezgranična i da će do kraja života tvrditi kako i pored svih jada koje sa sobom donosi ovaj život, nijedan čovek ne treba da okrene leđa Bogu, jer Bog predstavlja nadu i on je Večan.

     2.
     Na početku putovanja bilo je ukupno trideset dvoje dece u karavanu. Sada je ostalo samo jedno. Zvala se Miv O'Konel; neugledna dvanaestogodišnjakinja u čijem se mršavom telu krila odvažnost koja bi zapanjila one što su vrteli glavama u proleće i govorili njenom ocu udovcu da nema izgleda da dete preživi putovanje. Bila je sama kost i koža, govorili su, slabih nogu, osetljivog stomaka. Slaboumna takođe, najverovatnije, šaputali su, zaklanjajući usta šakama, isto kao i njen otac Harmon, koji je, dok se društvo okupljalo u Misuriju, nadugačko i naširoko pričao o svojim planovima na Zapadu. Oregon bi mogao biti raj, govorio je, ali nisu šume i planine bile te koje će od njega napraviti mesto ljudskog trijumfa: to je bio slavan, sjajan grad koji je on tamo nameravao da izgradi.
     Idiotsko trućanje, mislili su ostali, naročito kada dolazi od jednog Irca koji je video samo Dablin i sporedne ulice Liverpula i Bostona. Šta je on mogao znati o kulama i palatama?
     Kada su krenuli na put, oni koji su se između sebe podrugivali Harmonu postali su mnogo manje diskretni, tako da je on ubrzo naučio da o svojim ambicijama da postane osnivač gradova priča samo sa svojom kćerki. Njegovi saputnici imali su mnogo skromnije nade vezane za zemlju koja je ležala ispred njih. Malo drvene građe od koje će sagraditi kolibu; plodnu zemlju; pitku vodu. Sumnjičavo su gledali na svakoga ko je imao kakvu veću viziju.
     Međutim, skromnost njihovih zahteva nije ih kasnije poštedela smrti. Mnogi muškarci i žene koji su bili najrečitiji u iskazivanju svog prezira prema Harmonu sada su bili mrtvi, pokopani daleko od plodne zemlje ili pitke vode, dok su ludak i njegova kćerka, koja je bila sama kost i koža, i dalje bili živi. Ponekad, čak i tokom tih poslednjih očajničkih dana, Miv i Harmon bi šaputali dok su zajedno koračali pored svog kljuseta nalik na kostur. A ako bi vetar na trenutak promenio pravac, poneo bi njihove reči do ušiju onih u blizini. Iako su bili iscrpljeni, otac i kćer i dalje su pričali o gradu koji će sagraditi kada se ovo putovanje okonča; čudo koje će uveliko živeti i pošto sve kolibe u Oregonu istrunu, a sećanja na one koji su ih sagradili pretvore se u prah.
     Čak su imali i ime za taj metropolis koji prkosi vremenu.
     Nazvaće ga Evervil.

     Ah, Evervil!
     Koliko je samo noći Miv slušala oca kako govori o tom mestu, očiju uprtih u pucketavu vatru, ali pogleda usmerenog na jedan sasvim drugačiji prizor: ulice, trgove i otmene kuće tog čuda koje tek treba stvoriti.
     "Ponekad mi se čini kao da si već bio tamo", rekla mu je Miv jedne večeri poznog maja.
     "Oh, ali jesam, slatka moja devojčice", odvratio joj je on, zureći preko otvorenog prostranstva u sunce na zalasku. Bio je to oronuo, namučen čovek, čak i u tim mesecima izobilja; međutim, dahom svoje vizije nadoknađivao je usko čelo i tanke usne. Volela ga je bezpogovorno, kao i njena majka pre nje, a najviše kada je govorio o Evervilu.
     "Pa kada si ga video?" stala je da ga izaziva.
     "Oh, u snovima", odvratio je. Spustio je glas do šapata. "Sećaš li se Ovena Budenbauma?"
     "Oh, da."
     Kako je iko mogao da zaboravi neobičnog gospodina Budenbauma, koji se kratko družio s njima u Indipendensu? Svetla crvenkastožuta brada, koja je počela da sedi; navošteni brkovi upereni uvis; najluksuzniji krzneni kaput koji je Miv ikada videla, i tako muzikalan glas da su i najnejasnije stvari koje je govorio (a koje su sačinjavale okosnicu njegovih izlaganja, bar što se Miv ticalo) zvučale poput nebeske mudrosti.
     "Bio je divan", reče ona.
     "Znaš li zašto je nas odabrao? Zato što me je čuo kako te zovem po imenu, znao je šta znači."
     "Rekao si da znači radost."
     "I znači", odvrati Harmon, nagnuvši se malo bliže svojoj kćeri, "ali to je takođe ime jednog irskog duha, koji se javlja ljudima u snovima."
     Nikada ranije nije ovo čula. Razrogačila je oči. "Je li to istina?"
     "Nikada ne bih mogao da te slažem", odvrati on, "čak ni u šali. Da, dete, istina je. Kada me je čuo kako te dozivam, uhvatio me je za ruku i rekao: Snovi su vrata, gospodine O'Konel. To su bile prve reči koje mi je rekao."
     "Šta je bilo potom?"
     "Zatim je kazao: Ako imamo hrabrosti da prekoračimo prag..."
     "Nastavi."
     "Ostavimo to za neki drugi dan."
     "Tata!" pobuni se Miv.
     "Možeš da se ponosiš dete. Da nije bilo tebe, nikada ne bismo upoznali gospodina Budenbauma, i ja verujem da nam se sreća promenila onog trenutka kada smo ga sreli."
     Odbio je da nastavi razgovor na tu temu i stao naglas da razmatra koje drveće bi moglo da se posadi u glavnoj ulici Evervila. Miv je znala da ne treba da ga pritiska, ali je od tada mnogo razmišljala o snovima. Ponekad bi se probudila usred noći sa iskrzanim delićima sna koji su joj lebdeli oko glave, i ostajala da leži, gledajući zvezde, razmišljajući: Da li sam bila na vratima? Da li se na drugoj strani nalazilo nešto divno, što sam već zaboravila?
     Odlučila je da ne dozvoli da joj ti delići umaknu, i posle malo vežbe naučila je kako da ih čvrsto ščepa pošto se probudi; naglas ih je sama sebi opisivala. Zaključila je da su reči u stanju da ih sačuvaju, ma kako jednostavne bile. Nekoliko slogova bilo je dovoljno da zadrži san.
     O tom svom umeću nikome nije govorila (nije ga čak pomenula ni ocu), i ono je predstavljalo prijatnu razonodu u dugim, prašnjavim danima leta kada je sedela u kolima i nadovezivala deliće snova kojih se sećala jedne na druge, tako da su oni sačinjavali priče čudnije od svih koje su se mogle naći u njenim knjigama.
     Što se tiče milozvučnog gospodina Budenbauma, njegovo ime nije dosta dugo ponovo bilo pomenuto. Kada je konačno, međutim, bilo pomenuto, okolnosti su bile tako čudne da ih Miv neće zaboraviti do smrtnog dana.
     Ulazili su u Ajdaho, i prema proračunima dr Hodera (koji je okupljao skupinu svake treće večeri i obaveštavao ih o napredovanju), postojali su veliki izgledi da prebrode Plave planine i ugledaju plodne doline Oregona pre nego što vazduh počne da miriše na jesen. Iako su im zalihe bile na izmaku, bili su bodri duhom, i u zanosu trenutka, Mivin otac rekao je nešto o Evervilu: usputna primedba koja je mogla neprimećeno da prođe da jedan od putnika, svađalica po imenu Gudhju, nije osećao negativne posledice viskija i samo tražio povod za kavgu. Našao ga je u dotičnoj primedbi i sa apetitom se okomio na njega.
     "Taj tvoj prokleti grad nikada neće biti sagrađen", rekao je Harmonu. "Niko od nas ga ne želi." Rekao je to glasno i izvestan broj ljudi - osetivši da je na pomolu tuča i pošto su bili željni razonode - priđoše da prisustvuju raspravi.
     "Ne obraćaj pažnju na njega, tata", promrmljala je Miv ocu, posegnuvši za njegovom šakom. Ali videla je po njegovim skupljenim veđama i stisnutoj vilici da ovom izazovu nije nameravao da okrene leđa.
     "Zašto tako govoriš?" upitao je Gudhjua.
     "Zato što je glupo", odvratio je pijanica. "A ti si budala."
     Izgovorio je to zapličući jezikom, ali sa očiglednim prezirom u glasu.
     "Nismo došli čak ovamo da bismo živeli u tvom malom kavezu."
     "To neće biti kavez", odvratio je Harmon. "Biće to nova Aleksandrija, nova Vizantija."
     "Nikad čuo ni za jedno od nji'", javi se neki treći glas.
     Čovek koji je to rekao bio je pravi bik po imenu Potrak. Miv je zadrhtala kada ga je ugledala, iako je stajala u zaklonu očevog ramena. Gudhju je bio brbljivac i ništa više. Međutim, Potrak je bio grubijan koji je jednom tako pretukao svoju ženu da se razbolela i umalo nije umrla.
     "To su bili veliki gradovi", reče Harmon, i dalje uspevajući da sačuva prisebnost, "u kojima su ljudi živeli u miru i blagostanju."
     "Gde s' naučio svo to sranje?" pljunu Potrak. "Vidim da čitaš mnogo knjige. Gde ih čuvaš?" Uputio se ka O'Konelovim kolima. "'Oš ih sam izvadiš, il' da ja to uradim umesto tebe?"
     "Dalje od naših stvari!" reče Harmon, zakrčivši biku prolaz.
     Ne zastavši, Potrak iz sve snage tresnu Harmona, oborivši ga na tle. Zatim se, praćen Gudhjuem, popeo otpozadi na kola i povukao platno.
     "Sklanjaj se odatle!" reče Harmon, podigavši se i posrčući krenuvši ka kolima.
     Kada se primakao na nekoliko koraka, Gudhju se okrenuo sa nožem u ruci. Uputio je Harmonu pijani, smrdljivi osmeh. "Ug-uh", reče.
     "Tata..." pozva ga Miv plačnim glasom, "...nemoj, molim te."
     Harmon se okrenu da pogleda kćer. "Sa mnom je sve u redu", reče on. Nije nastavio dalje, već je jednostavno ostao da stoji i posmatra Gudjua kako se pentra na kola i zajedno sa Potrakom počinje da pretura po unutrašnjosti.
     Buka koju su pri tome pravili privukla je nove posmatrače, ali nijedan od njih nije pritekao upomoć Harmonu i njegovoj kćeri. Malo njih je volelo Potraka, i ti nisu bili nimalo brojniji od onih koji su voleli O'Konelove, ali svi su dobro znali ko može više da im naudi.
     Iz kola se začulo zadovoljno gunđanje, i Potrak se pojavio sa tamnom škrinjom od tikovine, pažljivo uglačanom, koju je jednostavno bacio na zemlju. Skočivši na tle ispred svoje kohorte, Gudhju stade da otvara škrinju nožem. Kada mu nije pošlo za rukom da je otvori, iznervirano je počeo da bode poklopac.
     "Nemoj je uništiti", uzdahnu Harmon. "Ja ću ti je otvoriti."
     Skinuo je ključ koji mu je visio oko vrata i kleknuo da otključa sanduk. Sada je i Potrak sišao sa kola i gurnuvši Harmona u stranu, udarcem noge otvorio poklopac.
     Miv je mnogo puta do tada videla stvari koje su se nalazile unutra. Nisu imale neku vrednost za neobrazovane - tek nekoliko smotuljaka hartije uvezanih kožnim kaiševima - ali za nju i njenog oca, oni su predstavljali pravo blago. Na tim listovima pergamenta nalazio se grad Evervil koji je čekao da bude rođen: njegova raskršća i njegovi trgovi, parkovi, bulevari i većnica.
     "Šta sam rekao?" pljunu Potrak.
     "Rekao si knjige", odvrati Gudhju.
     "Rekao sam sranje, to sam rekao", primeti Potrak, preturajući po smotuljcima hartije i razbacujući ih tamo-amo u potrazi za nečim što bi za njega imalo bilo kakvu vrednost.
     Miv uhvati očev pogled. Tresao se od glave do pete, lice mu je bilo pepeljasto sivo. Izgleda da je njegov bes nadjačao fatalizam, što joj je bilo i te kako drago. Hartije su se mogle nadoknaditi. On ne.
     Potrak je odustao od kopanja i, sudeći prema izrazu dosade na licu, bio je spreman da se vrati mlaćenju žene. Moglo se desiti da upravo to i uradi da Gudhju nije ugledao nešto što se nalazilo na dnu sanduka.
     "Šta je ovo?" upita on, sagnuvši se i posegnuvši u njega. Neobrijano lice mu se razvuče u osmeh. "Ovo mi ne liči na neko sranje."
     Izneo je svoje otkriće na svetlost dana, izvadivši ga iz komada hartije u koji je bilo uvijeno i podigavši ga da ga okupljeni vide. Bilo je to nešto što čak ni Miv nikada nije videla, i ona zbunjeno zažmirka. Ličilo je na nekakav krst, ali takav krst nijedan hrišćanin ne bi nosio, to joj je bilo jasno.
     Prišla je ocu i prošaputala: "Šta je to, tata?"
     "To je poklon..." odvratio je, "...od gospodina Budenbauma."
     Marša Vintrop, jedna od retkih žena koja je bila bar ponekad ljubazna prema Miv, sada istupi iz gomile posmatrača da izbliza osmotri ono što je Gudhju našao. Bila je to krupna žena oštrog jezika, i kada je progovorila gomila je na trenutak prestala da mrmlja.
     "Meni to liči na komad nakita", reče ona, okrenuvši se prema Harmonu. "Da li je pripadalo tvojoj ženi?"
     Miv se često kasnije pitala šta je bilo njenom ocu u tom trenutku; da li su ga tvrdoglavost ili perverznost sprečile da izrekne bezbolnu laž. Šta god da je bilo u pitanju, odbio je da se posluži lažima i da se time izvuče.
     "Ne", reče on. "Nije pripadalo mojoj ženi."
     "Šta je to onda?" zanimalo je Gudhjua.
     Odgovor nije sišao s Harmonovih usana već je dopro iz gomile.
     "Jedan od znakova đavola", začuo se nečiji kreštav glas.
     Glave se okrenuše, a osmesi nestaše sa lica kada se iz zadnjih redova pojavio Enoh Vitni. Nije bio mantijaš, ali je prema vlastitom opisu bio najbogobojažljiviji od svih njih; duša kojoj je Gospod naredio da motri na svoje saputnike i da ih stalno podseća na to da u njihovim redovima postoji Neprijatelj. Bio je to mučan zadatak, i on je retko propuštao priliku da podseti svoje štićenike na to koliko pati zbog njihove nećisti. Na sebe je preuzeo odgovornost da javno ukori svakoga ko se oglušio o zapovesti delom, rečju ili namerom - bludnika, razume se, preljubnika, prevaranta. A večeras, štovatelja bezbožnih stvari.
     Stao je ispred grešnog oca i kćeri i nakostrešivši se počeo da preti. Bio je to visok, mršav čovek, čije su oči bile suviše zaokupljene svojom dužnošću, tako da se nikada ni na čemu nisu zadržavale duže od jednog trenutka.
     "Od početka si se ponašao kao krivac, O'Konele", reče on, prelazeći pogledom sa optuženog na Miv, te na predmet koji je držao Gudhju. "Ali nikako nisam mogao da prodrem do korena tvoje krivice. Sada razumem." Pružio je šaku. Gudhju spusti krst u nju i povuče se.
     "Ni za šta ja nisam kriv", reče Harmon.
     "Ovo je ništa?" upita Vitni, podigavši glas. Imao je snažan glas koji je neumorno vežbao. "Ovo je ništa?"
     "Rekoh da nisam kriv ni..."
     "Reci mi, O'Konele, kakvu uslugu si učinio Đavolu, zbog koje te je nagradio ovom poganom stvari?"
     Začuše se uzdasi među prisutnima. Retko ko se usuđivao da tako otvoreno govori o Onom Zlom; bili su navikli da se takvi razgovori vode šapatom, u strahu da ne privuku pažnju onoga o kome se govori. Vitni nije gajio takvo strahopoštovanje. On je ponekad govorio o Đavolu sa pravim apetitom.
     "Nisam učinio nikakvu uslugu", odvrati Harmon.
     "Onda je to bio poklon."
     "Da." Novi uzdasi. "Ali ne od Đavola."
     "Ovde je Sotona umešao svoje prste!" riknu Vitni.
     "Nije!" drekom mu odvrati Harmon. "Nemam ja nikakva posla sa Đavolom. Ti si taj koji sve vreme priča o Paklu, Vitni! Ti si taj koji u svakom uglu vidiš Đavola! Ja smatram da Đavo ne vodi mnogo računa o nama. Ja mislim da je on na nekom lepom mestu..."
     "Đavo je svuda!" odvrati Vitni. "Čeka da pogrešimo i padnemo." Te reči nisu bile upućene Harmonu, već okupljenima čiji se broj nešto osuo kada se Vitni pojavio. "Nema mesta, čak ni u divljim predelima sveta, gde on ne motri na nas."
     "Ti govoriš o Đavola onako kako pravi hrišćani govore o svemoćnom Bogu", primeti Harmon. "Ponekad se pitam gde leži tvoja odanost!"
     Ovaj odgovor ražestio je Vitnija. "Kako se usuđuješ da sumnjaš u moju pravičnost", zapenuša on, "kada imam dokaz, dokaz koji držim u šaci, o tvojim bezbožnim poslovima!" Okrenuo se prema gomili. "Ne smemo da trpimo ovog čoveka u našoj sredini!" reče on. "Navući će nam nesreću na vrat, služeći svojim paklenim gospodarima!" Isturio je medaljon i zašao među pastvu. "Kakav vam je još dokaz potreban pored ovog? Ovaj krst predstavlja parodiju našeg Gospodara!" Ponovo se okrenuo prema Harmonu, bodući prstom optuženoga. "Ponovo te pitam: kakvu si uslugu učinio za ovo?"
     "A ja tebi kažem, poslednji put, da ćeš biti Đavoljev najveći saveznik sve dok ne prestaneš da nalaziš njegove prste u našim životima." Sada je govorio blago, kao da se obraća kakvom uplašenom detetu. "Tvoje neznanje je pravi blagoslov za Đavola. Svaki put kada se podrugneš onome što te zbunjuje, on se smeje. Ti si taj koga on voli, Vitni, ne mene. Tebi se on zahvaljuje u svojim večernjim molitvama." Uloge su bile tako jednostavno i rečito zamenjene da Vitni na trenutak nije u potpunosti shvatio da je poražen. Zurio je u svog protivnika namrštenog lica, a Harmon se okrenuo i obratio gomili. "Ako ne želite da ja i moja kćer nastavimo put sa vama", reče on, "ako verujete u klevete koje ste čuli, onda to sada i recite, i mi ćemo otići svojim putem. Ali budite ubeđeni, svi vi budite ubeđeni, da u mom srcu i glavi nema ničega što sam Bog nije tamo stavio..."
     U očima su mu se javile suze dok je završavao ovaj govor, a Miv je uvukla svoju šaku u njegovu ne bi li mu pružila utehu. Jedno pored drugog stajali su ispred okupljenih, čekajući presudu. Nastupila je kraća tišina. Nije ju prekinuo Vitni; učinila je to Marša Vintrop.
     "Ne vidim razloga zbog koga biste vi otišli svojim putem", reče ona. "Zajedno smo krenuli na ovaj put. Čini mi se da bi zajedno trebalo i da ga okončamo."
     Jednostavnost i razboritost ovih reči došli su kao olakšanje za gomilu posle svih onih priča o Bogu i Đavolu. Tu i tamo začulo se odobravajuće mrmljanje, a nekolicina se spremala da ode. Drama se okončala. Čekao ih je posao: točkovi koje je trebalo pričvrstiti, gulaš koji je trebalo promešati. Međutim, pravoverni Vitni nije imao nameru da pusti svoju pastvu bez još jednog upozorenja.
     "Ovo je opasan čovek!" zareža on. Bacio je medaljon u blato i zgazio ga petom. "Povući će nas za sobom u pakao."
     "Neće on nas nikuda da povuće, Enoše", reče Marša. "A sada se lepo o'ladi, važi?"
     Vitni baci ogorčeni pogled u Harmonovom pravcu. "Paziću ja na tebe", reče on.
     "To me teši", odvrati Harmon, a Marša ga nagradi kratkim kikotom.
     Kao da ga je zvuk smeha prepao, Vitni se žurno udaljio, proguravši se kroz gomilu i mrmljajući dok je odlazio.
     "Biće bolje da se paziš", reče Marša Harmonu dok je odlazila. "Taj tvoj jezik mogao bi ovih dana da te uvali u nevolju."
     "Večeras si bila veoma ljubazna prema nama", odvrati on. "Hvala ti."
     "Učinila sam to zbog deteta", reče mu Marša. "Ne želim da pomisli kako je ceo svet lud."
     Posle toga je otišla, ostavivši Harmona da pokupi razbacane hartije i vrati ih u škrinju. Kada joj je otac okrenuo leđa, Miv se dade u potragu za medaljonom, podigla ga je i stala pomno da ispituje. Svi opisi koje je čula u poslednjih nekoliko minuta izgledali su joj uverljivi. Bila je to lepa stvarčica, u to nije bilo sumnje. Sijala je poput srebra, ali je takođe svetlucala bojom - skarletnom i nebesko plavom. Svaka dama, supruga ili ne, bila bi srećna da ga nosi. Ali očigledno je to bilo nešto više od komada nakita. U sredini se nalazila neka figura, raširenih ruku nalik na razapetog Hrista, osim što je ovaj spasilac bio potpuno nag. Sigurno nije predstavljao Đavola. Nije bilo ničeg zastrašujućeg u njegovoj pojavi: nije imao raskoljena kopita, niti rogčiće. Iz njegovih šaka i glave nicali su oblici, kao i između nogu, od njih je neke prepoznala (majmun; munja; dva oka, jedno iznad, jedno ispod), a neki su premašivali njeno znanje. Ali nijedan od njih nije izgledao zao ili pogan.
     "Ne bi trebalo dugo da gledaš u njega", čula je oca kako joj govori.
     "Zašto?" upitala je, ne skrećući pogled. "Hoće li me začarati?"
     "Da ti kažem istinu, ne znam šta će učiniti", reče joj otac.
     "Zar ti gospodin Budenbaum nije kazao?"
     Otac posegnu preko njenog ramena i nežno joj uze medaljon.
     "Oh, kazao mi je, i te kako mi ja kazao", odvrati Harmon, vrativši se do sanduka i spustivši medaljon u njega, "samo što ga nisam baš najbolje shvatio." Pošto je sakupio sve što je bilo u škrinji, spustio je poklopac i stao da je tegli nazad ka kolima. "Mislim da ne bismo više smeli naglas da pominjemo ime tog čoveka."
     "Zašto da ne?" upita Miv, odlučivši da izvuče iz oca neke odgovore. "Je li on rđav čovek?"
     Harmon spusti sanduk na stražnji kraj kola. "Ne znam kakav je on čovek", odvrati on, tihim glasom. "Da ti kažem istinu, ne znam, zapravo, da li je on uopšte čovek. Možda..." on uzdahnu.
     "Šta, tata?"
     "Možda sam ga sanjao."
     "Ali i ja sam ga videla."
     "Onda smo ga možda oboje sanjali. Možda je Evervil, zapravo, to, i nikada neće ni biti ništa više od toga. Samo naš san."
     Otac je rekao Miv da je neće lagati i ona mu je verovala, čak i sada. Ali kakav je to san stvarao predmete stvarne poput toga medaljona koji je upravo držala u šaci?
     "Ne razumem", reče ona.
     "Razgovaraćemo o tome neki drugi put", reče Harmon, prešavši šakom preko namrštenog čela. "Za sada je dosta."
     "Kaži mi samo kada", reče Miv.
     "Znaćemo kada za to dođe vreme", odvrati Harmon, gurnuvši sanduk nazad kroz platno i sklonivši ga s vidika. "Tako je to sa tim stvarima."









II
     1.
     Te stvari, te stvari: šta su, zapravo, predstavljale te stvari? Narednih nekoliko nedelja, dok je karavan krivudao kroz Ajdaho, sledeći trag utisnut tokom petogodišnjeg osvajanja Zapada, Miv je mozgala o tajanstvenosti svega onoga što je tog dana videla i čula. Istinu govoreći to mozganje predstavljalo je razonodu - isto kao i nadovezivanje delića snova - dobrodošlu razonodu na jednoličnom putovanju. Vreme je tokom poznog juna i jula uglavnom bilo sparno, i niko nije imao mnogo snage za igre. Lako je bilo odraslima, razmišljala je Miv. Imali su karte i razmirice zbog kojih su se pušili. Bavili su se takođe onim poslom kojim se između sebe muškarci i žene bave, a koji njen dvanaestogodišnji mozak nije u potpunosti shvatao, mada je čeznula da shvati. Bilo je očigledno, zaključila je na osnovu svojih posmatranja, da su mladići voljni da mnogo šta učine za devojku koja zna kako da ih očara. Sledili bi je unaokolo poput pasa, željni da joj ugode; ako bi to poželela, i budale su pravili od sebe. Te obrede nije još ponajbolje shvatala, ali bila je dobar učenik i znala je da je to bila - za razliku od zagonetnog gospodina Budenbauma - tajna koju će na kraju razrešiti.

     Što se tiče njenog oca, bio je mnogo povučeniji posle sukoba sa Vitnijem, družio se sa ostalim putnicima manje nego ranije, a kada je to i činio, sve bi se završavalo samo na nezanimljivim uljudnostima. U sigurnosti i tajnosti kola, međutim, nastavio je da kuje planove za izgradnju Evervila, razrađujući ih još pomnije nego pre. Samo je jednom pokušala da ga odvuče od njegovih proučavanja. Strogo joj je kazao da ga ostavi na miru. Rekao je da mu je namera da nauči Evervil napamet, tako da, ako Potrak ili Gudhju ili njima slični pokušaju i uspeju da unište planove, može da podigne sjajni grad po sećanju.
     "Budi strpljiva, srce", rekao joj je, smekšavši. "Još samo nekoliko nedelja i prebrodićemo planine. A onda ćemo pronaći dolinu i početi."
     I to mu je poverovala, kao što je verovala i u sve ostalo što bi rekao, i ostavila ga je da kuje planove. Šta je to nekoliko nedelja? U međuvremenu će se zadovoljiti trostrukom nepoznanicom, tajanstvom snova, neizgovorenim stvarima i pitanjem odnosa između muškaraca i žena.
     Začas će se obreti u Oregonu. To je bilo sasvim izvesno.

     2.
     Međutim, toplota je napustila svet još pre nego što se avgust okončao, i krajem treće nedelje, kada Plave Planine još ni najoštrije oko nije moglo da nazre, a sledovanja hrane bila toliko smanjena da su neki bili suviše slabi da bi hodali, oko logorskih vatri proneo se glas da, prema tvrđenju prijateljski raspoloženih domorodaca, oluje neuobičajene jačine za to doba godine već silaze sa visina. Šeldon Stardžis, koji je do tada upravljao karavanom krajnje popustljivo (neki su govorili da je to njegov stil; a drugi da je on, naprosto, slabić i sklon piću), sada je počeo da požuruje one koji su usporavali napredovanje. Ali to je prouzrokovalo povećanje broja slabih i bolesnih pionira, greške i nesrećni slučajevi postali su češći, što je sve zajedno samo još više doprinosilo kašnjenu koje je bilo neizbežan deo ovakvih putovanja: izgubljeni točkovi, povređene životinje, zakrčen put.
     Negde početkom septembra smrt je postala njihov saputnik, tako je bar Miv verovala. U početku je nije videla, ali bila je ubeđena da je tu. Nahodila se u zemlji oko njih, ubijala je žive stvorove svojim dodirom ili dahom. Drveće koje je u ovo doba godine trebalo da bude prepuno plodova već je bilo ostalo bez lišća i ogolelo. Životinje, velike i male, mogle su se videti mrtve ili na samrti pored puta. Samo su se muve koje su obletale oko leševa gojile ovog septembra; ali Smrt je bila prijateljica muva, zar ne?
     Noću, čekajući da joj san sklopi oči, mogla je da čuje ljude kako se mole u obližnjim kolima, preklinjući Boga da zauzda Smrt.
     Nije pomagalo. Ipak ih je pohodila. Malog sina Marše Vintrop, Vilijema, koji se rodio u Misuriju samo dve nedelje pre početka putovanja. Oca Džeka Potraka, koji je bio ista onakva životinja kao i njegov sin i koji je iznenada zanemoćao i preminuo usred noći (ali ne tiho kao mali Vintrop, već uz užasno vrištanje i proklinjanje). Sestre Brendu i Merijel Šonberg, obe usedelice, čiju smrt su otkrili tek kada se karavan u sumrak zaustavio, a njihova kola nastavila dalje, jer su mrtve žene njima upravljale.
     Miv nije mogla da se ne zapita zašto je Smrt izabrala baš te duše. Mogla je da shvati zašto je odnela njenu majku: bila je veoma lepa, graciozna i puna ljubavi. Želela je da osiromaši svet njenim uklanjanjem, a sebe da obogati. Ali zašto su joj bili potrebni beba, starac i dve uvenule sestre?
     Nije gnjavila oca takvim pitanjima; već je ionako bio dovoljno razdražljiv i u popriličnom škripcu. Iako njihova kola još nisu pokazivala znake propadanja, a konj im bio u istom stanju kao i ostali u karavanu, njegove upale oči rečito su govorile da i on zna da je Smrt ovih dana bila njihov nepoželjni jahač-predvodnik. Počela je pažljivije da motri ne bi li ugledala tog jahača, nadajući se da će, prepoznavši neprijatelja, moći da razuveri oca; da će biti u stanju da kaže, znam koje boje su mu konj i šešir, i ako nam se približi, ja ću ga prepoznati i uplašiti ga molitvom ili pesmom. Često bi joj se učinilo da ga je na tren ugledala, kako se mota između kola ispred njih, taman u prašini. Ali nijednom nije bila sasvim sigurna da ga je videla, tako da je radije ćutala nego da ocu podnese neprovereni izveštaj.
     A dani su prolazili, hladnoća je postajala sve jača, i kada su konačno ugledali Plave Planine, njihove padine bile su bele i ispod linije drveća, a oblaci iza njih crni i izrovašeni teretom leda.
     Ebilejn Velš i Bili Bakster, čije su bizarnosti tokom leta bile predmet velikog ogovaranja (i zvocanja Marte Vintrop), pronađeni su jednog jutra zagrljeni: smrt ih je dodirnula dok su uživali jedno u drugom podalje od topline vatre. Dok su ih pokapali, a Dok Hoder govorio o tome kako će večno biti sjedinjeni u Božjem kraljevstvu i gresi koje su možda počinili u ime ljubavi oprošteni, Miv je podigla pogled ka sivim nebesima i ugledala prve pahulje snega kako počinju zavojito da padaju. To je bio početak kraja.

     3.
     Posle toga je prestala da traga za predvodnikom Smrću. Ako je ikada pratio kola na leđima konja, kao što je podozrevala da jeste, sada je odbacio taj oblik. Postao je jednostavniji. Bio je led.
     Brzo je pobio mnoge putnike, a one koje nije ubio, mučio je najavama onoga što ih čeka. Usporavao je rad mozga i krvotok; prsti su postajali trapavi, a stopala neosetljiva; kočio je mišiće; oblagao pluća mrazom.
     Čak i sada kada je toliko ljudi pomrlo, i dok su ostali umirali, Miv bi ponekad čula oca kako kaže: "Nije trebalo da ispadne ovako", kao da mu je bilo dato nekakvo obećanje koje potom nije održano. Uopšte se nije dvoumila kada je bio u pitanju identitet onoga ko je mogao da obeća tako nešto. Gospodin Budenbaum. On je bio taj koji je ispunio srce njenog oca ambicijom, koji ga je darivao i rekao mu da pođe na Zapad da gradi. On je bio taj koji je prvi prošaputao reč Evervil. Počela je da razmišlja: možda je Vitni bio u pravu. Možda je Đavo zaista došao da iskuša njenog oca u liku gospodina Budenbauma i da ispuni njegovo lakoverno srce snovima samo zarad toga da bi gledao kako to srce biva slomljeno. Taj ju je problem mučio i danju i noću - a najviše onda kada se njen otac, usred oluje - nagnuo ka njoj i rekao: "Moramo biti jaki, dušo. Ne smemo umreti, jer će onda i Evervil umreti sa nama!"
     Sada je već bila u dilerijumu od gladi i iscrpljenosti - tako da je ponekad zamišljala da se nalazi na brodu koji dolazi iz Liverpula, i da se čvrsto drži za zaleđenu palubu vrhovima prstiju; ponekad je ponovo bila u Irskoj, jela travu i korenje kako je stomak ne bi boleo - ali u trenucima kada je bila prisebna, pitala se nije li možda ovo neka vrsta probe; Budenbaumov način da proveri da li je čovek kome je podario san o Evervilu bio dovoljno jak da preživi. Ta misao delovala je suviše uverljivo, tako da nije mogla da je zadrži za sebe.
     "Tata?" pozva ga ona, ščepavši ga za kaput.
     Otac se osvrnuo da je pogleda, dok mu se lice jedva naziralo ispod kapuljače. Mogla je da mu vidi samo jedno oko, ali ono ju je gledalo s puno ljubavi kao i uvek.
     "Šta je bilo, dete?" upita on.
     "Mislim da je možda - da je možda bilo suđeno da bude ovako."
     "O čemu to pričaš?"
     "Možda nas gospodin Budenbaum posmatra, da bi utvrdio da li zaslužujemo da izgradimo njegov grad. Možda će se pojaviti kada pomislimo da ne možemo dalje, i reći nam da je to bila samo proba, i pokazati nam put u dolinu."
     "Ovo nije proba, dete. To je ono što se dešava u svetu. Snovi umiru. Hladnoća se pojavi niotkuda i ubija ih." Zagrlio je kćer i privio je uz sebe, mada je i njemu ostalo sasvim malo dragocene snage.
     "Ne bojim se, tata", reče ona.
     "Zaista?"
     "Ne, ne bojim se. Zajedno smo daleko stigli."
     "To je tačno."
     "Sećaš se kako je bilo kod kuće? Kako smo mislili da ćemo umreti od gladi? Ali nismo. A zatim na brodu. Talasi su odnosili ljude preko ograde desno i levo od nas, a mi mislili da ćemo se sasvim sigurno utopiti. Ali nas su talasi zaobišli. Zar ne?"
     Uspeo je da se jedva primetno osmehne ispucalim, pobelelim usnama. "Da, dete, tako je."
     "Gospodin Budenbaum je znao kroz šta smo sve prošli", reče Miv. "Znao je da nas anđeli čuvaju. I mamu..."
     Osetila je kako se otac pored nje stresao. "Noćas sam je sanjao..." reče on.
     "Je li bila lepa?"
     "Kao i uvek. Lebdeli smo, jedno pored drugog, u tom mirnom, mirnom moru. I kunem se, da nisam znao da si ti ovde, dete, da me čekaš..."
     Nije završio misao. Iz slepe beline ispred njih prolomio se zvuk nalik na zvuk trube; ton trijumfa koji je istog časa izmamio hor povika iz kola ispred i iza njih.
     "Ču li to?"
     "Još je neko ovde gore sa nama!"
     Još jedan zvuk, za njim još jedan, pa još jedan, nadovezivali su se jedan na odjek drugoga dok ceo beli svet nije bio ispunjen mednim milozvučjima.
     Stardžisova kola, koja su bila ispred O'Konelovih, stadoše, i Šeldon poče da poziva preko veze muškarce da se okupe oko njega.
     "Streton! Vitni! O'Konel! Uzmite puške!"
     "Puške?" ponovi Miv. "Tata, šta će mu puške?"
     "Ti se samo popni u kola, dete", reče Harmon, "i ostani tamo dok se ja ne vratim."
     Buka truba na trenutak je zamrla, ali onda su se ponovo oglasile, veličanstvenije no ikad. Dok se pela u kola, Miv se onako mršava tresla od tog zvuka, kao da joj je muzika uzdrmala mišiće i kičmu. Počela je da plače, kada je videla da otac nestaje sa puškom u ruci. Ne zato što je strahovala za njega, već zato što je i sama želela da ode napolje na sneg i vidi kakve su to trube proizvodile zvuk koji je na nju ostavio tako čudan utisak, i kakvi to ljudi duvaju u njih. Možda to uopšte nisu bili ljudi, zaključila je njena glava u kojoj se vrtelo. Možda su anđeli o kojima je trabunjala još pre nekoliko minuta sišli na zemlju, a ovi zvuci predstavljaju njihove objave.
     Krenula je u sneg, iznenada i bespogovorno ubeđena da je to bila istina. Njihovi nebeski čuvari došli su da ih spasu, i mama je, najverovatnije, sa njima. Ako se bude trudila, uskoro će ih ugledati, zlatne, plave i purpurne. Stala je na sedište i uhvatila se za platno, kako bi bolje videla, prelazeći pogledom preko belila snega u svim pravcima. Njen trud bio je nagrađen. Upravo u trenutku kada su trube otpočele svoje treće aleluja, sneg se razdvojio na nekoliko trenutaka. Ugledala je planine koje su se levo i desno uzdizale poput zubi kakve zamke, a ispred sebe jedan ogroman vrh, čije su niže padine bile pošumljene. Perimetar drveća nalazio se na otprilike stotinu jardi od kola, i muzika koju je čula dolazila je iz tog pravca, bila je ubeđena u to. Nije bilo ni traga njenom ocu niti ljudima koji su bili s njim, ali bila je uverena da su nestali među drvećem. Može sasvim bezbedno da krene za njima, jer bilo bi divno nalaziti se pored oca kada se ponovo sretne sa mamom. Zar to ne bi bio blagosloveni trenutak, u kome će on ljubiti majku okružen anđelima, dok Vitni i svi muškarci koji su omalovažavali njenog oca budu zavidljivo gledali?
     Otvor u velu od snega ponovo je počeo da se zatvara, ali pre nego što se potpuno zatvorio skočila je sa kola i uputila se u pravcu drveća. Nije prošlo ni nekoliko trenutaka, a sneg je zapreo kola iza nje, isto onako kao što je prekrio i šumu ispred nje, i ona krenu za svojim nosem kroz beli svet, spotićući se na svakom drugom koraku. Nanosi su bili mestimično opasno duboki, i nekoliko puta je upala u njih tako da umalo nije bila živa zatrpana. Ali upravo u trenutku kada su njeni smrznuti udovi zapretili da će je izdati, ponovo se oglasiše trube, i muzika vrati život u njene mišiće i ispuni joj glavu blaženstvom. Tamo gore čekao ju je delić raja. Anđeli, mama i njen voljeni otac, sa kojim će podići grad koji će predstavljati svetsko čudo.
     Neće ona umreti, u to je bila sigurna. Ne danas, pred njom su bile još mnoge godine. Čekao ju je veliki posao, i anđeli će se pobrinuti da ne premine u snegu, znajući koliki je put prešla da ga obavi.
     A onda je ispred sebe ugledala drveće, jele više od bilo koje kuće, poput zida čuvara. Dozivajući oca, potrčala je prema njima, ne obazirući se na hladnoću, modrice i vrtlog u glavi. Trube su bile blizu, i krajičkom oka ugledala je vatromet boja, a nju kao da je okružila gomila anđela, koji još nisu dohvatili svoje instrumente, dozvolivši joj da vidi samo vrhove njihovih lepršavih krila.
     Nošena na nevidljivim rukama, žurno je upućena ispod baldahina od drveća i tamo, gde sneg nije uspeo da prodre, a tle bilo posuto mekim borovim iglicama, dočekala se na kolena i uvukla desetak puta vazduh dok je zvuk truba dodirivao svaki njen deo.









III
     Nije muzika bila ta koja ju je konačno naterala da ustane, kao ni šake nevidljive gomile. Bio je to uzvik koji je nadjačao odjeke truba i uznemirio je.
     "Proklet bio, O'Konele!" Prepoznala je glas. Bio je to Vitni. "Blagi Bože! Šta si to uradio?" vikao je on.
     Podigla se i krenula u pravcu buke. Oči joj se još nisu bile privikle na mrak posle belila mećave, a što se više udaljavala od ivice šume, postajalo je sve mračnije; međutim, bes u Vitnijevom glasu terao ju je dalje, a da pri tom uopšte nije vodila računa na šta može naići. Trube su umukle. Možda su anđeli čuli njegovu viku, pomisli ona, i ne žele da njihova sazvučja lebde zagađenim vazduhom, ili su možda jednostavno zastali da vide kako izgleda ljudski bes.
     "Znao si!" vikao je Vitni. "Doveo si nas u pakao!"
     Miv je sada već mogla da ga vidi kako se kreće između drveća, vičući za svojim plenom u senci.
     "O'Konele? O'Konele! Gorećeš u vatrenom jezeru zbog ovoga. Goreti i goreti i..."
     Stao je; okrenuo se i njegove oči neverovatnom brzinom pronađoše Miv. Pre nego što je mogla da se povuče, on povika: "Vidim te! Iziđi, ti mala kučko!"
     Miv nije imala izbora. Držao ju je na nišanu puške. I dok mu se približavala između drveća, primetila je da nije sam. Šeldon, Stardžis i Potrak nalazili su se svega nekoliko jardi od njega. Stardžis je čučao pored drveta, užasnut zbog nečega što se nalazilo u krošnji iznad njega, u šta je držao uperenu pušku. Potrak je posmatrao Vitnijevu predstavu sa zbunjenim izrazom na glupom licu.
     "O'Konele?" zaurla Vitni. "Kod mene je tvoja devojčica." Pažljivije je nanišanio, začkiljivši radi preciznosti. "Ako povučem oroz, pogodiću je pravo među oči. A učiniću to. Čuješ li me, O'Konele?"
     "Ne pucaj", reče Stardžis. "Vratiće se."
     "Svakako će se vratiti", reče Vitni. "O'Konel ga je poslao da nam uzme dušu."
     "Oh, Isuse Hriste na nebesima..." zajeca Stardžis.
     "Stani tu", naloži Vitni Miv. "Pozovi svog taticu i kaži mu da skloni svog demona od nas ili ću te ubiti."
     "On nema... nema nikakve demone", odvrati Miv. Nije želela da Vitni sazna koliko se plaši, ali nije mogla da se obuzda. Suze joj potekoše same od sebe.
     "Samo mu ti kaži", reče Vitni, "samo ga ti pozovi." Mahnuo je puškom u Mivinom pravcu, tako da se oružje našlo na stopu od njenog lica. "Ako to ne uradiš, ubiću te. Ti si dete đavola, eto šta si ti. Nije nikakav zločin ubiti đubre poput tebe. Hajde. Pozovi ga."
     "Tata?"
     "Glasnije!"
     "Tata?"
     Iz senke nije dopro nikakav odgovor. "Ne čuje me."
     "Čujem te, malena", reče njen otac. Pogledala je u pravcu iz koga je dopro njegov glas i ugledala ga, dolazio je prema njoj iz mraka.
     "Baci pušku!" doviknu mu Potrak.
     U tom trenutku ponovo se oglasiše trube, glasnije no ikada. Muzika stegnu Mivino srce takvom žestinom da je počela da se bori za vazduh.
     "Šta nije u redu?" začula je oca kako govori i ponovo bacila pogled u njegovom pravcu; videla je kako kreće prema njoj.
     "Ostani gde si!" Povika Vitni, ali je njen otac nastavio da trči.
     Nije bilo drugog upozorenja. Vitni je jednostavno opalio, i to ne jednom već dva puta. Jedan metak ga je pogodio u rame, drugi u stomak. Nastavio je da posrće prema njoj, ali pre nego što je uspeo da napravi dva koraka, noge su ga izdale i on pade.
     "Tata!" povika ona i već je htela da krene ka njemu, ali tada trube ponovo grunuše, i dok je njihova muzika narastala u njoj, naleti bele svetlosti zbrisaše svet i ona pade na tle onesvešćena.
     "Čujem ga, dolazi..."
     "Zaveži, Stardžise."
     "Ali dolazi! Ponovo dolazi. Šta ćemo sad?"
     Stardžisovi kreštavi povici prenuše Miv. Otvorila je oči i ugledala oca kako leži tamo gde je pao. Primetila je da se još pomera, šakama je ritmički stezao stomak, noge su mu se trzale.
     "Vitni!" Vrištao je Stardžis. "Vraća se."
     Nije mogla da ga vidi sa mesta na kome je ležala, ali mogla je da čuje mlataranje grana, kao da se iznenada digao vetar. Vitni se molio.
     "Oče naš, koji jesi na nebesi..."
     Miv je malo pomerila glavu, u nadi da će ugledati tu trojicu, a da im pri tom ne privuče pažnju. Vitni je klečao, Stardžis se šćućurio uz drvo, a Potrak je zurio u krošnju, divlje mašući: "Samo dođi, ti kučkin sine! Dođi!"
     Ubeđena da su na nju zaboravili, Miv se oprezno pridiže, ispruživši ruku ne bi li se dočepala najbližeg debla da se o njega osloni. Pogledala je ponovo u očevom pravcu i videla da je podigao glavu nekoliko inča od zemlje i zurio u Potraka dok je ovaj pucao u grane koje su se pomerale.
     Stardžis zavapi: "Pobogu, ne!" Vitni poče da ustaje, i u tom trenutku obličje koje Mivine zapanjene oči nisu uspele baš ponajbolje da razluče od granja - kretalo se isto kao i one i bilo isto tako tamno - nasrnu na Potraka.
     Šta god bilo, nije bilo anđeo. Nije bilo perja. Nije bilo ni zlatne, ni skarletne, ni plave boje. Zver je bila naga, u to je bila gotovo sasvim uverena, i njeno meso je svetlucalo. Samo je to imala vremena da vidi pre nego što je pokupila Potraka i odnela ga, gore u krošnju.
     On je vrištao i vrištao, a Miv, mada je tog čoveka mrzela iz dna duše, požele da bude spasen tog mučenja, ako ni zbog čega drugog, a ono da bi prestao da pravi buku. Pokrila je uši, ali njegovi povici pronašli su put između njenih prstiju, dobijajući na snazi dok je užasna kiša padala sa grana. Prva je bila puška, zatim je stala da pljušti krv. Usledila je Potrakova ruka, a za njom komad tela koji nije uspela da prepozna; za njim još jedan. On je i dalje vrištao, iako se pljusak krvi pretvorio u pravu provalu, a zmijoliki deo njegovih unutrašnjih organa pao sa drveta u svetlucavoj petlji.
     Stardžis se iznenada podigao iz svog skrovišta i stao da puca u drvo. Možda je oslobodio Potraka muka, možda je zver jednostavno iščupala čoveku grlo. Šta god bilo posredi, užasni zvuk je uminuo, i trenutak kasnije Potrakovo telo, toliko izmrcvareno da teško da je ličilo na ljudsko, pade sa grana i ostade da leži pušeći se na tlu.
     Krošnja se umirila. Stardžis se povukao nazad u senku, potiskujući jecaje. Miv se sledila, moleći se da i Vitni ode sa njim. Ali nije otišao. Krenuo je ka njenom ocu.
     "Vidiš li šta si učinio, kada si pozvao Đavola?" upita on.
     "Ja... nisam... nikoga pozvao", zadahta Harmon.
     "Reci mu da se vrati u jamu, O'Konele. Ti mu reci!"
     Miv ponovo pogleda u Stardžisovom pravcu. Čovek je zbrisao. Pogled joj pade na Potrakovu pušku koja je ležala ispod grana sa kojih je kapala krv, jard od njegovog leša.
     "Pokaj se", govorio je Vitni Harmonu. "Pošalji tog đavola nazad odakle je došao, ili ću ti razneti šake, zatim gubicu, dok ne počneš da moliš za milost."
     Pošto je Stardžis otišao, a Vitni joj okrenuo leđa, Miv nije morala da bude mnogo oprezna. Ne skidajući pogled sa grana, među kojima je zver i dalje čučala, u šta je bila ubeđena, ona krenu prema pušci. Nigde nije mogla da primeti ni traga od tog stvorenja - granje je bilo suviše gusto - ali osećala je njegov pogled na sebi.
     "Molim te..." obrati mu se ona šapatom, slogovi su bili suviše tihi da bi privukli Vitnijevu pažnju, "nemoj me... povrediti."
     Onaj koji je čučao nije napravio nikakvu kretnju. Ni grančica se nije zatresla; ni iglica nije pala.
     Bacila je pogled na tle. Ispred nje ležalo je prućeno Potrakovo telo; sada je predstavljalo čistu besmislicu. Viđala je ona leševe i ranije. Mrtvace u irskim jarcima, mrtvace u liverpulskim slivnicima, mrtvace duž puta u obećanu zemlju. Ovaj ovde bio je krvaviji od većine, ali je to nije ganulo. Prekoračila je preko njega i sagla se da dohvati pušku.
     U tom trenutku začula je kako ta stvar iznad nje uzdiše. Sledila se, srce joj je ludački tuklo, čekala je da je kandže ščepaju i podignu. Ali ne. Još jedan uzdah, gotovo tužan. Znala je da nije baš mudro zadržavati se na tom mestu duže nego što je neophodno, ali nije mogla da zatomi svoju znatiželju. Uspravila se sa puškom u ruci i ponovo se zagledala u pravcu ispreplitanih grana. U tom trenutku, kap krvi pala joj je na obraz, a druga između rastvorenih usana. To nije bila Potrakova krv, shvatila je to u trenutku kada joj je kanula na jezik. Kapljica nije bila slana, već slatka, nalik na med, i mada je znala da potiče od zveri (izgleda da Potrak ipak nije pucao u prazno), njena glad nadjačala je svaku pristojnost. Otvorila je usta još malo, u nadi da će uhvatiti još koju kap, i nije se razočarala. Blagi pljusak kapljica stade da dobuje po njenom podignutom licu, neke od njih pronalazile su usta. Grlo poče da joj luči pljuvačku, tako da nije odolela da ne uzdahne od zadovoljstva zbog tog ukusa.
     Sada se stvorenje među granama pokrenulo, i ona na tren ugleda njegovo obličje. Krila su mu bila širom rastvorena, kao da se sprema da nasrne na nju; njegova glava - ako je dobro razaznavala senke - bila je pomalo nakrivljena.
     Krv je nastavila da pritiče, kapljice više nisu promašivale njena usta već su joj padale pravo na jezik. Znala je da to nije slučajno. Zver ju je hranila; stiskala je svoje ranjeno meso iznad njenog lica nalik na sunđer natopljen medom.
     Iz tog neobičnog sanjarenja prenulo ju je, i potpuno joj zaokupilo pažnju, očevo ječanje. Odvratila je pogled od svog hranitelja i zagledala se ponovo između drveća. Vitni je klečao pored Harmonovog tela, držeći mu cev puške prislonjenu uz glavu.
     Uputila se ka njima, lakša i žustrija nego što je bila nedeljama. Stomak je više nije boleo. U glavi joj se nije vrtelo.
     Vitni je nije primetio dok mu nije prišla na nekih šest ili sedam jardi, držeći Potrakovu pušku uperenu pravo u njega. Nikada ranije nije na ovaj način koristila oružje, ali sa ove udaljenosti bilo bi teško pucati i ne prouzrokovati baš nikakvu štetu. Očigledno je i mučitelj došao do sličnog zaključka, jer mu se na licu pojavila zlovolja kada ju je ugledao.
     "Trebalo bi da paziš kako rukuješ time, dete", primeti on.
     "Ostavi tatu na miru."
     "Nisam ga ni pipnuo."
     "Lažljivče."
     "Nisam. Kunem se."
     "Miv, mila moja..." promrmlja Harmon, s velikom mukom podigavši glavu, "vrati se u kola. Molim te. Ovde ima nečeg - nečeg užasnog."
     "Ne, nema", odvrati Miv, još osećajući slatkoću zverinje krvi na jeziku. "Neće nas povrediti." Ponovo je pogledala Vitnija. "Moramo pomoći tati pre nego što umre. Spusti pušku." Vitni ju je poslušao, i Miv priđe, zadržavši svoje oružje upereno u njegovom pravcu dok je osmotrila oca. Jadno je izgledao, jakna i košulja bili su mu krvavi od kragne do opasača.
     "Pomozi mu da ustane", reče ona Vitniju. "U kom pravcu su kola?"
     "Ti idi, dete", blago reče Harmon. "U meni više nema života."
     "To nije tačno. Vratićemo te do kola gde gospođa Vintrop može da te previje..."
     "Ne", reče Harmon. "Suviše je kasno."
     Miv priđe ocu i zagleda mu se pravo u oči. "Moraš se oporaviti", reče ona, "jer šta će inače biti sa Evervilom?"
     "Bio je to divan san koji sam sanjao", promrmlja on, podigavši drhtavu šaku prema njoj. Ona je prihvati. "Ali ti si još bolji, dete", reče on. "Ti si najbolji san koji sam ikada sanjao. I nije tako teško umreti kada znam da ti ostaješ na svetu."
     Kapci mu zatreperiše i on sklopi oči.
     "Tata?" pozva ga ona. "Tata?"
     "Otišao je u pakao..." promrmlja Vitni.
     Ona podiže pogled prema njemu. Osmehivao se. Suze koje je zadržavala sada grunuše u gorkoj bujici - tuge i besa - i ona se spusti na kolena pored oca, prislonivši lice uz njegov hladni obraz. "Čuj me..." obrati mu se ona.
     Da li je to osetila drhtaj u njegovom telu, kao da se još drži za tananu nit života, slušajući glas svoga deteta u tami?
     "Ja ću ga sagraditi, tata", prošaputala je. "Hoću. Obećavam. On neće ostati samo san..."
     Kada je izrekla ono što je imala da kaže, osetila je očev dah na svom obrazu i znala je da ju je čuo. A pošto ju je čuo, ispustio je dušu.
     Radost zbog saznanja da ju je otac pred smrt čuo bila je kratkog veka.
     "Nećeš ti ništa sagraditi", reče Vitni.
     Podigla je pogled prema njemu. Ponovo je uzeo svoje oružje i uperio ga njoj u srce.
     "Ustani", reče on. Dok je ustajala, izbio joj je Potrakovu pušku iz šake. "Tvoje suze me ni najmanje ne diraju", nastavi on. "Ubrzo ćeš i ti za svojim taticom."
     Podigla je šake ispred sebe kao da dlanovima može da skrene metke.
     "Molim vas..." promrmlja ona, spotičući se unatraške.
     "Mirno stoj", povika on, i dok je vikao opali, a metak udari o tle nekoliko inča od njenog stopala. "Ti ideš sa mnom, u slučaju da đavo koga je tvoj tatica dozvao ponovo dođe."
     Još to nije ni izgovorio, a već je došlo do komešanja među granama nekoliko jardi iza njega.
     "Oh, oče naš na nebesima..." zadahta Vitni i jurnu na Miv, okrenu je i privuče uza se ne bi li ga ona zaštitila. Jecala je, moleći ga da je ne povredi, ali on je ščepa za kosu i podiže je tako da je stajala na prstima. Zatim poče da se povlači što dalje od mesta na kome se krošnja tresla, primoravajući Miv da ga sledi u stopu.
     Napravili su možda šest koraka kada je trešenje prestalo. Izgleda da ranjena zver nije bila spremna da rizikuje još jedan metak. Vitnijevo upaničeno disanje postade nešto ravnomernije. "Sve će biti u redu", reče on. "Mene čuva Bog."
     Još to nije ni izgovorio, kada zver grunu, krećući se preko drveća iznad njihovih glava takvom brzinom i žestinom da su cele debele grane uz tresak padale. Miv je iskoristila priliku. Podigla je ruku i zarila nokte u Vitnijevu šaku, istovremeno se izvivši u stranu. Njena masna kosa mu skliznula je iz pesnice i pre nego što je mogao ponovo da je uhvati ona je nestala, potraživši zaklon iza najbližeg drveta.
     Napravila je tri koraka, ne više, kada ispred nje padoše dve grane, bar je ona mislila da su grane. Dok je podizala ruke da zaštiti lice, uvidela je grešku. Udovi su je ščepali, a prsti su bili dovoljno dugački da je obujme oko struka. U trenu je izgubila vazduh i bila podignuta sa tla nestavši u zaklonu drveća.
     Vitni je opalio jednom, pa drugi put, ali njen ranjeni spasilac isto se onako brzo povukao kao što ju je i oteo.
     "Drži se", rekao joj je; osećala je njegove tople prste na sebi, i pre nego što je našla odgovarajući oslonac, nestao je kroz krošnju; krila su se uzmahala, naprežući se da ponesu zver i njen teret put neba i sekući granje unaokolo poput dve kose.









IV
     Zaboravila je na trube. Ali sada, dok ju je njen spasilac nosio kroz drveće, muzika se ponovo oglasila, još veličanstvenija nego ranije.
     "Dolazi Gospa", reče stvorenje uznemireno i bez upozorenja poče ponovo da se spušta takvom brzinom da je umalo nije ispustilo, umalo mu nije ispala iz ruku.
     "Kakva gospa?" upita ga ona, gledajući u senku koja je od nje krila njegovo lice.
     "Bolje da ne znaš", odvrati on. Sada je tle već bilo na vidiku. "Ne gledaj me", upozori je on, dok su promicali kroz niže grane, "ili ću morati da ti izvadim oči."
     "Ne bi ti to učinio."
     "Misliš da ne bih?" odvrati on pitanjem, tako brzo joj prekrivši šakom lice da nije imala vremena da udahne pre nego što su joj usta, nos i oči bili prekriveni. Uvukla je u sebe ono malo vazduha što je ostalo između njenog lica i njegovog dlana. Imao je isti miris kao i njegova krv: sladak i ukusan. Otvorivši usta, pritisnula je jezik o njegovu kožu.
     "Mislim da bi me živog pojela da možeš", reče on. Sudeći prema njegovom tonu, blo je jasno da ga ta pomisao zabavlja.
     Osetila je čvrsto tle pod nogama, a on je ponovo progovorio tako blizu njenog uha da joj je zagolicao resicu bradom ili brkom.
     "U pravu si, dete. Ne mogu da te oslepim. Ali te preklinjem, kada skinem šaku sa tvog lica, zatvori oči i drži ih zatvorene, a ja ću se udaljiti od tebe zviždućući. Kada više ne budeš mogla da me čuješ, otvori oči. Ali za vlastito dobro - tek tada i nikako pre. Jesi li razumela?"
     Ona klimnu i on skloni šaku sa njenog lica. Oči su joj bile zatvorene i ostale su zatvorene dok je on nastavljao da govori. "Vrati se svojoj porodici", rekao joj je.
     "Moj tata je mrtav."
     "Mami onda?"
     "I ona je mrtva. A Vitni će me ubiti čim me ugleda. Misli da sam đavolovo dete. Misli da si ti demon koga je moj otac prizvao."
     Na to se svorenje glasno nasmejalo.
     "Ti ne dolaziš iz pakla, je li tako?" upita ona.
     "Ne, ne dolazim."
     "Da nisi onda možda anđeo?"
     "Ne, nisam ni to."
     "Šta si onda?"
     "Već ti rekoh: bolje da ne znaš." Trube su se ponovo oglasile. "Evo. Obred samo što nije počeo. Moram da idem. Voleo bih da mogu nešto više da učinim za tebe dete, ali ne mogu." Lagano je spustio prste na njene kapke. "Ne otvaraj oči dok ne odem."
     "Dobro."
     "Obećavaš?"
     "Obećavam."
     Povukao je prste i počeo da zvižduće neku lepu melodiju, prekinuvši je samo da bi rekao: "Nemoj nikome da pričaš o ovome", a zatim je ponovo počeo da zviždi kako bi prikrio svoj odlazak.
     Obećanje dato dok držiš ukrštene prste nije nikakvo obećanje; Miv je to saznala već sa pet godina. Rasplevši prste, sačekala je da se zviždanje malo udalji, a onda je otvorila oči. Očigledno su se, dok su leteli, dosta popeli uz planinu, jer je tle oko stene na koju ju je spustio bilo strmo. Ovde je raslo daleko manje drveća; i bilo je mnogo više svetlosti. Mogla je da vidi nebo iznad sebe - sneg je prestao, oblaci koji su se razilazili poprimili su nežnu ružičastu boju sunca na zalasku - a kada je bacila pogled uz planinu u potrazi za zviždačem, smesta ga je ugledala. Na ovoj udaljenosti, nije mogla da nazre gotovo nikakve pojedinosti njegove pojave, ali odlučila je da se time ne zadovolji. Spustivši se sa gromade, krenula je za njim.
     To nije bilo nimalo lako. Prašina i istrulele iglice izmicale su joj ispod stopala i šaka dok se pela, i nekoliko puta morala je da se uhvati za koren ili kamen da ne bi skliznula nazad niz padinu. Razdaljina između nje i zveri postajala je sve veća, i upravo kada se pobojala da će je potpuno izgubiti iz vida, između drveća dopre ružičasta svetlost koja je obojila oblake iznad njene glave, a sa njom i miomirisni vazduh kakav nije osetila na svom licu ima tome više od mesec dana. Drveće je bilo još ređe nego do tada, i između njega mogla je da nazre deo padine sa druge strane. Uzdizala se pod snegom sve do vrha planine, gde su se oblaci potpuno razišli, tako da se vrh video naspram neba posutog prvim zvezdama. Njihov sjaj, međutim, nije mogao da se meri sa svetlima koja su obasjavala snežno polje, a čiji izvor Miv nije otkrila sve dok se nije našla na nekoliko jardi od ivice drveća.
     Iznad padine lebdelo je nekoliko obličja zamagljene svetlosti, bacajući svoju blagu svetlost na prizor takve lepote da je ostala da stoji među drvećem, ukipivši se od iznenađenja. Mada je njen spasilac porekao da je anđeo, nema sumnje da je ovo ovde bio raj. Sa kog drugog mesta su stvorenja koja su ovde boravila mogla da dođu? Iako je svega nekolicina imala krila, sva su na izvestan način bila čudovišna. Desetak i više njih pre je podsećalo na ptice nego na ljude - imali su kljunove i bili sjajnooki; stajali su opšteći međusobno ispod jedne kugle svetlosti. Druga skupina - na prvi pogled reklo bi se da su bili odeveni u svilu skarletne boje - silazila je niz padinu silno se kočopereći, da bi onda odjednom svi odreda uvukli svoj sjaj u tela i ostali da vise u vazduhu poput odranih zmija. Treća skupina imala je torzoe poput lepeza koji su se raskošno rastvarali, otkrivajući ogromna, pulsirajuća srca.
     Nisu svi ovde okupljeni bili u toj meri čudni. Neki su dosta nalikovali muškarcima i ženama osim što im je kroz kožu prolazila nekakva boja ili su imali rep koji se vukao za njima. Jedni su, opet, bili u toj meri razređeni da samo što nisu postali utvare, tako da nisu ostavljali nikakav trag u snegu prilikom prolaska, dok su, pak, drugi - ovi su sigurno bili rođaci njenog spasioca - delovali gotovo suviše čvrsti na ovom mestu duša, ostajući u senci svojih krila, naizgled nimalo voljni da se druže sa ostalima.
     Što se tiče stvorenja koje ju je i protiv svoje volje dovelo ovamo, ono se šepavo probijao kroz ovu pastvu prema mestu na vrhu padine na kome je bio podignut šator boje neba u sumrak. Ona se, razume se, istog časa zapitala kakva li on čuda krije. Da li bi smela da iziđe iz zaklona drveća i krene za njim ne bi li to otkrila? Zašto da ne? - zaključila je. Nije imala šta da izgubi. Čak i kada bi bila u stanju da nađe put niz planinu do kola, tamo bi je čekao Vitni, sa svojom puškom i svojom pravičnošću. Biće bolje da krene za tim stvorenjem i svojom znatiželjom.
     A onda, još jedno zaprepašćenje. Iako je izišla između drveća i nastavila da se penje, prošavši pored otprilike stotinu okupljenih, niko se nije ni pokrenuo da je bilo šta zapita ili da joj prepreči put. Nekoliko glava okrenulo se u njenom pravcu, to je tačno, izmenjano je i nekoliko šapata na njen račun. Ali to je bilo sve. Među toliko čudnih stvari, očigledno su na njenu veličinu i bolešljiv izgled gledali kao na neku vrstu zamamne lepote.
     Dok se pela, pade joj na pamet da je možda sve ovo samo san: da se onesvestila na očevim grudima, i da će se uskoro probuditi i pod sobom naći njegovo hladno telo. Međutim, neke sitnice nisu išle u prilog ovoj sumnji. Prvo se uštinula za ruku, zatim je gurnula jezik u pokvaren zub u pozadini usta. I jedno i drugo ju je zabolelo, i to ne baš malo. Nije sanjala. Da nije možda skrenula s uma, i da joj se možda ne priviđaju ova čuda isto onako kao što se onima što putuju kroz pustinju priviđaju bunari i voćke? Ne, ni to nije imalo smisla. Da je sve ove čudesnosti samo uobrazila, gde su joj onda majka i otac; gde su stolovi prepuni kolača i mleka?
     Koliko god bile čudne, sve ove vizije bile su stvarne. Svetla, porodice, svetlucavi šator; sve je to bilo stvarno kao što je Vitni bio stvaran, kao što su stvarna bila kola i mrtvi u svojim grobovima.
     Misleći o onome šta je ostavila za sobom, na trenutak je zastala i pogledala niz planinu. Noć se brzo spuštala, i šuma je nestala u maglovitoj tami. Nigde nije videla kola, niti su dole gorele vare. Ili ih je sneg sve zatrapao, ili su - što je bilo verovatnije - otišli dalje prema planini dok bes mećave ne popusti, pretpostavivši da se ona izgubila.
     I jeste. Ostala je siroče i lutala je među strancima, nebrojeno milja od mesta gde je rođena, i niko nije mogao biti izgubljeniji od nje. Ali ona zbog toga nije bila tužna (možda se malo neugodno osećala, znajući da njen otac leži tamo dole u tami, ali ništa više). Umesto toga, osećala je izvesnu razdraganost. Ona je ovde bila jedini predstavnik svoga plemena; i ako je iko ikada zapita kakvu je magiju donela na ovo sveto mesto, nateraće ovaj čudovišni narod da poseda u krug i pričaće im o Evervilu, opisivaće ulicu po ulicu, trg po trg, i oni će se zapanjiti. Neće se ni izgubiti, kada ispriča svoju priču, jer Evervil je bio njen pravi dom, i ona je bila bezbedna u njegovog srcu kao što je on bio u njenom.









V
     1.
     Vitni je lako ubedio one koji su ga čekali kod kola da se mala O'Konelova izgubila i da treba da nastave put. Spuštao se mrak i Stardžis se već bio vratio iz šume nepovezano brbljajući o užasu koji je sredio Potraka. On je i dalje bio ovde, upozorio ih je Vitni, i mada je onaj koji ga je zazvao bio mrtav, glad stvorenja za krvlju i dušama samo će se povećavati što noć bude više odmicala. Pored toga, oluja je malo popustila. To im se Bog zahvaljivao što su se otarasili O'Konela; ne bi trebalo da se ogluše o to.
     Niko - čak ni Marša Vintrop - nije se usprotivio predlogu da krenu dalje. Vitni je verno opisao kako je devojčica bila oteta. Postojala je mala verovatnoća da je preživela.
     I pored toga što se sneg povukao pred maglom, a Mesec bio okrugao i sjajan kada se pojavio, napredovanje je bilo mučno, i posle jednog sata putovanja - pošto su obod šume ostavili na bezbednoj udaljenosti za sobom - podigli su bivak u kome će provesti ostatak noći.
     Vitni je pevao himne dok je palio vatru, dižući svoj nemelodični glas u slavu Boga, hvaleći Gospoda što ih je izveo iz kraljevstva Pakla. "Bog nas je uzeo pod svoje", govorio je Vitni svojim saputnicima između stihova. "Naše putovanje bliži se kraju."
     Na njegov predlog, udovica Evereta Imendorfa, Nini, dobila je zaduženje da napravi gulaš, od poslednjih zaliha koje su između sebe sakupili.
     "To će biti poslednja večera koju ćemo pojesti na ovom tamnom putu", rekao je Vitni, "jer sutra će nas Bog odvesti u našu obećanu zemlju."
     Gulaš je bio tek nešto bolji od zobene kaše, ali ih je zagrejao dok su sedeli zbijeni oko vatre. Dok su ga jeli, usudili su se da tiho pričaju o spasenju. Usred tog razgovora dobili su dokaz da je Vitni bio u pravu. Kada su plamenovi počeli da se gase, s druge strane kruga svetlosti dopro je nekakav zvuk: neko se učtivo nakašljao.
     Stardžis - koji nije prestajao da se trese od kada se vratio - prvi je skočio na noge i dohvatio pušku.
     "Nema potrebe za tim", dopre do njih nečiji kolebljiv glas. "Dolazim kao prijatelj."
     Vitni ustade. "Pokaži se onda, prijatelju", reče on.
     Stranac se odazva pozivu i priđe tako da su mogli da ga vide. Bio je niži od svih muškaraca okupljenih oko vatre, ali imao je držanje čoveka koji je retko bio namrgođen, a možda i nikad. Visoka kragna njegovog krznenog kaputa bila je podignuta, i on se osmehivao iz tog svog luksuza kao da pred sobom vidi dobro uhranjene prijatelje kod kojih je došao na gozbu. Osim snega na čizmama, nije bilo znakova da se namučio da stigne dovde. Sve sitnice bile su na svom mestu i govorile su im da pred sobom imaju uglađenog čoveka: uvošteni brkovi, štucovana brada, rukavice od goveđe kože, štap sa srebrnim vrhom.
     Na sve prisutne oko vatre njegovo prisustvo ostavilo je snažan utisak. Šeldon Stardžis se i te kako posramio zbog svog kukavičluka; bio je ubeđen da se ovaj čovek nikada u životu nije na smrt prepao. Stomak Alvina Gudhjua pobunio se usled jakog mirisa koji je pridošlica upotrebljavao i on je neodoljivo povratio svoju porciju kaše. Kuvarica, Nini Imendorf, nije to čak ni primetila. I te kako je bila zahvalna na tome što je postala udovica.
     "Odakle dolazite", zanimalo je Maršu.
     "Iz prolaza", odvratio je stranac.
     "Gde su vam kola?"
     Čoveku se to neobično dopalo. "Došao sam pešice", reče on.
     "Do doline nema više od milju ili dve."
     Radost i neverica obuzeše sve oko vatre.
     "Spaseni smo!" zajeca Sintija Fišer. "Oh, Bože na nebesima, spaseni smo!"
     "U pavu si", reče Gudhju Vitniju, "noćas smo bili u Božjim rukama."
     Vitni uoči začetak osmeha na strančevom licu. "To su zaista dobrodošle novosti", reče on. "Da li bismo mogli da saznamo ko ste vi?"
     "To nije nikakva tajna", odvrati čovek. "Zovem se Oven Budenbaum. Došao sam da se sretnem sa nekim svojim prijateljima, ali ih ne vidim među vama. Nadam se da im se nije dogodilo ništa loše."
     "Izgubili smo dosta dobrih ljudi", reče Stardžis. "Koga tražite?"
     "Harmona O'Konela i njegovu kćer", odvrati Budenbaum. "Zar nisu bili sa vama?"
     Osmesi oko vatre zamreše. Nastupilo je nekoliko sekundi neprijatne tišine, a onda Gudhju jednostavno reče: "Oni su mrtvi."
     Budenbaum je skinuo rukavicu sa leve šake dok je govorio; glas mu nije odavao ništa. "Zaista?" upita on.
     "Da, tako je", odvrati Stardžis. "O'Konel... izgubio se u planini."
     "A dete?"
     "Krenula je za njim. Onako je kao što on kaže - oboje su mrtvi."
     Budenbaum prinese golu šaku ustima i stade da gricka nokat na palcu. Imao je najmanje po jedan prsten na svakom prstu. Na srednjaku, tri. "Iznenađen sam..." reče on.
     "Zbog čega?" upita Vitni.
     "Zato što su bogobojažljivi muškarci i žene ostavili jedno nedužno dete da se na smrt smrzne", odvrati Budenbaum. Zatim slegnu ramenima. "Činimo ono što moramo." Zatim je ponovo navukao rukavicu. "Sada vas ostavljam."
     "Stanite", reče Nini, "zar ne biste nešto pojeli? Nemamo bogzna šta, ali..."
     "Hvala, ne."
     "Imam još sačuvano malo kafe", reče Šeldon. "Mogli bismo da skuvamo jednu šolju."
     "Vrlo ste ljubazni", odvrati Budenbaum.
     "Onda ostanite", reče Šeldon.
     "Možda koji drugi put", odvrati Budenbaum. Prešao je pogledom preko skupine dok je govorio. "Ubeđen sam da će nam se putevi ukrstiti u budućnosti", reče on. "Idemo svojim mnogobrojnim putevima, ali oni uvek vode nazad, zar ne? I mi ih, razume se, sledimo. Nemamo izbora."
     "Mogli biste da se odvezete nazad sa nama", predloži Šeldon.
     "Ja se ne vraćam", usledio je odgovor. "Popeću se na planinu."
     "Poludeli ste", reče Marša svojom uobičajenom otvorenošću. "Smrznućete se tamo gore."
     "Imam kaput i rukavice", odvrati Budenbaum, "i ako malo dete može da preživi hladnoću, onda mogu i ja."
     "Koliko puta...?" poče Gudhju, ali ga Vitni koji je sedeo sa druge strane vatre naspram Budenbauma i proučavao čoveka kroz dim, ućutka.
     "Ako želi da ide, pusti ga", reče on.
     "Tako je", odgovori Budenbaum. "E, pa - laku noć."
     Međutim, kada je okrenuo leđa vatri, Nini lanu: "Trube."
     Budenbaum se ponovo okrenu ka njima. "Izvinite?"
     "Čuli smo trube, sa planine..." Pogledala je svoje saputnike tražeći podršku, ali niko ne reče ni reč. "Bar sam ih ja čula", nastavi ona oklevajući. "Čula sam..."
     "Trube."
     "Da."
     "Čudno."
     "Da." Sada je već izgubila svaku veru u svoju priču. "Razume se, to su mogli biti... ne znam..."
     "Gromovi", reče Vitni.
     "Grom koji zvuči kao truba? To je već nešto. Obratiću pažnju." Uputio je ovlašan osmeh Nini. "Veoma sam vam zahvalan", reče on, tako ljubazno da je mislila da će se klonuti.
     Zatim je, bez i jedne naknadne reči, okrenuo leđa okupljenima i izišao iz kruga svetlosti oko vatre, i tama ga je celog progutala.

     2.
     Svi koji su te noći bili okupljeni oko vatre preživeće ostatak putovanja i svako od njih će na svoj način uspeti. Bila su to hrabra vremena na Zapadu, i u nastupajućim godinama oni će graditi, zarađivati i rađati junački, ostavivši za sobom sve ono kroz šta su prošli dok nisu stigli dovde. Neće pominjati mrtve, uprkos obećanjima koja su dali. Neće potražiti kosti onih koji nisu bili propisno pokopani i neće se postarati da ih bolje otprate na večni počinak. Neće tugovati. Neće žaliti.
     Ali će se sećati. Najtrajniji pečat ostaviće nesrećni slučajevi od ove noći i čovek koji ih je posetio; njih će zazivati u privatnosti svojih odaja.
     Svaki put kada je Šeldon Stardžis kuvao kafu, setio bi se Budenbauma i svoje sramote. Svaki put kada bi kakav prosac pokucao na vrata Nini Imendorf (a bilo ih je nekoliko, jer tih godina je teško bilo doći do žene, a Nini je umela da skuva prosečan gulaš) krenula bi ka vratima moleći se da to ne bude Frenk, Čarli ili Berk već Budenbaum. Budenbaum.
     Svaki put kada se velečasni Vitni peo na svoju propovedaonicu, i govorio svojim parohijanima o delima koja Đavo čini po svetu, setio bi se čoveka sa štapom, i glas bi mu preplavila osećanja, tako da bi pastva zadrhtala u klupama. Sticao se utisak da se propovednik sreo licem u lice sa Đavolom, pričali su ljudi dok su izlazili, jer on nije govorio o čudovištu sa kozjim rogčićima, već o čoveku koji je spao na niske grane, ostao bez konja i svoje svite, i koji je lutao svetom u potrazi za decom koja su odlutala od stada.









VI
     1.
     I pre nego što je stigla do vrha padine Miv je izgubila iz vida svog spasioca, a kako oko šatora nije bilo svetla, teško joj je bilo da razazna one koji su se nalazili u njegovoj blizini. Jedan njen deo nadao se da ga neće sresti, kada se ima u vidu da je izneverila dato obećanje, ali drugi deo, onaj koji se nahranio njegovom mednom krvlju, bio je spreman da se izloži njegovom besu ako bi to značilo da će moći bolje da ga upozna. On nju sigurno neće povrediti, govorila je sebi, koliko god bio ljut. Šta je bilo učinjeno, bilo je učinjeno. Videla je tajne.
     Sve osim one unutar šatora, razume se, ali i to će uskoro otkriti. Nekoliko jardi od mesta na kome se nalazila bila su vrata, ali zatvorena, te se uputila oko šatora, gde nikoga nije primetila, i izvukla tkaninu iz snega kako bi mogla da se provuče.
     Unutra je vladala tako duboka tišina da se gotovo plašila da udahne vazduh, i bilo je tako mračno da je imala utisak da joj tama pritiska lice, poput šaka slepca koji ispituje njene obrise. Prepustila se tome, u strahu da će biti oterana ako ga odbije, i posle nekoliko trenutaka ispitivanja njegov dodir postade lakši, gotovo vragolast, i ona oseti kako je mrak navodi da se odigne od tla i udalji od zida. Bila je primorana da mu se prepusti, ali to nije blo teško. Ovde nije postojala nikakva opasnost, u to je bila ubeđena, i u znak nagrade za ukazano mu poverenje mrak je počeo da se rascvetava pred njom, cvet za cvetom otvarao se kako se ona približavala. Mrak nije postao ništa lakši, ali, dok je koračala, njene oči počeše bolje da shvataju njegovu tananost; videla je obličja i prilike za koje je ranije bila slepa. Shvatila je da je ona jedna od stotinu prisutnih članova porodica koje je videla napolju u snegu; oni su bili srećni ili dovoljno zaslužni da dođu na ovo sveto mesto. Na pojedinim licima videla je suze blaženstva; osmehe i poštovanje na drugima. Nekolicina je čak pogledala u njenom pravcu dok je vođena kroz gomilu, ali većina je posmatrala neki prizor koji joj crni cvetovi još nisu pokazali. Znatiželjna da sazna o kakvom je čudu reč, usredsredila je pažnju na tajanstveni vazduh.
     A onda je počela da ga sagledava. Ispred nje stade da se pomalja nekakvo obličje, nalik na plod ovog rascvetalog mraka. Nije podsećalo ni na šta čemu je bila u stanju da nadene ime, ali imalo je vijugavost zmije ili bolje rečeno mnogih zmija, koje su stalno iznova navaljivale same na sebe, predstavljalo je klupko klizajućih oblika u neprekidnom pokretu. Ulazilo je samo u sebe, to klupko, i izlazilo obnovljeno. Delilo se i zatvaralo, otvaralo poput oka i razbijalo poput vode o stenu. Ponekad, usred svog poskakivanja, mlaz mraka bi iskočio sa njegove površine. Često bi zgulio kožu senki, koje bi istog časa odletele i raspale se, a njihovi delovi počeli da se izdižu poput semenja sa polja maslačka, sejući se sami po plodnoj tami.
     Upravo je posmatrala jedno takvo seme, kada joj pogled pade na prilike koje su sedele ispod ovog prizora. Muškarac i žena, okrenuti licem u lice, sa šakom u šaci, pognutih glava kao da se mole. Videvši njih dvoje tako blizu jedno drugom pomislila je na Ebilejn Velš i Bilija Bakstera, mada nije baš najbolje shvatala zašto. To dvoje se sigurno nije namrtvo smrzlo zato što su tražili neko mesto na kome su mogli da se drže za ruke i sede pognutih glava, već da bi obavili ono što je nebrojeno puta videla da rade životinje. Pa ipak, zar dobijanje dece nije bilo svrha toga? I nije li izgledalo kao da je obličje koje je lebdelo iznad ovog para proisteklo iz njihovih izmešanih suština što su se izdizale sa njihovih usana poput vijugavog dima i preplitale se između obrva?
     "Pa to je beba", reče ona naglas.
     Ili je mrak bio nemaran i nije uspeo da uhvati njene reči pre nego što su odletele, ili je zvuk koji je proizveo njen jezik bio suviše sklizak da bi bio uhvaćen. Šta god da je od toga dvoga bilo posredi, videla je reči kako silaze sa njenih usana nalik na tirkizni i narandžasti plamen vrištavih boja u ovim prigušenim uslovima. Istog časa su odletele prema mračnom detetu, i bile uvučene u njegovo stvaranje, dok je njihov sjaj pogađao svaki njegov deo.
     Žena je otvorila oči i podigla glavu sa izrazom bola na licu, a njen muž je ustao sa stolice, izdahnuvši iz grla veliku količinu etera, a zatim podigao pogled prema stvorenju koje je stvorio.
     Ono je sada bilo uznemireno, još je brže menjalo oblike, kao da su mu Mivine boje dadale novo gorivo za njegove izume. Možda i previše. U ekstazi promene, njegovi oblici postali su još usplahireniji, hraneći se vlastitim izumima dok su se umnožavali.
     Miv se iznenada užasnula. Povukla se nekoliko posrćućih koraka, zatim se okrenula i jurnula kroz gomilu. Sve oko nje se uzburkalo, mrak je bio suviše povređen da bi utišao glasove gomile, tako da su panični i uzbuđeni povici mogli da se čuju sa svih strana. Jurila je krivudavo kako bi izbegla da je bilo ko uhvati, mada se činilo da je samo nekolicina shvatila šta se dogodilo, a još manji broj znao ko je krivac, tako da je stigla do zida šatora, a da je niko nije ni dodirnuo. Dok se saginjala da se provuče ispod tkanine, osvrnula se. Videla je da se dete raspada, njegovi oblici sazrevaju do prskanja i trulenja u vazduhu. Njegovi roditelji su se razdvojili i ležali su u naručjima svojih uvaženih porodica, ozleđeni i bolesni. Još dok je Miv gledala, žena je dobila tako žestok napad da su je jedva obuzdali svi oni koji su je tešili.
     Šakom prekrivši usta, ne bi li potisnula jecaje, Miv se provukla ispod zida šatora i našla se na snegu. Vest o velikoj nesreći već se raširila među onima koji su čekali napolju i usledio je haos. U podnožju padine izbila je bitka, i neko je već ležao na tlu sa bajonetom u srcu. Dok su jedni izlazili iz šatora, vičući iz sveg glasa, drugi su trčali prema njemu.
     Miv je sela u sneg i pritisnula dlanovima oči koje su gorele od svega onoga što je videla i od suza koje samo što nisu potekle.
     "Dete."
     Podigla je glavu i stala da se osvrće unaokolo.
     "Šta si ono obećala?"
     Više se nije osvrtala.
     "Nisam ja kriva", reče ona, brišući nos nadlanicom. "Samo sam rekla..."
     "To si bila ti?" odvrati zver, prekinuvši je. "Oh Bože, oh Bože, šta sam to učinio?"
     Osetila je šake zveri na svom telu, i bez upozorenja bila okrenuta. Konačno ga je jasno videla - njegovo dugačko, strpljivo lice, njegove zlataste oči, krzno, zadebljanje koje je prerastalo u grivu na sredini lobanje, glatke na čelu, obrazu i bradi poput dabrovog krzna. Zubi su mu blago cvkotali.
     "Je li ti hladno?"
     "Nije, prokleta bila!"
     Ona poče tiho da plače.
     "Dobro, hladno mi je", reče on. "Hladno mi je."
     "Ne, nije. Plašiš se."
     Zlato u njegovim očima zatreperi. "Kako se zoveš?" upita on.
     "Miv O'Konel."
     "Trebalo je da te ubijem, Miv O'Konel."
     "Drago mi je što nisi", reče ona. "Ko si ti?"
     "Koker Amijano. Uskoro ozloglašen. Da sam te ubio, ne bi učinila tu užasnu stvar."
     "Šta je u tome bilo tako strašno?"
     "Progovorila si za vreme venčanja. To je bilo zabranjeno. Sada će izbiti rat. Porodice će kriviti jedna drugu. Doći će do krvoprolića. A kada shvate da nije niko od njih, daće se u potragu za krivcem i ubiti nas. Tebe zbog onoga što si učinila tamo unutra, mene jer sam te doveo ovamo."
     Miv je trenutak razmišljala o ovoj lančanoj nesreći.
     "Ne mogu nas ubiti ako ne budu u stanju da nas pronađu", reče ona na kraju. Pogledala je niz padinu. Kao što je Koker i predvideo, borba se zaista rasplamsala. Ako još nije prerasla u rat, uskoro hoće. "Postoji li neki drugi izlaz?" upita ona.
     "Postoji", odvrati on.
     Ona ustade. "Povedi nas tamo", reče.

     2.
     Tokom desetleća, Budenbaum je sakupio zavidnu bibliografiju proznih dela u kojima je učestvovao. Do današnjeg dana doznao je za dvadeset tri lika koje je lično nadahnuo (to će reći, čitalac knjige ili gledalac u pozorištu istog bi časa prepoznali uzor da su njega poznavali), zajedno sa još deset ili jedanaest likova koji su koristili razne vidove njegove prirode u komične ili tragične svrhe. Zahvaljujući slojevitosti svoje ličnosti mogao je da se pojavi na pozornici u jednom komadu kao sudija, a u drugom kao svodnik i da tačno oslika oba portreta.
     Nije se vređao što ga iskorišćavaju na ovaj način, bez obzira na to koliko delo bilo skandalozno ili ili uloga sramotna. Laskalo mu je što je poslužio kao seme za tolike tvorevine, naročito za one koje će sasvim sigurno ostati bez potomaka kao i on. A i strašno ga je zabavljalo kada su mu ti umetnici, u časovima pijanstva, iskazivali poštovanje, svi do jednog govoreći o tome koliko su sirove ljudske istine otkrili u njemu. Podozrevao je da to nije bilo baš tako. Znali oni to ili ne (a iz vlastitog iskustva razabirao je da umetnici ne znaju baš mnogo), njih je nadahnulo upravo suprotno od onoga što su tvrdili. On nije bio sirov. On nije bio stvaran. A jednog dana, ako bude oprezan i mudar, neće čak biti ni ljudsko biće. On je bio skroz-naskroz lažan, čovek koji je putovao putevima Amerike prerušen u desetak različitih osoba, i prerušiće se u još desetak pre nego što njegov posao bude okončan.
     Nije ih krivio zbog njihove okrutnosti. Sve umetnosti osim jedne predstavljale su igru obmane. Ali, oh, put do te Umetnosti bio je težak, i njemu je bilo drago što ima spisak alter ega da ga razonodi dok je napredovao njime. Znao je čak napamet i neke od uspešnijih dijaloga koji su mu bili pripisani u tim delima i predstavljalo mu je zadovoljstvo da ih naglas recituje kada niko nije mogao da ga čuje.
     Kao sada, na primer, dok se s mukom vukao po pošumljenom obodu ove proklete planine. Govor iz pseudoistorijske tragedije pod naslovom Serenisima: "Nemam nikog sem tebe, najdraža moja Serenisima. Ti si moj razum, moja razboritost i moja duša. Ako sada odeš od mene, biću izgubljen u velikoj tami između zvezda, a neću čak moći ni da nestanem tamo, jer moram živeti dok ti ne umiriš moje srce. Umiri ga sada! Preklinjem te, umiri ga sada, i okončaj moje patnje."
     Zastao je usred recitovanja. Još je neki zvuk pokušavao da privuče pažnju njegove publike drveća, ali je bio mnogo manje muzikalan. Zadržao je dah, ne bi li bolje čuo. Dopirao je sa vrha planine ili iz njegove okoline: bilo je dovoljno zvukova koji su nagoveštavali da se tamo vodo oveći obračun. Bilo je jasno kakva je drama u toku. Jadikovanje je sve govorilo. Bila je to tragedija.
     Zaćutao je i nastavio da se penje; zvuci su postajali sve užasniji što su bili bučniji. Oni koji su umirali samo su u mašti bili poetični. U životu, oni su jecali, preklinjali i trčali, plačući i šmrcajući. Nebrojeno je već puta video slične prizore i nije baš žudeo da vidi još jedan. Ali nije imao izbora. Dete je moglo biti negde tamo gore - dete koje je dobilo ime po boginji što donosi snove - tamo u miomirisnom proleću u Misuriju, nagoni su mu kazali da je postojalo nekakvo značenje u tome što je dobila baš to ime. Posledica toga bila je da je pohranio delić vlastitih snova kod O'Konelovih, mada je sada uviđao da je to verovatno bila greška. Koliko velika - pokazaće naredni sat.
     U međuvremenu ga je mučilo tajanstvo glasova. Da li su to bili krici umirućih pionira, izgubljenih u visinama? Mislio je da nisu. U toj kakofoniji čuo je i glasove koje nikada nije čuo da izlaze iz ljudskog grla; čak ni iz grla bilo koje životinje koja nastanjuje ovaj kutak stvarnosti, zbog čega je počeo da se znoji uprkos hladnoći. Znoj predviđanja da možda ipak nije glupo postupio kada je naprečac dao poklon Harmonu O'Konelu, i da ga je Irčeva kćerka, ne znajući to, možda dovela do granica njegove vlastite obećane zemlje.









VII
     Eno pukotine u nebu; to je bila prva Mivina pomisao. Pukotina u nebu, a sa druge strane neko drugo nebo, svetlije od noći u kojoj se nalazila. Videla je kako nebesa stvaraju mnoga čuda: munje, vazdušne vrtloge, grad i duge - ali ništa od toga nije bilo ni nalik talasima boje, silovitijim od najsilovitijeg groma, talasima koji se kotrljaju preko neba, sa one strane pukotine. Kroz tu pukotinu je, u potragu za njom, stigao povetarac. Bio je topao i nosio je na svojim leđima duboko, ritmičko hučanje.
     "To je more!" reče ona, krenuvši ka pukotini.
     Nije bila široka, niti je bila postojana. Treperila je u vazduhu, nervozno poput plamena svetiljke na jakom vetru. Nije je bilo briga kako i zašto; noćas je suviše toga videla da bi sada počela da postavlja pitanja. Jedino je želela da prekorači taj prag, ne zbog toga što se plašila posledica onoga što je ranije učinila, već zbog toga što su je na drugoj strani čekali nebo i more koje nikada ranije nije videla.
     "Odande nema povratka", upozorio ju je Koker.
     "Zašto?"
     "Potreban je veliki Blagoslovproklet da se naprave ova vrata, i kada se ona ponovo zatvore neće ih biti lako otvoriti." Bacio je pogled unazad prema bojnom polju i zastenjao nad prizorom. "Pogledaj, pogledaj samo. Ti idi ako želiš. Ja sa ovim ne mogu da živim." Podigao je šaku ispred lica i iz srednjeg prsta pojavila se sjajna i kao žilet oštra kandža.
     "Šta to radiš?"
     Prineo je kandžu grlu. "Ne!" vrisnu ona i ščepa ga za šaku. "Svo ovo umiranje, samo zbog toga što sam rekla nešto što nije trebalo. To je glupo."
     "Ne razumeš razloge", reče on gorko, mada nije ponovo pokušao da se povredi.
     "A ti razumeš?" odvrati Miv.
     "Pa, ne baš. Znam da postoji neka velika svađa između porodica, i to tako teška da se već vekovima međusobno istrebljuju. Ovo venčanje je trebalo da zapečati mir među njima. A dete je bilo dokaz toga."
     "Oko čega se svađaju?" upita ona.
     On slegnu ramenima. "Niko to ne zna, izvan porodica. A posle ovoga..." On pogleda prema padini posutoj leševima, "biće ih manje no ikada koji znaju."
     "Ipak je to glupo", ponovi ona, "ubijati se zbog svađe, kada ima toliko stvari zbog kojih vredi živeti." I dalje ga je držala za ruku. Dok je govorila, uvukao je kandžu. "Noćas sam izgubila tatu", izjavi ona svečano. "Ne želim i tebe da izgubim."
     "Znao sam manje ubedljive Blagoslovproklete od tebe", tiho primeti Koker. U glasu mu se naziralo strahopoštovanje. "Kakvo si ti to dete?"
     "Irsko", odvrati Miv. "Idemo li, onda?"
     Ponovo je pogledala put pukotine. Tle u njenom podnožju se pomeralo, kamenje i izgaženi sneg topili su se na toploti moći, kakva god ona bila, koja je otvorila ova vrata, prelazili su preko praga da bi se potom prelili nazad. Krenula je bez straha prema njoj, ali ju je zaustavila Kokerova šaka na ramenu. "Razumeš li šta činiš?" upita on.
     "Da", odvrati ona, pomalo nestrpljivo. Želela je da gazi po toj prašini koja je nadolazila i povlačila se. Želela je da otkrije taj osećaj. Međutim, Koker još nije bio završio sa svojim upozorenjima.
     "Suština je more-san", reče on, "i zemlje su tamo čudne."
     "I Amerika je", odvrati ona.
     "Čudnije od Amerike. Rođene su iz onoga što se nalazi ovde unutra." Kucnuo se prstom po čelu.
     "Ljudi sanjaju zemlje?"
     "I više od zemalja. Sanjaju životinje, ptice, gradove, knjige, mesece i zvezde."
     "Svi oni sanjaju iste knjige i ptice?" upita ona.
     "Oblicu su drugačiji", odvrati Koker posle kraćeg oklevanja, "ali su zato - duše stvari iste."
     Smušeno ga je pogledala. "Kako ti kažeš", odvrati ona.
     "Ne, važno je da shvatiš", ostade on uporan. Zastao je na trenutak, mršteći se dok je tragao za prosvetljenjem. A onda je ono došlo. "Moj je otac imao običaj da kaže: Svaka ptica je jedina ptica i svaka knjiga je jedina knjiga, a svaka ptica i svaka knjiga su takođe jedna ista stvar, pod rečima i perjem." Završio je trijumfalno, kao da je značenje ovoga bilo očigledno. Međutim, Miv je samo zavrtela glavom, pometenija no ikad. "Da li to znači da si ti nečiji san?" upita ona.
     "Ne", reče joj Koker. "Ja sam dete uljeza!"
     Konačno nešto za šta je mogla da se uhvati.
     "Suština nije trebalo da postane mesto krvi i mesa", nastavi on.
     "Ali ljudi uspevaju da prodru?"
     "Malo njih. Varalice, pesnici, čarobnjaci. Neki od njim umru. Neki polude. A neki se zaljube u stvari koje tamo nađu, dobiju decu koja su delimično ljudska bića, a delimično nisu." Raširio je ruke i krila. "Poput mene."
     "Ja jesam", reče ona, stidljivo se osmehnuvši. "Mnogo mi se dopadaš."
     Međutim, on je bio smrtno ozbiljan. "Želim da znaš u šta se upuštaš kada budeš zakoračila kroz tu pukotinu."
     "Ne smeta mi da budem uljez."
     "Živećeš na mestu na koje tvoji sunarodnici mogu da dođu u snovima, a i tada samo tri puta. U noći rođenja. One noći kada se zaljube. I u noći kada umru."
     Pomislila je na tatu u tom trenutku, koji je pričao o tome kako lebdi u mirnom moru sa mamom pored sebe. Da li je to more bilo Suština?
     "Želim da pođem", reče ona, još željnije nego ranije.
     "Ako razumeš", reče on.
     "Razumem", reče mu ona. "Možemo li sada da pođemo?"
     On klimnu, a ona u tren oka nestade, lako koračajući preko tla koje se pomeralo.

     Ako je Budenbaum išta naučio tokom godina lutanja bilo je to da stvari ovozemaljske i stvari čudesne nisu, kao što je to razum nalagao, nepovratno odvojene. Upravo suprotno. Mada je ceo kontinent bio premeren i mada su ga zauzeli umovi lišeni magije, njegova sveta mesta bila opustošena, a njihovi čuvari postali pijanice i očajnici, to zemljište bilo je suviše ogrezlo u čudnovatostima da bi ikada postalo bezbedno za pionire.
     Dokaz za to ležao je pred njim na padini planine. Stvorenja sa daleke strane sna udisala su isti vazduh kao i hrabre duše koje su došle da pokore ovu zemlju, umirala su sa istim zvezdama iznad glave.
     Idući između leševa, osećao je poriv da se vrati i dovede nekoliko pionira, i pokaže im da oni nisu bili jedini putnici ovde, i da nikakav zakon niti Bog, kao niti dobro popločani put neće sprečiti ove zveri da ponovo dođu. Mogao je to i da učini, samo da nije bilo devojčice. Nagon mu je govorio da je ona tu negde, i da je živa. Kakvo god zlodelo da je prouzrokovalo ovaj masakr, ona ga je preživela. Ali gde je?
     Peo se uz padinu, povremeno zastajkujući kada bi mu kakva naročita bizarnost privukla pogled. Predugo je proučavao tajanstvene stvari da bi sumnjao u poreklo ovih vrsta. One su došle iz Metakozma, sveta Suštine. Do sada nije uspeo da pronađe put donde, ali tokom mnogo prethodnih desetleća sakupio je nekoliko jedinstvenih radova o njegovoj geografiji i zoologiji, od kojih je većinu znao napamet. Takođe je pronašao i ispitao muškarce i žene - većina njih bila je iz Evrope, i većina njih bili su čarobnjaci - koji su tvrdili da su pronašli put koji vodi preko razdeobnice što razdvaja ovaj svet, Helter Incendo, i vodi u taj drugi. Neki od njih dokazali su da žive u svetu samoobmane, ali naišao je na troje koji su ga ubedili, izvan svake sumnje, da su zaista lutali po obalama more-sna. Jedan je čak putovao njime i živeo među ostrvima Efemerisa lagodnim raskalašnim životom, pre nego što je njegova ljubavnica skovala zaveru da ga liši moći i vrati u Kozm.
     Nijedan od tih putnika, međutim, nije imao nikakve koristi od tih putovanja; vratili su se povređeni i setni. Slatka jednostavnost Boga i dobrote nije za njih imala više nikakvog smisla, a ljudski odnosi nisu im pružali utehu. Svi su oni tada zaključili da je život bio besmislen i na ovom i na onom svetu.
     Budenbaum je pažljivo slušao, naučio od njih šta je mogao, a zatim ih prepuštao njihovoj bedi. Ako ikada bude plivao sa dušama, rekao je sam sebi, ili hodio obalom na kojoj se snovi otelotvoruju, neće jadikovati zbog odsustva Boga. Povešće te duše i oblikovati te snove, i postajati moćniji i razumevati sve više dok se vreme i mesto ne smotaju pred njim.
     Možda je bio bliži da shvati tu ambiciju nego što je mislio. Vrata su se otvorila da propuste ova stvorenja; i ako su bila makar još samo odškrinuta, on će iskoristiti priliku i zakoračiti kroz njih, iako nije bio pripremljen.
     Spustio se na šake pored nekog uboge ranjenice i nežno joj prošaputao.
     "Možeš li da me čuješ?"
     Njene pegave oči zatreperiše u njegovom pravcu. "Da", reče ona.
     "Kako si dospela ovamo?"
     "Brodovi..." odvrati ona.
     "Posle brodova. Kako si stigla u Kozm?"
     "Blagoslovprokleti nam je otvorio put."
     "A gde je taj put?"
     "Ko si ti?"
     "Samo mi reci..."
     "Jesi li sa detetom?" upita ona.
     Nešto u načinu na koji je postavila to pitanje upozorilo je Budenbauma.
     "Ne", odvrati on. "Nisam sa detetom. U stvari..." proučavao je ženino lice dok je govorio, tražeći rešenja, "u stvari, ovde sam... da bih ubio to dete."
     Žena napravi grimasu i pored bola. "Da", reče ona. "Da, da, učini to. Pogubi tu malu kučku i daj njeno srce Blagoslovprokletom."
     "Prvo moram da nađem kučku", mirno reče Budenbaum.
     "Put. Tamo će biti." Žena na umoru okrenu glavu i zagleda se uz padinu. "Vidiš li šator?"
     "Da."
     "Iza njega, udesno, stenje, je li tako? Crno stenje."
     "Vidim ga."
     "S druge strane.
     "Hvala." Budenbaum poče da ustaje.
     "Blagoslovprokleti", reče žena, dok je on ustajao. "Reci mu da izgovori molitvu za mene."
     "Hoću", odvrati Budenbaum. "Kako se zoveš?"
     Žena otvori usta da mu odgovori, ali smrt je bila brža. Bezimena je umrla. Budenbaum se zadržao samo još toliko da joj sklopi oči - u prisustvu mrtvih koji bulje uvek se osećao neprijatno - a zatim se uputio uz padinu prema stenju i putu koji je ležao skriven između njega.

     Kada je zakoračila preko praga, Miv je poslednji put bacila pogled na svet u kome je rođena. Ako je Koker bio u pravu, neće ga ponovo videti. Još samo sat i svanuće. One slabije zvezde već su zgasle, a one sjajnije su bledele. Na istoku se pomaljala slaba svetlost i pri njoj je ugledala čoveka između stenja koji se peo kao da se jedva suzdržava da ne pojuri. Iako je još bio dosta daleko, prepoznala ga je po kaputu i štapu.
     "Gospodin Budenbaum", promrmlja ona.
     "Poznaješ ga?"
     "Da. Naravno." Napravila je korak unazad putem kojim je došla, ali ju je Koker uhvatio za ruku.
     "Privukao je pažnju na sebe", reče on.
     To je bilo tačno. Sledila su ga dvojica koja su preživela krivoproliće - jedan je bio desetak koraka iza Budenbauma, drugi dvostruko toliko - a ako je bilo suditi po stanju njihovih odora, onda su oni oduzeli i previše života. U svojoj žurbi, Budenbaum uopšte nije bio svestan njihovog prisustva, mada su ga brzo sustizali. Uznemirena, Miv se otrgnu Kokeru i zakorači nazad preko praga. Nesigurno tle, koje je uznemirila svojim kretanjem, pljusnu joj uz potkolenice.
     Koker je ponovo pozva, ali se ona ne obazre na njega, već krenu nizbrdo između stenja, dozivajući Budenbauma u hodu. Ugledao ju je, i osmeh mu se razli licem.
     "Dete!" Koker je išao za njom, vičući. "Brzo! Brzo!"
     Bacila je pogled preko ramena u plamen pukotine. Strašno se talasala, kao da se može ugasiti svakog trenutka. Koker je stajao najbliže pukotini što je mogao, a da ne pređe na drugu stranu, dozivajući je. Ali ona nije mogla da pođe; bar dok ne dobije od Budenbauma nekakvo objašnjenje. Njen otac patio je i umro zbog sna koji je ovaj čovek, Budenbaum, posejao u njegovo srce. Želela je da sazna zašto. Zanimalo ju je šta je sjajni grad Evervil značio Budenbaumu, te je uložio toliko truda ne bi li podstakao njegov nastanak.
     Sada ih je delilo još samo desetak jardi.
     "Miv..." poče on.
     "Iza vas!" povika ona, i on se osvrnu i ugleda ubice kako jure između kamenja. Samo trenutak pre nego što je prvi od njih stigao do njega, on zauze odbrambeni stav i zamahnu štapom po čovekovom sečivu koje ovaj ispusti. Štap mu se od udarca raspao, ali ga on nije odbacio. Dok se njegov napadač saginjao da dohvati ispušteni mač, Budenbaum mu zari polomljeni štap u lice. Zateturao se unazad, vrišteći, i pre nego što je drugi napadač uspeo da prođe pored svog sadruga i uhvati plen koji je ostao bez oružja, Budenbaum je nastavio prema pukotini.
     "Skloni se u stranu, dete!" doviknu on Miv, koja je ukočeno stajala, ne mogavši da krene ni napred ni nazad. "Sklanjaj se!" reče on kada stiže do nje.
     Koker besno kriknu, i ona podiže pogled i vide ga kako se vraća kroz pukotinu - da li da njoj pomogne ili da Budenbaumu prepreči put, to nije znala. Na trenutak, kada je ugledala suludi izraz na Budenbaumovom licu dok ju je gurao u stranu, uplašila se za Kokerovu sigurnost. Budenbaum je očigledno znao kuda vode ta vrata, a isto je tako bilo jasno da nije nameravao da se odrekne čuda koja su se tamo nalazila. Udario je Kokera četiri-pet puta, dovoljno jako da mu slomi nos i raskrvari arkadu. Koker je besno zaurlao i ščepao Budenbauma za vrat, bacivši ga naglavačke tamo odakle je došao.
     Miv je počela da ustaje, ali dok je to činila drhtaj prođe tlom; uspela je, međutim, da na vreme podigne glavu i vidi kako se pukotina grči sa jednog na drugi kraj. Uzdrman žestinom u svojoj sredini, plamen je lizao napolje. "Kokere!" povika ona, uplašivši se da ga ne zarobe vrata koja su se zatvarala.
     Pogledao je u njenom pravcu krajnje tužnog izraza lica, a onda se povukao korak ili dva od praga. Srebrna boja Suštine koja se mogla videti kroz pukotinu postajala je iz trenutka u trenutak sve uža, ali ona nije mislila na putovanja na koja nikada neće poći. Mislila je na Kokera, koga je poznavala samo pola noći, ali koji je za to kratko vreme postao njen spasilac, njen zaštitnik i njen prijatelj. Zurio je poput pretučenog psa kroz vrata koja su se zatvarala; toliko je bio nesrećan da nije više mogla da ga gleda.
     Oči su je pekle, i morala je da odvrati pogled; u tom trenutku Budenbaum joj se našao u vidokrugu, lica poprskanog Kokerovom krvlju.
     "Nikada!" vikao je, "Nikada! Nkada!" Podigavši pesnice, stao je teturavo da se vraća prema sve užoj pukotini, kao da će je na silu ponovo otvoriti.
     Zaslepljen strašću, zaboravio je na drugog ubicu. Ovaj se uspentrao preko svog ispruženog sadruga, i kada je Budenbaum zakoračio na nestalno tle između padine i obale, ubica se bacio i zario svoje oružje u leđa neprijatelja.
     Zadobijena rana zaustavila je Budenbauma. Zajecao je, kako se činilo više iz nemoći nego zbog bola, i posegao iza leđa, zgrabivši oružje koje je potom izvukao iz tela. Istovremeno se okrenuo; učinio je to takvom brzinom da njegov napadač nije imao vremena da izbegne vlastitu oštricu. Rasporila mu je stomak od boka do boka u jednom zamahu, i čovek je ne ispustivši nikakav zvuk, pao potrbuške; utoba ga je pretekla.
     Miv nije sačekala da vidi njegove poslednje trenutke. Ponovo je usmerila pogled prema pukotini, jer je morala još jednom da vidi Kokera, i na svoje zaprepašćenje ugledala ga je kako kreće napred i poseže kroz pukotinu, vlastitim rukama sprečavajući vrata da se zatvore. Zatim je stao da gura i laktom pokušao da malo rastvori pukotinu, proturivši prvo glavu, zatim svoj snažni mišićavi vrat, a za njim rame, kroz prorez.
     To mu je nanelo i te kakav bol, ali izgleda da ga je ovo osećanje samo još više razjarilo. Bacakajući se tamo-amo, provlačio je telo kroz otvor, inč po bolan inč, dok nije krilima stigao do pukotine. Iako su stajala smotana iza njega i čvrsto priljubljena uz telo, krila su bila suviše kabasta da bi prošla. Ispustio je bolan krik, i pogledao u Mivinom pravcu.
     Krenula je ka njemu, ali joj je on mahnuo da se skloni. "Samo... budi... spremna..." zadahtao je.
     A onda je, uvukavši jednom dah, silovito, napregao svaki mišić i počeo ponovo da gura.
     Začuo se strašan zvuk cepanja, i krv je počela da mu teče niz leđa, slivajući se niz ramena. Miv zadrhta u užasu, ali nije mogla da skrene pogled. Prikovao je svoje svoje oči za njene, kao da je ona bila jedino sidro u njegovoj patnji. Ljuljao se napred-nazad, mišić koji je povezivao krila sa trupom bio je rastrgnut, telo mu se treslo trpeći ovo užasno nasilje.
     Taj užas kao da je trajao vekovima - mlaćenje, ljuljanje i cepanje - ali njegova upornost se isplatila. Cimnuvši telom još jednom, uspeo je da ga odvoji od krila, da gurne svoj osakaćeni trup kroz pukotinu i da padne, dok je njegova medna krv obilno tekla na drugu stranu.
     Miv je sada bilo jasno šta je mislio kada je rekao samo budi spremna. Bila mu je potrebna njena pomoć da ne iskrvari na smrt. Otišla je do tela Budenbaumovog napadača i iscepala njegovu odoru. Bila je debela i bogata, upravo onakva kakva joj je bila potrebna. Vrativši se do Kokera, koji je ležao licem okrenut prema tlu tamo gde je i pao, nežno je pritisla tkaninu, ali čvrsto, na njegove rane, koje su se protezale od lopatica do struka, govoreći mu blago, dok je to radila, da je ovo bilo nešto najhrabrije što je ikada videla. Pomoći će mu da se oporavi, rekla je, i brinuće o njemu sve dok on to bude želeo.
     Jecao je sa licem u snegu - pukotina se zatvorila iznad njega - i između jecaja joj odgovorio.
     "Zauvek", rekao je.

     Budenbaum je i ranije bio ranjavan, mada samo jednom ovako teško. Ubod nije mogao da ga ubije - njegovi gospodari su mu podarili neljudski snažnu građu kao nagradu za njegove usluge - ali biće potrebno da prođe izvesno vreme dok rana ne zaceli, a ova planina nije bila mesto za to. Zadržao se dovoljno dugo u blizini dve stene da vidi kako se vrata zatvaraju, a zatim je posrčući krenuo niz padinu, ostavivši malu O'Konelovu da plače na vrhu i njenog jadnog prijatelja da iskrvari. Kada otkrije kako je nevina mala Miv prouzrokovala takvu pustoš vrebaće novu priliku. Nisu svi svedoci noćašnjih događaja bili mrtvi; video je šačicu kako beži sa bojnog polja kada je stigao. U dogledno vreme, on će im ući u trag i ispitati ih da bi bolje shvatio kako je njegova sudbina povezana sa sudbinom Miv O'Konel.
     U jedno je bio siguran: one su povezane. Nagon koji ga je naterao da načulji uši onog aprilskog dana i čuje ime boginje, izgovoreno na onom prašnjavom i prljavom mestu neopranih tela, nije ga izneverio. Čudesno i svetovno živelo je jedno pored drugog u ovoj novootkrivenoj zemlji, a u ličnosti Miv O'Konel bili su nedeljivi.









VIII
     1.
     Koker i Miv ostali su da leže u zaklonu dve stene nekoliko časova, odmarajući kosti, meso i duše namučene svim onim što im je donela prethodna noć. Povremeno je pravila jastučiće od tkanine koje je natapala u istopljeni sneg i sistematično mu čistila rane, dok je ležao sa glavom u njenom krilu, tiho ječeći. Povremeno su jednostavno samo zajedno dremali, s vremena na vreme stenjući u snu.
     Tog jutra nije padao sneg. Duvao je jak vetar koji je donosio čitave konvoje pufnastih, belih oblaka sa jugozapada, razdirući ih o vrhove. Između njih, sunce, suviše slabo da ih ogreje, ali ipak umirujuće.
     Gomila leševa koja je ležala na padini nije prošle nezapaženo. Sat-dva po izlasku sunca prve ptice počele su da kruže i sleću, tražeći mrvice po bojnom polju. Njihov broj se uporno povećavao, tako da je Miv, plašeći se da ona ili Koker ne ostanu bez oka u snu, stala da navaljuje da se pomere nekoliko jardi dublje u pukotinu između stena, gde je postojala manja verovatnoća da ptice zađu.
     A onda, negde oko podneva, probudilo ju je nečije režanje od koga je srce počelo da joj udara kao ludo. Ustala je i provirila preko stene. Vetar je doneo smrad leševa do noseva vukova, i oni su sada razdirali tela ili su se borili oko najmekših komada.
     Njihovo prisustvo nije predstavljalo jedinu lošu vest. Oblaci su postajali sve teži, preteći ponovnim snegom. "Moramo da pođemo", reče ona Kokeru.
     On podiže prema njoj pogled zamagljen od bola. "Kuda?" upita on.
     "Nazad niz planinu", reče mu ona, "pre nego što se smrznemo ili umremo od gladi. Nije nam ostalo još mnogo dnevnog svetla."
     "Kakva je to buka?"
     "Vukovi."
     "Mnogo?"
     "Možda petnaestak. Neće poći za nama dok imaju toliko hrane unaokolo." Spustila se na kolena pored njega. "Znam da te boli i volela bih da mogu da ti olakšam. Ali kada bismo uspeli da se vratimo do kola, znam da tamo ima čistih zavoja i..."
     "Da..." promrmlja on, "a šta onda?"
     "Rekoh ti: nastavićemo dalje niz planinu."
     "A šta će biti posle toga?" upita on, slabim glasom od koga se čoveku cepalo srce. "Čak i kada bismo uspeli da pronađemo ostale od tvog roda, ubili bi nas čim bi nas ugledali. Misle da si ti dete Đavola, a ja... ne znam više šta sam ja."
     "Nisu nam oni potrebni", reče ona. "Naći ćemo mi sebi mesto na kome ćemo živeti. Mesto na kome ćemo moći da gradimo."
     "Gradimo?"
     "Ne odmah, već kada ozdraviš. Možda ćemo izvesno vreme morati da živimo u rupi, krademo hranu, radimo sve na šta budemo prinuđeni, ali nećemo umreti."
     "Ti si u to sasvim ubeđena."
     "Jesam", odvrati ona tiho. "Sagradićemo sjajan grad. Ti i ja."
     Pogledao ju je gotovo sažalno. "O čemu ti to pričaš?" upita on.
     "Ispričaću ti usput", reče mu ona, vukući ga za ruku ne bi li ga podigla.
     Bila je u pravu u pogledu vukova: imali su više nego dovoljno hrane. Samo jedan iz čopora, pun ožiljaka, kržljav, bez jednog uha, pošao je njuškajući za njima. Miv se naoružala kratkim mačem koji je istrgla iz jednog leša i jurnula na životinju sa urlikom od koga se krv ledila. Pobegao je sa repom između nogu i nije im se ponovo približio.
     Prve pahulje snega počele su da padaju kada su stigli do šume, ali pošto su se jednom našli ispod svoda od granja, one ih više nisu brinule. Međutim, brinulo ih je to što su se izgubili. Mada je nagib zemljišta jasno pokazivao pravac naniže, šuma je prekrivala najveći deo podnožja, i bez Kokerove natprirodno dobre orijentacije Miv bi se sasvim sigurno izgubila idući između drveća i nikada ponovo ne bi izišla.
     Jedva da su progovorili koju reč idući, ali je Koker - koji je uprkos svojim ranama pokazivao neverovatnu izdržljivost - ipak potegao jednu temu: Budenbauma. Da li je on bio Blagoslovproklet, upitao je Koker?
     "Ja ne znam šta je to Blagoslovproklet."
     "To je onaj koji radi sa dušom..."
     "Poput sveštenika?"
     "I čini čuda."
     "Sveštenici ne izvode čuda."
     "Šta onda rade?"
     "Izgovaraju molitve. Lome hleb. Govore ljudima šta da rade, a šta ne."
     "Ali ne čine čuda?"
     "Ne."
     Koker je izvesno vreme o tome razmišljao. "Onda ja mislim na nešto drugo", reče on.
     "Da li su Blagoslovprokleti dobri ili loši?"
     "Ni jedno ni drugo. Oni su istraživači, eto šta su oni."
     "To mi liči na Budenbauma", reče ona.
     "Šta god bio", nastavi Koker, "poseduje veću moć od većine. Od one rane trebalo je da ostane na mestu mrtav."
     Dok je on to govorio, pred očima joj se pojavio Budenbaum kako izvlači oštricu iz vlasitih leđa.
     "To je bilo neverovatno", odvrati Koker. Iako ona nije ni reč izustila, bila je sasvim sigurna da govori o istom prizoru.
     "Kako si to učinio?" upita ona.
     On je skrušeno pogleda. "Izvini", reče, "to je bilo neučtivo. Samo, bilo je tako jasno."
     "Video si isto šta i ja?" On klimnu. "Šta si još video?"
     "Ne mnogo", odvrati on.
     "Šta?" bila je uporna.
     "Kada si pričala o građenju", reče on. "Video sam grad."
     Ona reče naziv umesto njega. "To je Evervil. Moj tata je nameravao da ga podigne..." Zastala je načas, a zatim upitala: "Kako je izgledao?"
     "Blistao je", odgovori on jednostanvo.
     "Odlično", reče ona.
     U vreme kada su stigli do kola, već se bio spustio mrak, ali je zato sneg koji je prekrio visine u dolini padao tek na mahove. Dok je Koker spremao sebi postelju, Miv je iščeprkala nešto preostalih mrvica hrane koje su zajedno pojeli. Zatim su ponovo zaspali, dok je vetar šibao kola; nemirno spavanje, ispunjeno snovima, a iz najneobičnijeg od njih Miv se tako trgla da se Koker promeškoljio pored nje.
     "Šta je bilo?" upitao ju je.
     Ona sede. "Bila sam ponovo u Liverpulu", reče ona. "Ulicama su šetali vukovi odeveni u pomodnu odeću."
     "U snu si ih čula kako zavijaju", reče Koker. Vetar je i dalje donosio njihovo zavijanje niz padine planine. "To je sve." On podiže šaku do njenog lica i nežno je pomilova.
     "Nisam se plašila", reče ona. "Bila sam srećna." Ustala je i upalila svetiljku. "Išla sam ulicama", nastavi ona, prebacivši ćebad u stranu dok je govorila, "vukovi su mi se klanjali dok sam prolazila." Otkrila je škrinju od tikovine i podigla poklopac.
     "Šta tražiš?"
     Nije mu odgovorila, već je nastavila da pretura po sadržaju dok u škrinji nije pronašla parče presavijene hartije. Zatvorila je škrinju i razmotala hartiju povrh nje. Iako je svetiljka bacala slabu svetlost, predmet zamotan u hartiju zasijao je kada ga je otkrila.
     "Šta je to?" zanimalo je Kokera.
     "Tata mi to, u stvari, nikada nije tačno rekao", odvrati ona. "Ali to je bilo..." zastala je i podigla hartiju prema svetlosti, kako bi mogla bolje da pogleda ono što se nalazilo u njoj. Na predmetu je stajala skladna pločica od bakra sa natpisom od sedam reči.
     Zakopaj ovo na raskršću, gde Evervil počinje.
     "Sada znamo", reče ona.

     2.
     Sneg je nastavio da pada i narednog dana, ali slabo. Napravili su dva mala zavežljaja namirnica, umotali su se što su toplije mogli i krenuli na poslednju etapu puta. Tragovi koje su ostavila ostala kola još su se videli, i oni su ih sledili otprilike pola milje, sve vreme se udaljavajući od planine.
     "Dovoljno smo ih pratili", objavi Miv posle izvesnog vremena.
     "Nemamo izbora", odvrati Koker.
     "Imamo", reče ona, odvevši ga do ivice traga, gde se padina obrubljena drvećem strmo spuštala u maglovito ždrelo. "Oni nisu mogli da idu onuda zbog kola, ali mi možemo."
     "Čujem huku tamo dole", reče Koker.
     "Reka!" Miv je to izgovorila sa osmehom. "To je reka!"
     Bez daljnje prepirke krenuli su nizbrdo. Nije bilo lako. Mada se sneg pretvorio u lagani prah i potom potpuno nestao dok su silazili, stenje je bilo klizavo usled jarkozelene mahovine, koja je takođe u izobilju rasla na drveću, i bila mrtva ili živa. Dva puta su naišli na mesta na kojima je padina postajala suviše strma da bi uopšte pokušali da je savladaju, tako da su morali da se vrate svojim tragom i nađu lakši put, ali i protiv sve iscrpljenosti nisu zastali da se odmore. Išli su za zvukom - a potom i sjajnim prizorom - reke; a svuda unaokolo, znaci žvota: paprati, grmovi bobica i pesma ptica.
     Konačno, kada su stigli u podnožje i stali da utiru put ka reci, niotkuda stade da duva povetarac koji je rasterao maglu što ih je sprečavala da daleko vide.
     Jedno drugom ništa nisu rekli, već su samo stajali nekoliko jardi od bele vode i zapanjeno posmatrali prizor na drugoj strani. Tamnozeleno četinarsko drveće ustuknulo je pred listopadnim drvećem u jesenjoj slavi, sa narandžastim, crvenim i smeđim tonovima grana na kojima je vrvelo od ptica, dok su gustiš ispod njih zatalasala stvorenja koja su stala da beže, osetivši miris ovih uljeza. Ovde će biti dovoljno hrane: voća, meda, ribe i peradi.
     A sa druge strane drveća, gde je reka nastavljala svetlucavo da teče, nalazila se zelena zemlja.
     Mesto za početak.

     Na planini koja će postati poznata kao Harmonovi Visovi, elementi su otpočeli spori proces potiranja mrtvih i njihovih artefakata. Ogulili su sa tela ono malo mesa koje su vukovi i lešinari ostavili. Udarali su po kostima dok se nisu raspale, a onda su nastavili da udaraju po parčićima dok ih nisu pretvorili u prah. Rascepali su šatore i prelepu odeću; prevukli rđom sečiva i kopče. Sklonili su od pogleda onih koji su mogli slučajno da naiđu na bojno polje tokom narednih desetleća sve osim najsitnijih znakova onoga što se tu dogodilo.
     Ali postojao je jedan znak koji elementi nisu mogli da uklone; znak koji bi sigurno nestao da nije bilo poslednje žive duše na planini da ga sačuva.
     Imao je brojna imena, jer je poticao iz čuvene porodice, ali svi koji su ga voleli - a bilo ih je mnogo - zvali su ga imenom legendarnog pretka: Noa.
     Došao je na planinu sa takvim nadama u srcu da je nekoliko puta naglas poželeo još reči kako bi ih bolje izrazio. Sada je napola verovao da je, žudeći za rečima, navukao nesreću na vrat. Konačno, nisu li reči koje je izgovorilo dete raščinile obred i na onako krvav način okončale primirje?
     Umakao je znacima te bitke napola lud, pobegao je u šumu gde je ostao da sedi i jeca za ženom koju je video kako nestaje njemu naočigled, jer njeno suviše nežno srce nije moglo da preživi bol za rastkanim duhovnim detetom. On je, pak, bio iznad sličnih slabosti, jer je poticao iz loze neuništivih. Njegov um bio je deo jedne veće sheme, i mada mu ništa ne bi više prijalo nego da prestane da misli, prestane da živi, nije mogao da naruši porodične zakone koji su se protivili samopogubljenju. Niti bi njegovo telo nestalo zbog nedostatka hrane. Mogao je da se ugoji od mesečine ako bi mu se prohtelo.
     I tako se na kraju, kada se isplakao, vratio na poprište tragedije. Zveri su već obavile svoj izobličujući posao, na čemu im je bio zahvalan. Nije mogao da prepozna leševe; oni su jednostavno bili meso za ovaj proždirući svet.
     Popeo se uz padinu i skliznuo među stenje, sve do mesta na kome su gorela vrata koja su vodila na obale Suštine. Više ih nije bilo, razume se; stajala su zatvorena. Niti je mogao da očekuje da će uskoro ponovo biti otvorena - ako ikada uopšte budu - pošto je većina ljudi koji su znali za obred bila na ovoj strani razdeobnice, i mrtva.
     Blagoslovproklet Filigran, koji je prvi otvorio ovu pukotinu, bio je uvaženi izuzetak (da on možda nije učestvovao u ovoj zaveri?), ali pošto je otvaranje vrata predstavljalo zločin koji se kažnjavao ropstvom i zatočeništvom, on je najverovatnije pobegao u Efemeris posle tragedije i našao tamo mesto da se pritaji do okončanja istrage. Ali dok je Noa stajao na mestu gde se nalazio prag između Kozma i Metakozma, ugledao je nešto što je svetlucalo blizu tla. Izgleda da se vrata nisu do kraja zatvorila. Uska pukotina, možda četiri pet inča dugačka, zadržala se na tom mestu. Dodirnuo ju je i ona je zatreperila, kao da je u svakom trenutku mogla da zgasne. Krećući se krajnje oprezno, spustio se na stomak i približio oko uz samu pukotinu.
     Mogao je da vidi obalu i more, ali nije bilo brodova. Očigledno su kapetani osetili nesreću i otplovili u neku luku gde su mogli da izbroje dobit i zakunu posade na ćutanje.
     Sve je bilo izgubljeno.
     Ustao je i zagledao se u nebo teško od snega. Šta sada? Da li bi trebalo da ode sa planine i nađe svoj put u svet Sapas Humana? Kakve svrhe je to imalo? To je bilo mesto mašte i obmana. Bolje da ostane ovde, gde bar može da namiriše vazduh Suštine i posmatra svetlost kako se pomera preko obale. Naći će već načina da zaštiti plamen, kako se ne bi ugasio. A onda će čekati i moliti se da neko jednog dana naiđe obalom, ugleda pukotinu i dođe do nje. Isprićaće im celu tužnu priču; ubediti ih da pronađu Blagoslovprokletog koji će doći da ponovo otvori put. A onda će se vratiti u svoj svet. To je ipak bila samo teorija. Postojali su sasvim mali izgledi da ona ikada preraste u nešto više, i on je to znao. Ova obala bila je izabrana zbog svoje udaljenosti; nije mogao da očekuje da će na nju bilo ko da dođe. Ali lako je biti strpljiv kada ti ništa drugo ne preostaje; a njemu ništa drugo nije preostajalo. Čekaće, a dok bude čekao, nadenuće imena zvezdama na ovom novom nebu po mrtvima, kako bi imao nekoga kome će se poveravati dok vreme bude prolazilo.

     Ali ispostavilo se da je bilo više da se vidi dole nego gore, jer posle izvesnog vremena ljudi su počeli da posećuju dolinu koja je ležala u senci vrha. Noa je znao da su njihovi životi tričavi, ali ih je svejedno proučavao; imao je tako oštar pogled da je mogao da razabere boju očiju kakve žene sa svoje osmatraćnice na planini. U tim ranim danima bilo je mnogo žena u dolini, sve su izgledale krepke i snažne građe, a nekoliko njih čak su bile lepe. Uverivši se da taj potez zemlje ne zaostaje ni za kojim drugim na kome se živelo, njihovi obožavaoci sagradili su kuće, udvarali im se, ženili se i stvarali porodice.
     Vremenom je narastao i procvetao u dolini ponosni, mali grad nazvan Evervil.









Drugi deo: KONGREGACIJA









I
     "Oprosti mi, Evervile."
     Reči su bile ispisane izbledelim sepija mastilom na hartiji boje neopranih krevetskih čaršava, ali Ervin je već imao prilike da čita i mnogo nečitljivije tekstove tokom šesnaest godina koliko se bavio testamentima građana Evervila. Na primer, poslednja uputstva Evelin Moris ('Uspavajte pse i sahranite ih sa mnom'), ispisana jodom na noćnom stoćiću pored njene samrtničke postelje; ili dodatak oporuci Dvajta Hensona, nažvrljan na margini knjige o mamcima za patke.
     Ervin je negde pročitao da Oregon ima veći postotak jeretičkih mislilaca po glavi stanovnika od bilo koje druge države. Više aktivista, više onih koji smatraju da je zemlja ravna ploča, više onih koji se spremaju da prežive strašni sud; i svi su bili srećni što se između njih i sedišta vlade nalazi bezbednih tri hiljade milja razdaljine. Izvan vidokruga, u državi koja je još srazmerno prazna, živeli su na svoj sladak način; a šta bi moglo biti bolje za iskazivanje individualnosti od poslednjih reči upućenih svetu?
     Ali čak i prema visokim merilima ekscentričnosti koje je sretao za vreme svoje advokatske prakse, testament koji je sada proučavao predstavljao je izuzetak. Pre bi se moglo reći da je to bila ispovest nego testament; ispovest koja nije pročitana otprilike trideset godina od kada je napisana, marta 1965. Njen autor bio je neki Lajl Mek Ferson, čija je imovina očigledno bila u toj meri zanemarljiva kada je preminuo da se niko nije ni potrudio da potraži bilo šta što bi ukazivalo na to kako je on želeo da se ona razdeli. Ili to, ili ga je njegov jedini sin, Frenk, posle čije je iznenadne smrti ova ispovest stigla Ervinu u ruke, otkrio, pročitao i zaključio da će biti najbolje ako ostane skrivena. Zašto je nije uništio, to je zasigurno znao samo umrli, ali možda je negde u svojoj duši Mek Ferson mlađi bio perverzno ponosan na tvrdnje koje je njegov otac izneo u ovom dokumentu i poigravao se mogućnošću da jednoga dana budu obelodanjene.
     Istinit ili ne, sadržaj sasvim izvesno zaslužuje da se zadrži na naslovnoj strani Evervilskog tribjuna čak par nedelja, te da možda tako obezbedi Mek Fersonu - koji je živeo neporočno, ali dosadno, upravljajući jedinom službom za čišćenje kanalizacije i septičkih jama - prijatan dodir slave.
     Ako je to zaista bio njegov plan, smrt ga je osujetila. Mek Ferson mlađi ispraćen je sa ovog sveta nekrologom od samo sedam redi u Tribjunu (pet redi utrošeno je da se iskaže žaljenje što nemaju dostojnu zamenu za starog dobrog Frenka u službi za čišćenje kanalizacije i septičkih jama). Međutim, život i zločini Mek Fersona starijeg čekali su da budu otkriveni, i dok je sada sedeo pored prozora i grejao se na poznom avgustovskom suncu, onaj koji ih je otkrio mozgao je kako da ih na najbolji način obelodani.
     Vreme je bilo odlično za privlačenje publike. Svake godine, poslednjeg vikenda avgusta, u Evervilu se održavao festival i tokom ta tri dana, njegove inače mirne ulice postajale su zakrčene, a broj stanovnika (kojih je bilo 7403 prema popisu iz prošlog novembra) uvećavao se za polovinu. Svi hoteli, krčme, moteli i prenoćišta u toj oblasti doline Vilamet, od Aurore i Moline na severu do Sablimitija i Omsvila na jugu, bili su puni i teško da je bilo radnje u gradu koja nije više zaradila tokom festivalskog vikenda nego u prethodna tri meseca. Glavna osobenost festivala sastojala se u tome što je bio neujednačenog kvaliteta. Gradski orkestar koji je, u stvari, okupljao izvođače sa raznih strana - neki su čak došli iz Vilsonvila - bio je veoma umešan, a subotnja parada koja je prikazivala orkestar, platformu za izvođačima i trupu mažoretkinja sa bubnjevima, obično je smatrana vrhuncem vikenda. Na drugoj strani lestvice bile su trke prasića i takmičenje u bacanju frizbija, koje je bilo loše organizovano i već nekoliko godina završavalo se tučom.
     Međutim, ljudi koji su dolazili u Evervil u velikom broju svakog avgusta nisu to činili zbog muzike ili trke prasića. Dolazili su jer je to bio odličan izgovor da piju, igraju i uživaju u poslednjim danima leta pre nego što lišće počne da žuti. Samo jedanput, od kada je Ervin bio stanovnik ovog grada, padala je kiša za vreme festivalskog vikenda. Ove godine, ako je verovati izveštajima službe za vremensku prognozu, cela naredna nedelja biće blaga, sa temperaturama koje će se do petka stići i do trideset stepeni. Savršeno vreme za festival. Doroti Balard, koja je vodila Trgovinsku komoru kada nije pomagala u radu Turističkog biroa ili flertovala sa Džedom Gilholijem, gradskim policijskim kapetanom, objavila je u Tribjunu prošle nedelje da Trgovinska komora očekuje da ovogodišnji festival bude najposećeniji do sada. Ako je neko želeo da baci bombu, teško da bi mogao da izabere bolje vreme za to.
     S tom mišlju u glavi, Ervin se vratio stranicama na krilu i stao da ih proučava po četvrti put.

     Oprosti mi, Evervile, tako je počeo Mek Ferson stariji.
     Ne dopada mi se baš što moram da napišem ove stvari koje ću napisati, ali moram da zabeležim istinu dok još mogu, pošto sam još jedini ja ostao koji je to u stanju.
     Činjenica je da su svi u gradu znali šta smo učinili te noći i svi su bili srećni što smo to uradili. Ali samo smo ja, Verl Nordhof i Riči Dolan znali celu priču; Verl je sada mrtav, a pretpostavljam da je Riči u toj meri skrenuo da se ubio, tako da ostajem samo ja.
     Ne pišem ovo da bih spasao dušu. Ne verujem u raj i pakao. To su samo reči. Nikuda ja neću kada budem mrtav osim u prah. Želim samo sve da kažem kako je bilo, samo jednom, mada to neće prikazati Evervil baš u lepoj svetlosti.
     A evo šta se dogodilo. U noći 27. avgusta 1929, ja, Nordhof i Dolan obesili smo troje ljudi o jedno drvo u planini. Jedan od onih koje smo obesili bio je bogalj, i zbog njega se više stidim nego zbog ono drugo dvoje. Ali svi su oni bili u tome zajedno, a jedini razlog što je on bio bogalj bio je taj što je njegovim telom tekla loša krv...

     Zazvonio je telefon i Ervin, zadubljen u proučavanje, poskoči. Sačekao je da automatska sekretarica primi poziv, ali ona je već nedeljama samo treperila, tako da to nije učinila. Pustio je telefon da zvoni dok onome koji je zvao to nije dosadilo, a onda se vratio ispovesti. Gde je ono stao? Oh da, kod loše krvi.

     ...a način na koji se cimao na onom konopcu i urlao iako nije mogao da diše, uverio me je da je tačno sve ono što su ljudi pričali o njemu, njegovoj ženi i onom njegovom detetu životinji.
     U kući nismo pronašli ljudskih kostiju, iako smo mislili da ćemo ih možda naći, ali bilo je tamo drugih čudnih stvari, poput oslikanih zidova i onih rezbarija koje je bogalj napravio. Zbog toga smo zapalili kuću, kako niko ne bi morao da gleda ta sranja. Ne žalim zbog toga, jer sin je sasvim izvesno jurio nedužnu decu, a majka je bila stara kurva. Svi su to znali. Imala je javnu kuću upravo ovde u gradu, koja je zatvorena dvadesetih godina, a negde u to vreme je i skrenula i otišla da živi u kući pored potoka sa svojom ludom porodicom.
     I tako, kada je Rebeka Dženkins nestala, a njeno telo pronađeno u rezervoaru, svima je bilo jasno šta se dogodilo. Kidnapovali su je dok se vraćala iz škole i učinili joj šta su joj učinili, a potom bacili njeno telo u potok koji ju je odneo do rezervoara. Samo što nije bilo dokaza. Ljudi su pričali o tome i govorili su da je prava šteta što policija to nije mogla da prikači kurvi, njenom sinu i njenom prokletom mužu, jer svi su znali da su i ranije bili viđani sa decom, decom koju su nalazili u Portlandu i dovodili ih noću u kuću; smatrali su da ako ponovo prođu nekažnjeno, a u pitanju je dete odavde, iz Evervila, ničije dete više neće biti bezbedno.
     I tako smo nas trojica odlučili da nešto preduzmemo. Dolan je poznavao Dženkinsovu devojčicu, jer je često prolazila pored njegove prodavnice, i kada bi se setio onoga šta joj se dogodilo, zagrcnuo bi se i bio je spreman da ode i obesi kurvu na licu mesta. Riči je imao malu devojčicu, otprilike Rebekinih godina, i stalno je ponavljao da ne vredimo ni pišljiva boba ako nismo u stanju da obezbedimo sigurnost deci. I tako smo to i učinili. Otišli smo do potoka, spalili smo kuću, a zatim smo poveli njih troje uz planinu i obesili ih.
     Svi su znali šta smo učinili. Kuća je izgorela gotovo do temelja i niko nije došao da ugasi vatru. Ostali su po strani dok nismo učinili ono što smo učinili, a potom se vratili dole.
     Ali to nije bio kraj. Naredne godine, policija je uhvatila čoveka iz Skots Milsa koji je ubio neku devojčicu u Sablimitiju, i on im je kazao da je ubio i Rebeku i bacio je u potok.
     Onog dana kada sam to saznao načisto sam se napio i nisam se treznio nedelju dana. Posle toga su me ljudi gledali drugačijim očima, kao da sam ranije bio junak zbog onoga što smo učinili, a sada sam samo ubica.
     Dolan je to još teže primio, u početku se zaista ražestio i govorio je da su svi za to krivi, jer su svi znali, što je na neki način bilo tačno. Evervil je snosio istu onoliku krivicu kao i mi i nadam se da će mi, ako ovo ikada bude pročitano, ljudi oprostiti što sam to napisao, ali to je istina, kunem se majčinim grobom.

     I tako se, isto onako naglo kao što je počelo, Mek Fersonovo ispovedanje i završilo, ostavljajući mnogo više otvorenih pitanja nego što je pružalo odgovora, te na taj način samo još više budeći znatiželju.
     Pošto ga je ponovo pročitao, Ervin se krajnje uzbudio. Ustao je i stao da korača po kancelariji, razmatrajući mogućnosti koje su mu stajale na raspolaganju. Bila je njegova dužnost da ovu tajnu obelodani, u to nije bilo sumnje. Ali ako to učini tokom festivalske nedelje, kada je grad sav blistao, imaće, doduše, daleko brojniju publiku, dok će prijatelje i klijente okrenuti protiv sebe.
     Jedan njegov deo je uzvratio: pa šta? Zar nije govorio sebi da je vreme da krene dalje dok je još dovoljno mlad da promeni sredinu? I kakav mu je bolji adut bio potreban nego taj da on bude čovek koji je razotkrio Mek Fersonovu zaveru? Drugi njegov deo, deo koji se udobno smestio u ovom delu sveta, reče: povedi malo računa i o osećanjima ljudi. Ako obelodaniš tu vest za vreme festivalske nedelje, bićeš parija.
     Koračao je gore-dole, mozgao o stvari i na kraju odlučio da ništa ne odluči, bar ne za sada. Prvo će proveriti činjenice kako bi bio siguran da ispovest ne predstavlja samo Mek Fersonovu izmišljotinu. Videće da li je dete po imenu Rebeka Dženkins zaista bilo izvučeno iz rezervoara, da li je ikada postojala kuća pored potoka, i ako jeste, šta se dogodilo sa onima koji su u njoj živeli.
     Napravio je fotokopiju Mek Fersonove ispovesti u Betidžejninoj kancelariji (dao joj je slobodan dan, kako bi mogla da se odveze do Portlanda i dovede majku), zatim je zapečatio original u jedan koverat i zaključao ga u sef. Pošto je to obavio, presavio je kopiju, spustio je u džep od sakoa i otišao na ručak u Kitin mali restoran. Po prirodi nije bio čovek koji će sam sebe da analizira, ali dok je hodao glavnom ulicom, nije mogao da ne primeti koliko mu je trenutno raspoloženje paradoksalno. Ubistvo, samoubistvo i ubijanje nevinih ispunili su mu glavu, ali nije mogao da se seti kada je poslednji put bio u toj meri zadovoljan celokupnim svojim životom.









II
     1.
     Među pacijentima dr Pauela tog kasnog jutra bilo je onih koji su već imali prilike da vide dotični izraz na licu Fib Kob i iz iskustva su znali da treba biti obazriv. Teško onom pacijentu koji bi se javio na šalter sa pet minuta zakašnjenja ili, još gore, ako bi pokušao da opravda svoje kašnjenje nekim providnim izgovorom. Ni onaj koga bi uvezli u kolicima u čekaonicu iz šest delova ne bi izmamio saosećajni osmeh iz Fib u njenom sadašnjem raspoloženju.
     Bilo je prisutno dvoje doktorovih redovnih pacijenata - gospođa Konvers, koja je došla po novu količinu pilula za krvni pritisak, i Arnold Hikok, kome su bile potrebne supozitorije - koji su dovoljno dobro poznavali Fib, tako da su mogli da naslute razlog za ovakvo njeno ponašanje, i bili su u pravu.
     Pet i po funti. Kako je to bilo moguće? Nije ni pipnula slatkiše ili krofne tri nedelje. Nije dozvolila sebi čak ni da udiše miris koji se širio sa tanjira pečene piletine. Kako je bilo moguće da se ipak ugojila pet i po funti kada je jela tako umereno i uskraćivala svom telu sve za čim je žudelo? Da nije vazduh u Evervilu ovih dana možda dovodio do debljanja?
     Upravo se u čekaonicu ušunjala Odri Lejdlou, držeći se za stomak.
     "Moram do dr Pauela", reče ona još pre nego što je stigla do pulta.
     "Je li hitno?" zanimalo je Fib, koja je tako postavila pitanje da se nije mogla nazreti zamka koju je u sebi skrivalo.
     "Da! Krajnje!"
     "Onda je trebalo da vas neko odveze do Silvertona", odvratila je Fib. "Oni tamo primaju hitne slučajeve."
     "Nije baš toliko hitno", odbrusi gospođica Lejdlou.
     "Onda ćete morati da zakažete." Fib pogleda u rokovnik. "Sutra u deset i četrdeset pet?"
     Odri Lejdlou je začkiljila. "Sutra?" ponovi ona. Fib se i dalje smeškala, što je samo po sebi delovalo izluđujuće, i uživala što žena škrguće zubima. Samo pre dva meseca, pod sasvim drugačijim okolnostima, mršava i neurotična gospođica Lejdlou izmarširala je iz čekaonice promrmljavši debela kučka dovoljno glasno da je svi čuju. Fib je u tom trenutku pomislila: čekaj samo.
     "Da li biste samo rekli dr Pauelu da sam ovde?" upita Odri. "Sigurna sam da će me primiti."
     "Ima pacijenta", reče Fib. "Ako biste seli..."
     "Ovo je nečuveno", odvratila je žena, ali ništa joj drugo nije preostalo. Pošto je ovu rundu izgubila, smestila se na stolicu pored prozora i nastavila da se puši. Fib nije gledala u nju da ova ne bi primetili kako likuje, već je nastavila da sređuje poštu.
     "Gde si bila celog mog života?"
     Podigla je pogled. Džo se nagnnuo preko pulta, šapatom izgovorivši ove reči. Bacila je pogled pored njega, onako krupnog, i videla da svi u čekaonici gledaju u njihovom pravcu; u svim pogledima naziralo se isto pitanje: šta to jedan crnac u radničkom odelu isprskanom bojom ima da šapuće udatoj ženi poput Fib Kob?
     "Kada završavaš ovde?" nežno ju je upitao.
     "Imaš boju u kosi."
     "Istuširaću se. U koliko?"
     "Ne bi trebalo da budeš ovde."
     On slegnu ramenima i osmehnu se. Oh, kako se samo osmehivao.
     "Oko tri", odvrati ona.
     "Imaš sudar."
     Rekavši to, otišao je, a ona je ostala da se suoči sa pogledima šestoro ljudi u sobi. Znala je da ne sme da skrene pogled. To bi istog časa bilo protumačeno kao priznavanje krivice. Umesto toga, uputila je svojoj publici graciozan osmeh i zagledala se u njih, odlučno, dok svi do jednog nisu oborili poglede. Tada, i tek tada, nastavila je da sređuje poštu; iako su joj se šake tako tresle da su joj prsti ceo naredni sat bili mlitavi, raspoloženje joj se u toj meri popravilo, da je čak pronašla i nekoliko minuta za Odri Lejdlou, tako da je ova dobila nešto za probavne smetnje.

     2.
     Džo je mogao to da joj uradi: uđe i promeni joj raspoloženje u trenu. To je, razume se, bilo divno, ali i opasno. Ranije ili kasnije, Morton će podići pogled sa vekne sa mesom i zapitati je zbog čega je ozarena te večeri, a ona neće biti u stanju da sakrije istinu.
     "Džo", reći će. "Džo Fliker. Znaš ga. Sigurno ga znaš."
     "Šta je s njim?" uzvratiće Morton, još više stisnuvši svoje ionako tanke usne. Nije voleo crnce.
     "Provodim dosta vremena sa njim", reći će ona.
     "Zbog čega, do đavola?" upitaće on, a ona će podići pogled prema licu za koje se udala, licu koje je volela, i dok se bude pitala kada je postalo tako mrzovoljno i tužno, on će početi da urla: "Ne želim da pričaš sa crncem!"
     A ona će reći: "Ja sa njim, Mortone, ne samo da pričam." Oh da, volela bi to da mu kaže. "Ljubimo se, Mortone, skinemo se, i onda..."
     "Fib?"
     Istog časa trgla se iz sanjarenja i ugledala dr Pauela pored sebe sa kartonima od tog jutra.
     "Oh - izvinite."
     "Završili smo. Je li vam dobro? Malo ste zajapureni."
     "Dobro sam." Preuzela je kartone od njega i on poče da pregledava poštu. "Ne zaboravite da imate sastanak povodom festivala."
     On baci pogled na sat. "Uzeću sendvič i idem pravo tamo. Prokleti festival. Biće mi drago kada se... oh, uputio sam Odri Lejdlou specijalisti u Salemu."
     "Je li nešto ozbiljno?"
     Bacio je pisma nazad na sto. "Možda rak", odvrati on.
     "Oh, Bože."
     "Hoćete li vi da zaključate?"

     To se stalno događalo. Ljudi su dolazili kod lekara zbog glavobolje, bola u leđima ili u stomaku, a onda bi se pokazalo da je u pitanju nešto mnogo gore. Pokušali bi da pobede bolest, razume se: tabletama, skeniranjima, injekcijama. Ponekad bi i pobedili. Ali češće ih je gledala kako kopne, jedne nedelje su tu, druge ih nema; čak i posle sedam godina bilo joj je teško da to gleda - da gleda kako slabe ljudska snaga, nada i vera u stvari. Pred kraj bi uvek zavladala neopisiva praznina; strašno ogorčeni izrazi nastanili bi im se na licima kao da su u nečemu prevareni, ali ne mogu da shvate u čemu. Čak i oni koji su išli u crkvu, oni koje je viđala ispred jelke na trgu za Božić kako pevaju aleluje, imali su taj izraz. Bog je želeo da ih primi u svoje okrilje, ali oni nisu hteli da pođu; bar ne dok ne shvate smisao stvari ovde.
     Ali pretpostavimo da nije bilo smisla? U to je sve više i više verovala: da se stvari događaju bez nekog pravog razloga. Niti ste stavljani na kušnju, niti nagrađivani, jednostavno ste postojali. Isto kao i svi i sve drugo, uključujući tu i tumore i slaba srca: sve je samo postojalo.
     Zaključila je da je ova jednostavnost neobično utešna i od toga je stvorila vlastitu malu religiju.
     A onda je unajmljen Džo Fliker da okreči hodnik ispred sale za operacije i njen hram kućne izrade je napukao. To nije bila ljubav, govorila je sebi od početka. U stvari, to uopšte nije bilo ništa važno. On je bio prevrtljivac kome se ona onako usput dopala, a ona je pristala na igru jer je bila polaskana, i zato što se uvek tokom letnjih meseci osećala seksepilnija, pa zašto ne bi onda malo s njim flertovala? Međutim, to flertovanje je postalo ozbiljno i tajno, i već je htela da počne da vrišti ako je uskoro ne poljubi. On je onda to učinio, a ona je potom bila spremna da zavrišti ako ne ode do kraja. Uradili su i to, i ona se vratila kući sa tragovima boje na grudima i stomaku, sela u kadu i plakala dobar sat, jer joj se činilo da je ovo i nagrada i iskušenje i kazna, sve u jednom.
     I dalje je bilo tako. Imala je trideset šest godina, dvadeset funti previše (njena procena, ne Džoova), sitne crte na mesecolikom licu, bledu kožu na kojoj bi se pojavile pege od sunca, svetlu riđoplavu kosu (sa nekoliko sedih pramenova, već), i opaku narav koji je nasledila od majke. Odavno je zaključila da ne predstavlja naročito privlačan paket. U Mortonu je našla muža koji nije znao niti je mario kime oženio, u dobru i zlu, sve dok je bio sit i dok je televizor bio ispravan. Čovek koji je u tridesetoj zaključio da je ono najbolje prošlo i da bi samo budala mogla da gleda dalje u budućnost, koji je postajao sve zadrtiji i zadrtiji i koji joj nije čak ni ruku zavukao između nogu ima tome trinaest meseci.
     Kako ju je onda - kako, kako? - zadesila takva milost? Kako je moguće da je ovaj čovek iz Severne Karoline, ovaj Džo, koji je vodio pustolovni život - bio stacioniran u Nemačkoj za vreme odsluženja vojnog roka, živeo u Vašingtonu, izvesno vreme, a potom u Kentakiju i Kaliforniji - kako je moguće da joj je ovaj čovek postao toliko predan?
     Dok su razgovarali, a mnogo su razgovarali, ponekad se pitala da li je ispituje o njenom životu na način na koji je to činio zato što je i njega samog mučilo to pitanje; kao da je kopao unaokolo, tražeći neki trag o tome šta ga je to kod nje privuklo. A možda je bio samo znatiželjan.
     "Ne mogu da te se zasitim", stalno bi ponavljao, i ljubio je na način i na mestima koji bi zgranuli Mortona.

     Sada je razmišljala o tim poljupcima, dok je ulazila u kuću. Bilo je šest minuta do tri. Uvek je bio tačan (vojna obuka, rekao je jednom); još šest minuta i biće tu. Pre nekoliko nedelja pročitala je u nekom časopisu da naučnici smatraju da je vreme poput staklarskog kita; može da se razvlači i gnječi, a ona pomisli to sam i ja mogla da im kažem. Šest minuta bilo je poput šest časova čekanja na stražnjem stepeništu (Džo nikada nije koristio prednja vrata, bilo je suviše upadljivo; kuća je bila poslednja u nizu i iza nje nalazila se samo šuma, tako da je bilo lako doći iz tog pravca neprimećen); čekala je da ga ugleda između drveća, svesna da će vreme, kada on jednom stigne, početi da teče u drugom ritmu, i sat ili sat i po će proleteti za tili čas.
     Eno ga, probija se kroz gustiš, pogleda već prikovanog za nju i ne skidajući ga sa nje, ni za korak, ni za tren. A sat u dnevnoj sobi, koji je pripadao Mortonovoj majci i nikada za njenog života nije pokazivao tačno vreme, poče da otkucava tri sata. I sve je bilo u redu sa svetom.

     Peli su se stepenicama, otkopčavajući se. Kada su stigli do gostinske sobe (nikada nisu vodili ljubav u bračnom krevetu) grudi su joj bili razgolićene, a on je obavio svoje ruke oko nje otpozadi, igrajući se njima u hodu. Ništa mu nije bilo milije nego da joj pričini zadovoljstvo na ovaj način, lica prislonjenog uz njen vrat, prsiju čvrsto priljubljenih uz njena leđa, u potpunom zagrljaju. Posegnula je iza sebe da povuče zip. Kao i obično, šake joj nisu ostale prazne.
     "Nedostajalo mi je ovo!" reče ona, klizeći šakom duž njegovog penisa.
     "Prošla su tri dana", reče on. "Mislio sam da ću da poludim." Okrenuo se i seo na ivicu kreveta, povukavši je nadole tako da se nasadila na njegova kolena, a onda joj je raširio noge tako što je raširio svoje. Šaka mu je skliznula u nju nepogrešivom lakoćom.
     "Oh, mala", reče on, "to je ono što mi treba." Igrao se njome, unutra napolje. "To je najtoplija mačkica, mala. Imaš najtopliju jebenu mačkicu..."
     Volela je kada je naglas govorio reči, prostačke reči koje je želela da čuje ili izgovori samo kada je bila sa njim, reči od kojih je bila kao nova i spremna.
     "Jebaću te dok ne poludiš. Želiš li to?"
     "Da..."
     "Reci mi."
     "Želim da me jebeš..." Počela je da dahće.
     "Sada?"
     "Dok ne..."
     "Aha."
     "Dok ne poludim."
     Stala je da petlja oko kopče na njegovom opasaču, ali joj je on sklonio šake i prevrnuo je, tako da je licem ležala na prekrivaču. Zadigao joj haljinu i strgnuo gaćice. Sa zadnjicom u vazduhu, raskrečenih nogu, posegnula je iza sebe, uvek lakše izgovorivši reči nego što je mislila da će biti.
     "Daj mi kurac."
     Našao joj se u šakama kao da ga je pozvala, gladak i vreo. Pritisnula ga je uz svoju mačkicu. Povukao se na nekoliko trenutaka, a onda ga je do kraja gurnuo u nju, sve do zipa iz koga je još virio.

     3.
     U maloj sobi za sastanke iznad Trgovačke komore, Lari Pauel je posmatrao kako Ken Hagenaner prolazi kroz spisak aktivnosti predviđenih za taj vikend, ali nije čuo ni jednu jedinu reč, jer je bio zaokupljen svojim odlaskom kući u Montanu za dve nedelje.
     A u kancelariji ispod, Ervin Tutaker čekao je da Doroti Balard nađe nekoga ko bi mogao advokata da uvede u staru zgradu škole, u kojoj je istorijsko društvo čuvalo svoju zbirku, jer je morao da obavi neko hitno istraživanje. Dok je čekao, Ervin je primetio požutelu traku na gornjoj ivici okvira prozora, koja je i dalje državala inč široke Božićne flitere i izbledele fotografije prethodnog gradonačelnika, na kojima je grlio Betanijeve blizance za njihov šesnaesti rođendan. On pomisli: mrzim ovo mesto. To do sada nisam shvatao. Mrzim ga.
     A napolju, u glavnoj ulici, mladić po imenu Set Landi - upravo je navršio sedamnaestu i nijedna ga još nije poljubila - zastao je nasred pločnika ispred picerije i stao da osluškuje zvuk koji nije čuo od Uskršnje nedelje: buku čekića koji udaraju po svodu sa druge strane nebesa.
     Podigao je pogled, pravo iznad glave, jer pukotine bi se obično prvo tamo javile, ali plavetnilo je bilo bez mane. Zbunjen, ostao je da proučava nebo možda petnaestak minuta, a za to vreme je sastanak u sali odbora bio priveden uspešnom kraju, a Ervin je odlučio da kaže istinu najbrojnijoj publici koju je mogao da nađe, dok je negde iza navučenih draperija u kući na ivici grada, Fib Kob počela tiho da plače.

     "Šta nije u redu?"
     "Nemoj da prestaneš."
     "Ti plačeš, mala..."
     "Sve je u redu. Sa mnom će biti sve u redu." Posegnula je iza sebe; spustila mu je šaku na butine, pritisla ga ka sebi, i dok je to činila, omakle su joj se dve reči koje je čuvala zaključane u sebi.
     "Volim te."
     Oh, Bože, šta je to rekla? Sada će je ostaviti. Pobeći će i pronaći neku drugu očajnu ženu koja mu neće govoriti da ga voli kada on želi samo popodnevno tucanje. Neku mlađu ženu; vitkiju ženu. "Žao mi je", reče ona.
     "I meni je", odvrati on.
     Eto! Izvući će ga i smesta otići.
     "To će izazvati mnoge nevolje, to što se događa sa tobom i sa mnom."
     Nastavio je da je tuca dok je govorio, ne zastavši nijednom, a to je bio takav blagoslov da je bila ubeđena da će joj promaći smisao onoga što je govorio. Nije, valjda, mislio...
     "I ja tebe volim. Oh mala, toliko te volim. Ponekad nisam u stanju razumno da razmišljam. Čini mi se da živim u nekoj omamljenosti sve dok ne dođem ovamo. Upravo ovamo."
     Bilo bi strašno okrutno od njega da laže, a on nije bio okrutan, to je znala, što je značilo da govori istinu.
     Oh, Bože, on je voli, voli je, sada više nije marila ako im se na glavu sruče sve nevolje ovog sveta.
     Počela je da se okreće u njegovom naručju kako bi se našla licem u lice s njim. To je bilo teško izvesti, ali njeno telo se drugačije ponašalo u njegovom naručju, bilo je sočnije i prilagodljivije. A onda su usledili oni poljupci koje je osećala i narednog dana; poljupci od kojih su joj usne gorele, a jezik je boleo; poljupci koji su izazivali potrese od kojih se tresla i urlala kao da je zaposednuta. Samo danas su bili propraćeni rečima, obećanjima na besmrtnu odanost. A potresi, kada su nailazili, izdizali su se sa nekog mesta koje se nije nalazilo ni u jednoj knjizi o anatomiji što su stajale na doktorovoj polici. Nevidljivog, bezimenog mesta koje ni Bog ni tumori nisu mogli da dodirnu.

     "Oh, umalo da zaboravim..." reče on dok su se oblačili i stade da pretura po gornjem džepu radničkog kombinezona. "Želim da ti dam ovo. A posle ovog popodneva... e, pa, važnije je no ikada."
     Izvukao je fotografiju i pružio joj je.
     "To je moja mama, to je moj brat Ron, on je najmlađi u porodici, a ovo je moja sestra Norin. Oh, da, a ovo sam ja." Bio je u uniformi i blistao od ponosa. "Dobro izgledam, a?"
     "Kada je ovo slikano?"
     "Nedelju dana posle toga završio sam osnovnu obuku", reče on.
     "Zašto nisi ostao u vojsci?"
     "To je duga priča", reče on dok mu je osmeh bledeo.
     "Ne moraš da..." Prekinula ju je zvonjava telefona. "Oh, sranje! Neću da se javim."
     "Možda je važno."
     "Aha, a možda je Morton", reče ona. "A ja trenutno ne želim da razgovaram sa njim."
     "Ne želimo da postane sumnjičav", reče Džo, "bar dok ne odlučimo kako sve ovo da izvedemo."
     Ona uzdahnu, klimnu i pohita dole da se javi na telefon, dovikujući mu dok se spuštala: "Moraćemo uskoro da porazgovaramo o ovome."
     "Kako bi bilo sutra? Isto vreme?" Potvrdno mu je odgovorila, a onda podigla slušalicu. Nije bio Morton, već Emelajn Harper koja je vodila istorijsko društvo, prenapeta žena koja je suviše držala do svoje važnosti.
     "Fib..."
     "Emelajn?"
     "Fib, potrebna mi je usluga. Upravo me je zvala Doroti, očigledno je nekom potrebno da u školi pogleda neke spise. Ne mogu da odem tamo, pa sam se pitala da li bi ti bila tako dobra?" Fib je bilo na vrhu jezika da kaže ne. A onda Emelajn reče: "U pitanju je onaj fini gospodin Tutaker, advokat? Jesi li ga upoznala?"
     "Da. Pre nekoliko godina." Koliko se sećala, bio je pomalo osobenjak. Ali možda ovo nije rđav trenutak da popriča sa nekim ko poznaje zakon. Mogla bi izokola da se raspita o razvodu i možda sazna nešto što bi joj išlo u korist.
     "Hoću da kažem kako u njega čovek može imati poverenja - ni na trenutak nisam pomislila da bi mogao da petlja po arhivi, ali smatram da bi neko trebalo da ga uvede unutra i pokaže mu gde je šta."
     "Dobro."
     "On je u Trgovačkoj komori. Mogu li da ga pozovem i kažem da ćeš stići za dvadesetak minuta?"









III
     1.
     Od svog osnivanja 1972, Istorijsko društo Evervila bilo je spremište za svu silu predmeta koji su imali veze sa prošlošću grada. Jedna od najvrednijih ostavština dobijena je od Hjuberta Nordhofa čija je porodica bila vlasnik fabrike kojom je i upravljala i koja je sada stajala napuštena na putu Molina, tri četvrt milje izvan grada. Tokom tri i po decenije, između 1880. i 1915, Nordhofova fabrika obezbeđivala je zaposlenje velikom broju stanovnika Evervila, a Nordhofovima omogućila da steknu pozamašno bogatstvo. Podigli su vilu u Salemu i još jednu u Oregon Sitiju pre nego što su se povukli iz proizvodnje ćebadi i tkanina i uložili novac u drvenu građu, nekretnine (uglavnom u Portlandu) i čak, šaputalo se, u oružje. Zaveštanje Hjuberta Nordhofa od nekoliko hiljada fotografija iz života u fabrici, zajedno sa još nekoliko značajnih ostavština, uglavnom je smatrano kao zakasnelo kajanje zbog iznenadnog odlaska njegovog pretka; godine koje su usledile neposredno po zatvaranju fabrike predstavljale su najcrnje vreme za Evervil, u ekonomskom pogledu.
     Nordhofovo zaveštanje pokrenulo je malu lavinu poklona. Sedamnaest akvarela sa lokalnim prizorima, ljupki, mada pomalo nezanimljivi, koje je naslikala žena prvog evervilskog zubara, bili su sada uramljeni i visili su na zidovima škole (čije renoviranje je bio platio H. Hordof). Zbirka džentlmenskih štapova za hodanje sa glavama u obliku neobičnih životinja, koje je izrezbario jedan od gradskih velikih ekscentrika, Milijus Bigs, bila je izložena u staklenoj vitrini u nekadašnjoj direktorskoj kancelariji.
     Međutim, ova estetska zaveštanja po brojnosti su uveliko prevazilazile svetovne ponude; većinu su darivali obični građani Evervila. Školski izveštaji, najave venčanja, nekrolozi, porodični albumi, zbirka isečaka iz Oregonijana, u kojima se pominjao grad (njih je sakupio bibliotekar Stenli Tarp, koji je strašno mucao šezdeset jednu godinu, da bi na samrtničkoj postelji odrecitovao ceo Miltonov Izgubljeni raj bez greške), i, razume se, na stotine porodičnih pisama.
     Sređivanje tako obimnog materijala bilo je sporo, kada se ima u vidu da su svi radnici Društva bili dobrovoljci. Dve od pet školskih prostorija još su bile prepune nagomilanih kutija sa nerazvrstanim poklonima, ali onim posetiocima koje je zanimala prošlost Evervila preostale tri sobe nudile su prijatan, mada možda pomalo suviše sređen pogled na rane dane.
     Odabir je bilo strog, razume se, ali takve su uglavnom bile i sve lekcije iz istorije. U ovom slavljenu evervilskog duha nije bilo mesta za mračniju stranu; za slike nemaštine, samoubistva, ili nečeg još goreg. Nije bilo mesta ni za jednog pojedinca koji se nije uklapao u službenu verziju o tome kako su stajale stvari. Bilo je slika grada u povoju, i izveštaja o tome kako su sagrađeni putevi i njegove lepe kuće. Ali o Miv O'Konel, koja je odlutala da obala jednog drugog sveta i vratila se da ostvari očev san, nije bilo ni pomena. U tom razbaštinjenju niklo je seme everviskog potiranja.

     2.
     Fib je malo zakasnila po Ervina, ali on je bio sušta ljubaznost. Bilo mu je žao što je gnjavi, rekao je, ali zaista je reč o hitnom poslu. Ne, stvarno ne bi mogao da joj kaže šta je posredi, ali uskoro će biti objavljeno i on će se postarati da joj se u novinama zahvali na njenoj ljubaznosti. Uporno je tvrdila da nema potrebe; ali bila bi mu zahvalna ako bi, pošto prođe ovaj vikend, mogla da navrati i posavetuje se s njim povodom jedne pravne stvari. Spremno se složio. Da nije planirala da sačini testament?
     Ne, nije, odogovorila je ona, planiram da se razvedem od muža. Na to je odvratio da razvodi baš nisu u domenu onoga čime se on bavi, ali rado će popričati sa njom o tome. U poverenju, rekla je ona. Razume se, odvraio joj je. Mogla bi da svrati u njegovu kancelariju u ponedeljak ujutro.
     U zgradi škole bilo je još kao u pećnici, iako je već bilo blizu šest, i dok je Fib išla unaokolo i podizala zastore i otvarala prozore, Ervin je lutao iz jedne zagušljive prostorije u drugu, zagledajući slike.
     "Možete li mi reći šta tražite?" upitala ga je Fib. "Mislim, uopšteno."
     "Kao prvo, stare brojeve Tribjuna", odvrati Ervin. "Očigledno nemaju mesta da ih drže u redakciji, što znači da su ovde."
     "I šta još?"
     "Ovaj, nisam upoznat sa zbirkom. Da li je sređena hronološki?"
     "Nisam sigurna. Mislim da jeste." Povela je Ervina u stražnju prostoriju, u kojoj je šest stolova bilo pretrpano dosjeima. "Nekada sam dolazila da im pomognem oko sređivanja stvari", reče ona. "Ali poslednja godina bila je veoma iscrpljujuća..." Stala je da pregledava jednu od gomila. "Ovde su iz devet stotina četrdesete do četrdeset pete." Prešla je na drugu gomilu. "A ovde od četrdeset pete do pedesete."
     "Znači da su sređeni u gomile od po pola decenije."
     "Tako je."
     "Dobro je za početak. A novine?"
     Fib pokaza kroz obližnja vrata. "One su sređene. Znam to, jer sam ih ja sredila."
     "Divno. Onda ću da počnem."
     "Želite li da sačekam dok ne završite?"
     "Zavisi od toga koliko mislite da imate trenutno strpljenja."
     "Ne baš mnogo", odvrati ona, kratko se nasmejavši. "Možda bi bilo najbolje da vam zapišem svoj broj telefona, pa kada završite..."
     "Pozvaću vas da dođete da zaključate."
     "Tako je."
     "Onda smo se dogovorili." Otišla je do stola na čelu i zapisala svoj broj na jednoj od brošura Društva, a zatim mu ju je odnela. Već je počeo da rije po sadržaju jednog kompleta.
     "Sve ćete vratiti na mesto, je li tako?" primeti Fib, krajnje preteći.
     "Oh, da. Biću pažljiv", odvrati Ervin. Prihvatio je brošuru koju mu je pružila. "Pozvaću vas kada završim", reče on. "Nadam se da neće biti suviše kasno."
     Dok je ulazila u kola, ona pomisli: šta bi se dogodilo kada se više ne bih vratila kući? Kada bih se jednostavno sada odvezla do Džoa i noćas napustila grad? Zamisao je bila privlačna - da ne mora da se vrati kući, kuva večeru i da sluša Mortona kako psuje sve i svakog - ali joj je ipak odolela. Ako je želela da njena budućnost sa Džoom ima ikakve izglede, onda je morala da je isplanira: pažljivo, sistematično. Nisu oni bili maloletnici, koji pobegnu pri prvom naletu ljubavi. Ako će zauvek da napuste Evervil (a nije mogla da zamisli da ostanu kada istina jednom izbije na videlo), onda treba da obave neke stvari i da se sa nekima oproste. Biće srećna da nikada više ne vidi kuću, Mortona ili smrdljive pepeljare koje stalno ostavlja za sobom, ali nedostajaće joj dr Pauel, kao i nekolicina njegovih redovnih pacijenata. Biće joj potrebno vreme da objasni neke stvari ljudima koje je najviše cenila, kako bi znali da odlazi ljubavi radi, a ne zato što je prevrtljiva ili okrutna.
     I zato će ostati i uživati u svom poslednjem festivalu u Evervilu. Razmišljajući na taj način o svetkovini, osetila je želju za slavljem kakvu nije iskusila već godinama. Ovog vikenda će izići i provoditi se, znajući da će se naredne godine, kada dođe avgust, nalaziti na drugom kraju sveta.
     Kada je bio gladan, Morton je uvek bio loše volje, te pošto nije želela da je čeka dok kuva, prošla je pored Kitinog restorana i kupila hamburger i krompiriće. Prošlo je već tri godine od smrti Kiti Kauhik, i uprkos teškim ekonomskim vremenima njen zet Bosli uspeo je da dovede do procvata bedan posao. Bio je novorođeni, i upravljao je restoranom držeći se svojih strogih moralnih merila. Zabranio je, na primer, čitanje svega što je on smatrao nedostojnim u separeima ili za šankom, i ako bi neko opsovao, lično bi tražio da vinovnik napusti restoran. Lično ga je videla kako to radi. Želim da ovo bude mesto na koje sam Gospod može da dođe, kazao joj je jednom, ako poželi parče pite.
     Pošto je kupila hamburger za Mortona, krenula je kući, ali tamo nije nikoga zatekla. Morton je stigao - radna jakna bila je bačena preko stola u kuhinji, zajedno sa dve prazne limenke piva - ali se očigledno umorio od čekanja i izišao da potraži nešto za jelo. Bila je zadovoljna: to joj je pružalo još malo vremena da razmisli.
     Sela je za kuhinjski sto i stala da gricka gnjecave krompiriće, a na blokčiću na kome je obično pravila spisak za kupovinu počela da zapisuje šta bi od stvari želela da ponese kada bude odlazila. Nije bilo mnogo toga. Svega nekoliko sitnica koje su imale neku sentimentalnu vrednost: stolica koju je nasledila od majke, nekoliko bakinih ručnih radova; prekrivač iz gostinske sobe.
     Dok je razmišljala o prekrivaču, prestala je da pravi spisak i vratila se u mislima na popodnevne događaje. Ili bi se pre moglo reći, na događaj koji se odigrao u toj sobi. Neće uvek biti tako divno, govorila je sebi; vrelina među njima moraće da splasne tokom godina. Ali ako se, i kada se to dogodi, ostaće osećanja. Kao i sećanja na događaje kao što je bilo ovaj popodnevni, koji će joj se vraćati uvek kada bude priljubila lice uz prekrivač.

     3.
     Nešto posle pola devet, kada mu je stomak već krčao od gladi, Ervin je pretražujući rđavo sređene dosjee naišao na jedan čudan, mali pamflet koji je napisao neki Rejmond Merkl. To mu je ime bilo nekako poznato. Čovek je sebi stvorio izvestan ugled kao letopisac oregonske provincije. Ervin je video iste ovakve tomove u knjižari u Vilsonvilu. Tekst je bio čudan zbornik činjenica o Evervilu, napisan razvučenim stilom čoveka koji je imao htenje da bude pisac, ali i strašno malo sluha za jezik.
     Nosio je naslov Ta snena brda, za šta se ispostavilo da je navod iz stihova odštampanih (nije bilo imena pesnika, tako da je Ervin pretpostavio da je to Merkl) na prvoj strani pamfleta. I tu, negde na sredini tog malog ljubavnog truda, Ervin je naišao na sledeće:

     To što mrske i nepokajničke sile zla ostavljaju svoj varvarski beleg u gradu tako prikladno utvrđenom kao Evervil ne bi trebalo da čudi one od nas koji su videli ponešto od većeg sveta. Ja, vaš autor, otišao sam iz blagorodne klime naše slavne države u četrdeset trećoj godini ovoga veka da obavljam svoje dužnosti kao Amerikanac na Južnom Pacifiku, i poneću u grob prizore okrutnosti i ljudskog srozavanja kojima sam tamo prisustvovao, u okruženju rajskom kakvog nema na kugli zemaljskoj.
     Tako da me uopšte iznenadilo nije kada sam otkrio, pripremajući ovu knjigu, glasine o đavolskim delima izvedenim u okviru evervilske dražesne zajednice.
     Tužna priča o smrti Rebeke Dženkins dobro je znana. Ona je bila kćer ovog ubavog grada, mnogo hvaljena i obožavana, koja je ubijena u svojoj osmoj godini, a njeno telo bačeno u rezervoar. Njen ubica bio je čovek iz Sablimitija koji je kasnije umro u zatvoru na izdržavanju doživotne robije. Međutim, tajna koja je okruživala tragediju jadne Rebeke ne završava se tu.
     Dok sam prikupljao priče o čudnim nesrećnim slučajevima vezanim za Evervil, došapnuto mi je o zagonetnoj smrti izvesnog Ričarda Dolana. Bio je vlasnik radnje sa slatkišima, kako mi je rečeno, i mala Rebeka Dženkins bila je njegova stalna mušterija, tako da je detetovu smrt naročito teško primio. Hvatanje i potonje zatvaranje njenog ubice koji se nije uopšte kajao, nimalo nije umanjilo njegovu veliku teskobu. Postajao je sve setniji, i u noći 19. septembra 1975, kazao je ženi da čuje glasove sa Harmonovih Visova. Rekao je da ga neko doziva. Kada ga je upitala ko, odbio je da kaže, već se zaputio u noć. Nije se vratio, i narednog dana jedna družina popela se na Visove da ga traži.
     Posle dva dana traganja pronašli su Ričija Dolana koji je bulaznio priklješten u nekoj pukotini u steni na severoistočnom obronku planine. Pretrpeo je strašne povrede pri padu, ali nije bio mrtav. Stanje njegovog lica i tela bilo je takvo da se njegova žena obeznanila kada ga je ugledala i od tada više nije bila pri čistoj pameti.
     Tri dana kasnije umro je u silvertonskoj bolnici, ali nije umro ćutke. Ta sedamdeset dva časa besneo je poput ludaka, iako su mu lekari davali sredstva za smirenje.
     O čemu je govorio u svojim poslednjim, mučnim časovima? O tome nisam uspeo da nađem nikakav dokaz iz prve ruke, ali postoji dovoljno saglasnosti među glasinama da se može pretpostaviti kako su one u opštim crtama istinite. Sve vreme je, čak i na samom kraju, dok su lekari bili zapanjeni snagom kojom se borio za život, preklinjao da mu oproste...

     Izveštaj se vukao još nekoliko pasusa, ali Ervin tek da je preleteo pogledom preko njih. Našao je ono što mu je bilo potrebno: dokaz, mada rudimentaran, da je bilo istine u onome što je Mek Ferson napisao. A ako je jedan deo bio istinit, zašto onda ne bi bilo i ostalo?
     Zadovoljan što njegova potraga za dokazom nije bila uzaludna, odustao je od daljnjeg istraživanja za tu noć i pozvao Fib Kob. Da li bi došla da zaključa? - upitao je. Doći će, svakako. Da li bi bio tako ljubazan da zatvori prozore, a ona će odmah stići da zaključa ulazna vrata.
     Glas joj je zvučao pomalo nerazgovetno, pomisli on, ali je to možda samo umišljao. Dan je bio naporan, i on je bio iscrpljen. Vreme da se ide kući i do sutra izbaci iz glave Mek Fersonovo priznanje.
     Znao je gde će nastaviti potragu: dole pored potoka. Mada je prošlo tri decenije od događaja koje je Mek Ferson opisao, ako je kuća za koju je tvrdio da su je njih trojica spalila zaista postojala, onda će naći bar neki preostali znak. A ako ga nađe, to će potvrditi verodostojnost još jednog dela priznanja, i on će biti u iskušenju da objavi celu stvar, tako da cela država može da oseti njen smrad.

     4.
     Fib je otvorila bocu brendija negde oko petnaest do osam, govoreći sebi da želi da nazdravi svom predstojećem oslobođenju, ali, u stvari, kako bi ublažila neprijatnost koju je osećala. U ono nekoliko prilika kada je Morton izišao da sam sebi obezbedi večeru, obično se vraćao posle jednog sata, spreman da se smesti pored televizor. Kuda li je večeras otišao? I još nešto: šta se to nje ticalo?
     Utopila je svoju zbunjenost u čašici brendija; zatim još u jednoj. To je odlično poslužilo svrsi, naročito na gotovo prazan stomak. Do trenutka kada ju je advokat pozvao, bila je već prilično dobro raspoložena; suviše dobro raspoložena da bi vozila. Nije važno. Odlučila je da odšeta do stare škole.
     Noć je bila lepa, u vazduhu se osećao miris borova, a šetnja je ispala mnogo prijatnija nego što je to očekivala. U svako drugo doba godine, čak i usred leta, ulice bi bile prilično tihe uveče, ali večeras svetla su još gorela u mnogim radnjama duž glavne ulice, jer su njihovi vlasnici ukrašavali izloge za festival ili su popunjavali police za naredne unosne dane. Bilo je čak i nekoliko posetilaca unaokolo koji su poranili da uživaju u miru u dolini.
     Na uglu glavne ulice i Votsona zastala je na trenutak ili dva. Skretanje udesno vodilo je prema školi, ulevo naniže prema pijaci i parku do ulice Donovan, a malo niz ulicu Donovan nalazila se stambena zgrada u kojoj je živeo Džo. Mogla je slučajno da pogreši i skrene levo umesto desno. Ali uspela je da odoli iskušenju. Biće bolje da pusti da se sve što su osećali i rekli danas po podne slegne na nekoliko časova, umesto da se ponovo uspali i uzbudi. Pored toga, od brendija uvek postane plačljiva, a njeno lice se naduje kada plače. Videće ga sutra, a u međuvremenu će sanjati o njemu.
     Skrenula je desno i uputila se blagom uzbrdicom Votsona do škole, pored novog supermarketa, koji je još bio otvoren i užurbano poslovao. Trebalo joj je pet minuta da proveri sve prozore, navuče zastore i zaključa. Zatim je krenula nazad.
     Na nekim pedeset jardi od glavne ulice, neko je sa suprotnog pločnika zakoračio na kolovoz i zagledao se u nebo. Poznavala ga je iz viđenja. Bio je najmlađi u klanu Landijevih, Sem ili Stiv ili...
     "Set."
     Iako je tek promrmljala njegovo ime, on ju je čuo. Ne pomerivši se sa sredine ulice, osvrnuo se oko sebe, dok su mu oči sijale, i ona se setila njihovog prvog susreta. Majka ga je dovela kod dr Pauela, pre nekih pet ili šest godina, i dete je stajalo u čekaonici sa takvim izrazom nepristupačnosti na malom, namučenom licu, da je Fib pretpostavila da je mentalno zaostao. Sada nije bilo ni traga nepristupačnosti. Bio je strašno usredsređen.
     "Da li čuješ?" upitao ju je.
     Nije joj prišao, ali ju je nešto u vezi s njim uplašilo. Zastala je radije nego da mu priđe, bacivši pogled uz ulicu prema svetlima supermarketa. Bilo je dosta automobila na parkingu kada je onuda prolazila, i nema sumnje da će se neka od njih uskoro pojaviti, i ona će iskoristiti njihov prolazak da nastavi svojim putem.
     "Ne čuješ, je li tako?" primeti on pevljivim glasom.
     "Ne čujem - šta?"
     "Ne čuješ udare čekića."
     "Udare čekića?" Osluškivala je trenutak. "Ne, ne čujem ih."
     "Hmm." Skrenuo je pogled put zvezdanih nebesa. "Nekada si radila kod lekara", reče on.
     "Još tamo radim."
     "Nećeš dugo", odvrati on.
     Osetila je kako se stresla od glave do pete.
     "Otkud znaš?"
     Osmehnuo se nebu. "Tako je glasno", reče on. "Jesi li sigurna da ne možeš da ga čuješ?"
     "Rekla sam ti..." poče ona.
     "U redu je", reče on blago. "Samo ponekad noću čuju ga i drugi ljudi. To se nikada ne događa danju. Danju samo ja..."
     "Žao mi je..."
     "Ne treba da ti bude žao", reče on. A onda je osmeh uputio njoj umesto zvezdama. Pomalo udaren u glavu, ali bezopasan.
     "Šta si time mislio kada si rekao da neću još dugo raditi kod doktora?" upitala ga je.
     Slegnuo je ramenima. "Ne znam", odvratio je. "Te stvari nekada iziđu, a da ja, zapravo, ne znam njihovo značenje." Zastao je trenutak. "Možda ništa", reče on i vrati pogled na nebo.
     Nije sačekala da se sa parkinga pojave neka kola, već je nastavila ka glavnoj ulici. "Uživaj", dobaci mu ona dok je prolazila pored njega.
     "Aha", promrmlja on, "uživam."

     Nije prestala da razmišlja o tom događaju sve do kuće, pomislivši kako bi sutra kada stigne na posao trebalo da pogleda Landijev karton; želela je da vidi zbog čega su majka i sin onog dana došli kod lekara i zašto se nikada ponovo nisu pojavili. Kada se vratila kući, Morton je bio u svojoj stolici ispred televizora, čvrsto je spavao, sa limenkom piva u krilu, i još četiri među stopalima. Nije se potrudila da ga probudi. Umesto toga, otišla je u kuhinju i napravila sebi sendvič sa šunkom i sirom, koji je pojela oslonjena na sudoperu i zureći napolje u mračno dvorište. Oblaci su nadolazili, prekrivajući zvezde, ali pretpostavila je da to neće mnogo smetati dečaku Landijevih. Ako je bio u stanju da čuje udaranje čekića na nebesima, nekoliko oblaka neće mnogo da priguši ovaj zvuk.
     Pošto je pojela sendvič, povukla se u krevet, sa nadom da će se zavući među čaršave i zaspati pre nego što Morton ustane. Nije trebalo da brine. Kada ju je konačno dah hladnog vazduha na leđima probudio iz mirnog sna i kada je osetila da je skliznuo u krevet pored nje, osvetljeni brojčanik na satu pokazivao je tri i deset. Gunđajući sebi u bradu, povukao je čaršave u svom pravcu, okrenuo se i istog časa počeo da hrče.
     Prošlo je izvesno vreme pre nego što je ponovo zaspala, a kada je konačno uspela, nastavila je da to čini na mahove. Ujutro, dok je sama sedela za kuhinjskim stolom (Morton je već bio otišao kada se probudila), pokušala je da se razabere u delićima sna koji su joj kružili po glavi i setila se da ju je u jednom Džo predstavljao ljudima sa fotografije koju joj je pokazao. Iz nekog razloga, svo petoro bili su u kolima, i Džoov brat je sve vreme ponavljao: Gde smo mi? Grom i pakao, gde smo? To nije bio baš neki utešan san. O čemu je razmišljala? Da su svi oni sada zajedno izgubljeni? Popila je tri aspirina sa šoljom crne kafe i krenula na posao, potisnuvši san iz uma. Što je bila šteta. Da je malo duže razmišljala o njemu, možda bi se zapitala gde je snimljena fotografija koja ga je nadahnula, i na taj način bi poštedela sebe, Džoa i Mortona dodatnog bola koji niko od njih nije očekivao niti zasluživao.









IV
     Žena na motociklu izgledala je poput sezonskog putnika: njena kožna odeća prašnjava i oguljena, kosa, kada je skinula šlem, kratko podšišana i izbeljena od pustinjskog sunca; lice, koje verovatno nikada nije bilo lepo, istrošeno i grubo. Imala je masnicu na vilici i duboko urezane bore oko očiju i usta; nijedna od njih nije bila posledica smeha.
     Zvala se Tesla Bombek i danas se vraćala kući. Ne bukvalno u mesto svog rođenja (to je bila Filadelfija), čak ni u grad u kome je odrasla (to je bio Detroit), već u grad u kome je počelo preoblikovanje koje je od nje napravilo grubog, izubijanog, izboranog lutalicu.
     Ili bi se pre moglo reći, u ostatke tog grada. Na vrhuncu svoje osrednjosti, ovo mesto - Palomo Grov - bilo je nominovano za savršeni kalifornijski raj. Za razliku od Evervila, koji je rastao organski više od veka i po, Grov je nastao za tri godine, stvorili su ga planeri i magnati nekretnina nadahnuti demografskim kretanjima. I on je tiho napredovao izvesno vreme, skriven u naborima doline Simi, nekoliko milja od autoputa kojim su se svakog jutra zaposleni odvozili u Los Anđeles i vraćali se njime svake večeri.
     Sada je saobraćaj na tom autoputu bio gušći nego ikada ranije, ali se odvajanje za Grov retko koristilo. Povremeno bi kakav turista, koji je želeo da doda 'grad koji je umro prekonoć' svom spisku kalifornijskih neobičnosti, došao da pogleda tu pustoš, ali takve posete bile su sve ređe. Niti je pokušano da se Grov ponovo sagradi, uprkos ogromnim gubicima kako vlasnika zemlje tako i pojedinaca. Teslu to nije iznenadilo. Ovo je bilo vreme recesije; ljudi nisu više verovali da su nekretnine solidno ulaganje, a još manje u nekretnine koje su se u prošlosti pokazale kao nestabilne.
     Jer Palomo Grov nije jednostavno umro, on je sam sebe zakopao, njegove ulice su se rastvorile poput grobova, progutavši prelepe kuće. Mnoge od tih ulica bile su i dalje zatvorene barikadama kako se posetioci ne bi povredili, ali Tesla je još od detinjstva čula da kada su joj govorili ne, tako da je prvo prešla preko tih barikada kako bi mogla da luta tamo gde je bila pričinjena najveća šteta.
     Tokom petogodišnjeg putovanja kroz nešto što je ona volela da zove Amerika, a pod čim je podrazumevala unutrašnje države, mnogo puta je razmišljala o tome da se vrati. One nisu bile, često je tvrdila Grilu, jedna zemlja; ni izdaleka. Samo zato što su služili istu koka-kolu u Luzijani kao i u Ajdahu, i isti hamburger u Novom Meksiku kao i u Masačusetsu, nije značilo da postoji nešto kao Amerika. Kada su predsednici i obrazovani ljudi govorili o glasu i volji američkog naroda, prevrtala je očima. To je bila čista uobrazilja; to joj je jasno kazao žuti pas koji ju je sledio po Arizoni nedelju i po dana tokom njenog halucinirajućeg razdoblja, pojavljujući se u restoranima i motelskim sobama da bi popričao s njom na tako prijateljski način da joj je nedostajao kada je nestao.
     Ako se dobro sećala (ali nikada neće biti u to sigurna), pas je bio taj koji je prvi pomenuo povratak u Grov.
     "Moraš ranije ili kasnije da nabiješ nos u vlastita govna", savetovao ju je, zavalivši se u pohabanu naslonjaču. "To je jedini način da se stupi u vezu."
     "Sa čim?" zanimalo ju je.
     "Sa čim? Sa čim?" rekao je on, posadivši se u donji deo kreveta. "Nisam ti ja psihoanalitičar! Otkrij sama."
     "Šta ako nema šta da se otkrije?" parirala mu je ona.
     "Ne pričaj gluposti", rekao je on. "Ne plašiš se ti da otkriješ da nema šta da se pronađe. Plašiš se da ćeš pronaći toliko toga da će te to izludeti." Spustio se sa kreveta i seo joj u krilo, tako da su sada bili nos uz nos. "Znaš šta, gospođice Bombek? Već si luda. Šta onda imaš da izgubiš?"
     Nije mogla da se seti da li je smislila kakav jezgrovit odgovor na ovo ili se jednostavno onesvestila. Verovatno ovo drugo. Onesvešćivala se u mnogim motelskim sobama u toj fazi. U svakom slučaju, žuti pas je posejao seme. Prošli su meseci, i ona je naizgled povratila zdrav razum, i povremeno bi, gledajući kartu ili kakav putokaz, pomislila: možda bi trebalo to danas da uradim. Možda bi trebalo da se vratim u Grov.
     Ali uvek kada bi bila sasvim blizu odluke da to i učini, javio bi se jedan drugi glas; glas ličnosti koja je delila njenu lobanju s njom poslednjih pola decenije.
     Zvao se Raul, i rođen je kao majmun. Međutim, nije dugo ostao takav. U četvrtoj godini života evoluirao je iz svog majmunskog stanja u ljudsko, posredstvom one čudovišne tečnosti koju je njen pronalazač nazvao nuncije, glasnik. Ta tečnost nije predstavljala plod čiste nauke, već je nastala zahvaljujući mešanju disciplina - biogenetike i alhemije - i nastavila je da preobražava i druge, uključujući tu i (nakratko) Teslu, izmamljujući prirodne sklonosti onih na koje je uticala, i tokom tog procesa stvorivši dve zaraćene sile koje su od Palomo Grova napravile svoje bojno polje.
     Jedna je bila tvorac nuncija, vizionar, zavisnik od meskalina po imenu Flečer, koji je postao sila za transcendenciju pod tutorstvom glasnika. Druga je bila njegov gazda, Randolf Džaf, koji je finansirao otkriće u nadi da će dobiti pristup stanju tela i duha koje je bilo slično božanskom. Nuncije nije učinio ništa da priguši tu ambiciju, ali je zato od Džafa oblikovao stvorenje toliko opsednuto svojim snovima o moći da je njegov duh atrofirao. Do vremena kada je ušao u rat sa Flečerom (pri čemu je uništen Grov) i bio spreman da zatraži svoju nagradu, njegova psiha postala je suviše slaba da bi mogla da podnese trijumf. Proigrao je razum u poteri za božanskim. Uskoro potom, proigrao je i svoj život.
     Uopšte onda nije bilo čudno što se Raul tako srčano opirao njenoj želji da se vrati u Grov.
     Mrzim Kaliforniju, rekao joj je bezbroj puta. Ako se nikada ne vratimo tamo, biće to suviše brzo.
     Nije se prepirala s njim oko toga. Mada je imala potpunu kontrolu nad svojim telom, i mogla da se odveze na zapad, jer on ne bi mogao ništa da učini da je zaustavi, njegovo prisustvo bilo je utešno tokom mnogih užasnih trenutaka koji su usledili po smrti Palomo Grova, a kada se ima u vidu da je očekivala da takvi trenuci ponovo nastupe, strašniji no ikad, želela je da ostane s njim u dobrim odnosima.
     Nije joj promakao paradoks toga, da je njen nestalni zdrav razum sačuvala jedna od stvari koja inače izluđuje ljude (glasovi u glavi). Niti je zaboravila da je njen stanar, koji je obično bio krajnje obziran kada je trebalo poštovati razgraničenje između njegovih i njenih misli, patio od vlastitih kriza, a u tim trenucima ona je bila ta koja ga je tešila. Ponekad bi se probudila i čula ga kako jeca u njenoj glavi, oplakujući činjenicu da se odrekao svoga tela u tom ratu, i to što nikada više neće imati anatomiju koju će moći da nazove svojom. Tada bi ga tešila što je bolje mogla; govorila mu je da će već jednog dana pronaći načina da ga oslobode, a zar do tada nije bilo bolje ovako, jer su bar imali jedno drugo?
     I bilo je. Kada je sumnjala u sve ono što je videla, on je bio tu da kaže: Istina je. Kada bi se uplašila tereta svega onoga što je shvatila, on je bio tu da kaže: Nosićemo ga zajedno, dok ne svršimo s tim.
     Ah! Dok ne svršimo s tim. U tome je bio trik. Pronaći načina da se otkriće prebaci na nečija snažna i pouzdana pleća i vratiti se životu kojim je živela pre nego što je uopšte čula za Palomo Grov.
     Bila je po profesiji pisac scenarija, sa nizom promašaja koji su to dokazivali, i mada je prošlo dosta vremena od kada je poslednji put sela da piše, njen filmski instinkt ostao je oštar. Čak i u teškim vremenima, ne bi prošla nedelja, a da ne pomisli: Evo scene. Izgled neba, način na koji su se psi tukli, način na koji ja jecam - to bi mogao biti početak nečeg divnog i čudnog.
     Ali u poslednje vreme činilo se da je imala samo početke - uvek je kretala nekim nepoznatim autoputem ili započinjala razgovor sa kakvim strancem - i nikada nije stizala do drugog čina. Ako je bolna farsa njenog života do danas trebalo da bude na bilo koji način razrešena, onda će morati da pokrene priču dalje. Znala je da to nije moglo da se dogodi sve dok se ne vrati u Grov i ne suprotstavi njegovim duhovima.

     Kasnije će videti sinhronitet na delu i počeće da veruje da to putovanje nije slučajno preduzeto baš u tom trenutku. Ili su je njena podsvest ili sile koje deluju na nju u stanju sna u toj meri proganjale sećanjima na Grov, da je jedinu nadu za izbavljenje videla u tome da se vrati tamo, upravo te nedelje u avgustu, kada je toliko toga čekalo da se dogodi.
     Čak je i Raul, koji se tako žestoko protivio toj zamisli tokom godina, prihvatio neizbežnost putovanja kada mu je saopštila svoju odluku.
     Hajde da završimo s tim, rekao je, mada sam Bog zna šta misliš da ćeš tamo naći.

     Sada je znala. Nalazila se usred nečega što je nekada bio tržni centar Palomo Grova, njegov geografski i emocionalni stožer. Ljudi su ovamo dolazili na sastanke, partiju ogovaranja, da se zaljube i (gotovo slučajno) da kupuju. Sada su sve radnje osim njih nekoliko predstavljale gomile šuta, a one koje su ostale da stoje bile su svedene na ljušture, roba koja se u njima prodavala bila je porazbijana, opljačkana ili je istrulila.
     Tesla? promrmlja Raul u njenoj glavi.
     Odgovorila mu je kao i uvek, ne jezikom i usnama, već umom. Molim?
     Nismo sami.
     Osvrnula se oko sebe. Nigde nije videla nikakav znak života, ali to ništa nije značilo. Raul je bio bliži svojim životinjskim korenima nego ona; motrio je na bezbrojne sićušne znake koje su njena čula primala, ali koje ona više nije znala kako da tumači. Ako je on rekao da nisu sami, onda nisu bili sami.
     Gde? - pomisli ona.
     Levo od nas, odvrati on. Preko one gomile šuta.
     Zagledala se u tom pravcu, orijentišući se dok je to činila. Ostaci radnje sa domaćim životinjama nalazili su se s njene desne strane, što je značilo da su gomile gipsa koje su prekrivale čelik i drvenu građu pred njom sve što je ostalo od supermarketa. Stala je da se četvoronoške penje preko šuta, dok ju je sunce zaslepljivalo, ali pre nego što je stigla do vrha, pojavio se neko ko joj je preprečio put: dugokosi mladić u majici, mladić sa najzelenijim očima koje je ikada videla. "Ovde ti nije dozvoljen pristup", reče on, suviše mekim glasom da bi zvučao autoritativno.
     "Oh, a tebi jeste?" upita Tesla.
     Sa druge strane uzvišenja dopre glas neke žene. "Ko je to, Lisjene?"
     Lisjen uputi to isto pitanje Tesli: "Ko si ti?"
     U znak odgovora, Tesla poče ponovo da se penje, sve dok nije mogla da vidi onog koji ju je ispitivao sa druge strane. Tek je tada rekla: "Zovem se Tesla Bombek. Mada se to vas uopšte ne tiče."
     Žena je sedela na tlu, u krugu od činija u kojima se nešto pušilo; dim je bio mučno slatkast. Kada je ugledala Teslu, počela je da ustaje sa zapanjenim izrazom na licu.
     "Bože moj..." izusti ona, pogledavši svog drugog sadruga, jednog podebljeg sredovečnog muškarca koji se ljuljao na oštećenoj stolici. "Edvarde", reče ona. "Pogledaj ko je to."
     Čovek se zagledao u Teslu sa očiglednom sumnjičavošću. "Čuli smo da si mrtva", primeti on.
     "Da li vas ja poznajem?" upita ga Tesla.
     Čovek odmahnu glavom.
     "Ali ja znam vas", reče žena, izišavši iz kruga dima. Tesla je sada već bila na pola puta niz padinu od šuta, i dovoljno blizu da je mogla da vidi kako je žena krhka i ispijena. "Ja sam Ketlin Farel", reče ona. "Nekada sam živela ovde u Grovu."
     To ime joj ništa nije značilo, ali to nije bilo nimalo čudno. Možda je Raul koristio izvestan kapacitet njenog mozga za vlastita sećanja (a možda je u pitanju bila jednostavno starost), ali odnedavno je stalno zaboravljala imena i lica.
     "Šta te je dovelo nazad?" zanimalo je Teslu.
     "Mi smo..."
     Prekinuo ju je Edvard koji je sada ustao sa stolice. "Kejt", upozorio ju je on. "Pažljivo."
     "Ali ona..."
     "Ne možemo nikom da verujemo", reče on. "Čak ni njoj."
     "Ali ona ne bi čak ni bila ovde..." poče Kejt. Pogledala je Teslu. "Je li tako?" Ponovo se vratila Edvardu. "Ona zna šta se događa." Opet je pogledala u Teslu. "Ti znaš, je li tako?"
     "Svakako", slaga Tesla.
     "Jesi li ga stvarno videla?" upita Lisjen, prišavši joj otpozadi.
     "Nisam - nisam poslednjih nekoliko meseci", odvrati Tesla, dok joj je um užurbano radio. O kome su to, do đavola, govorili?
     "Ali ga jesi videla?" upita Kejt.
     "Da", odvrati ona. "Svakako."
     Osmeh se pojavio na Kejtinom umornom licu. "Znala sam", reče ona.
     "Niko ne sumnja da je živ", reče sada Edvard, pogleda i dalje uprtog u Teslu. "Ali zašto bi se, do đavola, pokazao njoj?"
     "Zar to nije očigledno?" upita Kejt. "Reci mu, Tesla."
     Tesla navuče bolan izraz na lice, kao da je tema suviše škakljiva da bi se o njoj govorilo. "Teško je", reče ona.
     "To mi je jasno", reče Kejt. "Konačno, ti si zapalila vatru..."
     Tesla ču u glavi kako je Raul ispustio tihi jecaj. Nije morala da ga pita zašto. Tesla je u svom životu zapalila samo jednu vatru od nekog značaja, a zapalila ju je ovde u tržnom centru, možda baš na mestu gde je Kejt Farel sedela.
     "Jesi li bila ovde?"
     "Ne. Ali Lisjen jeste", reče Kejt.
     Lisjen stade tako da je Tesla sada mogla da ga vidi, preuzevši nit priče dok je to radio. "Još je tako jasno", reče on. "Poliva se benzinom, a onda ti pucaš. Mislio sam da pokušavaš da ga ubiješ. Svi smo to mislili, siguran sam..."
     Ovo nema nikakvog smisla, promrmlja Raul u njenoj glavi. Oni govore o...
     Flečeru, odvrati mu ona u mislima. Znam.
     Ali kao da misle da je on još živ.
     "Nisam razumeo šta radiš", govorio je Lisjen.
     "Ali sada razumeš?" upita ga Tesla.
     "Svakako. Ubila si ga da bi mogao ponovo da živi."
     Dok je Lisjen govorio, na ekranu uma ponovo je videla Flečerove poslednje trenutke, kao i stotinama puta tokom proteklih godina. Njegovo telo, natopljeno benzinom od glave do pete. Ona nišani u tle blizu njegovih stopala, moleći se da zapali iskru. Opalila je jednom. Ništa. Pogledao ju je sa očajanjem u očima, ratnik koji se borio protiv svog neprijatelja dok više nije imao čime da se bori do dušom zarobljenom u svom ranjenom telu. Oslobodi me, govorio je taj pogled, ili je bitka izgubljena.
     Ponovo je opalila - i ovog puta njene molitve bile su uslišene. Iskra je zapalila vazduh, i plameni stub poskočio je uvis da proždere Flečera ispunjenog nuncijem.
     "Umro je baš ovde?" reče ona, zureći u krug.
     Kejt klimnu, i skloni se u stranu kako bi Tesla mogla da se približi tom mestu. Posle pet godina kiše i sunca, asfalt je još bio tamniji na mestu na kome je on nestao; umrljan mašću i vatrom. Stresla se.
     "Zar to nije divno?" upita Kejt.
     "Ha?"
     "Divno. Da se vratio među nas."
     "To znači da kraj ne može biti daleko", reče Lisjen.
     Tesla okrenu leđa mrlji na asfaltu. "Kraj čega?"
     Uputio joj je nežan osmeh. "Kraj našim okrutnostima i beznačajnostima", reče on. To i nije zvučalo tako loše, pomisli Tesla. "Došlo je za nas vreme da krenemo dalje, uz lestvice. Ali ti to već znaš. Tebe je dodirnuo nuncije, zar ne?"
     "Mnogo mi je dobra učinio", primeti ona.
     "U početku je bol", blago reče Kejt. "Razgovarali smo sa šamanima širom zemlje..."
     Ponovo ju je Edvard prekinuo. "Ja mislim da je gospođica Bombek već previše čula", reče on. "Ne znamo dovoljno o tome kome se zaklela na vernost..."
     "Nikome", otovreno odvrati Tesla.
     "Da li bi to trebalo da me razuveri?" upita Edvard.
     "Ne..."
     "Dobro. Jer i nije."
     "Edvarde", izusti Kejt, "mi ovde nismo u ratu."
     "Usporite", reče Tesla. "Samo trenutak ranije on je..." pokazala je palcem preko ramena u Lisjenovom pravcu, "...rekao da smo se uputili u raj, a vi sada govorite o ratu. Odlučite se već jednom."
     "Ja sam se već odlučio", reče Edvard. Okrenuo se ka Kejt. "Ostavimo to za kasnije", dodade on, zureći u krug. "Kada ona ode."
     "Ne idem ja nikuda", reče Tesla, spustivši se na šut. "Mogu ovde da ostanem ceo dan."
     Edvard se osmehnu. "Vidiš?" izreče on, a glas mu postade svađalački. "Ona donosi nevolju. Želi da nas spreči da se posvetimo poslu..."
     "Kakvom poslu?" upita Tesla.
     "Da nađemo Flečera", reče Kejt.
     "Umukni", odbrusi Edvard.
     "Zašto?" upita Kejt, čija ravnoteža nije bila narušena. "Ako je ovde da bi nas zaustavila, već zna šta radimo. A ako nije, onda nam možda može pomoći."
     Time je ućutkala Edvarda na nakoliko sekundi. To je bilo dovoljno da Tesla kaže: "Ako mislite da je Flečer neka vrsta mesije, bićete razočarani. Verujte mi."
     Govorim kao da je živ, pomisli ona dok je to izgovarala, na šta Raul promrmlja: Možda jeste.
     "Ne verujem da je mesija", kazao je Lisjen, "ionako smo imali isuviše mesija. Nije nam potreban još jedan momak da nam govori šta da budemo. Ili šta će nam se dogoditi ako ne uspemo." Tesli se to dopalo, što je Lisjenu bilo jasno, jer je kleknuo ispred nje i nastavio da govori, licem u lice s njom. "Flečer se vratio jer želi da bude ovde kada se podignemo, svi mi, svi se podignemo zajedno i postanemo nešto novo."
     "Šta... tačno?"
     Lisjen slegnu ramenima. "Kada bih to znao morao bih da se ubijem."
     "Zašto?"
     "Jer bih bio mesija." Nasmejao se isto kao i ona. Zatim je ustao i slegnuo ramenima. "To je sve što znam", reče on.
     S krivicom na licu podigla je pogled prema njemu. Bio je tako ljupko jednostavan; nalazila je da je to vrlo šarmantno. I više nego šarmantno, u stvari; gotovo seksualno.
     "Čuj", reče ona, "lagala sam kada sam kazala da sam videla Flečera. Nisam."
     "Znao sam" frknu Edvard.
     "Ne, nisi", odvrati Tesla pomalo umorno. "Nisi imao pojma." Ponovo je pogledala Lisjena. "U svakom slučaju, zašto ti je toliko važno da ga pronađeš, ako je on ovde samo kao posmatrač?"
     "Jer moramo da se zaštitimo od svojih neprijatelja", reče Kejt, "A on može da nam pomogne."
     "Samo da znate", odvrati Tesla. "Ja nisam jedan od vaših neprijatelja. Znam da mi Edi ne veruje, ali to je tačno. Nisam ni na čijom strani već samo na svojoj. A ako to zvuči sebično, onda je tako jer jeste." Ustala je. "Imate li neki čvrst dokaz da je Flečer živ?" upitala je Lisjena.
     "Neke", odvrati on.
     "Ali ne želite da mi ih kažete?"
     Pogledao je svoja stopala u sandalama. "Mislim da to sada ne bi bilo naročito korisno", odvrati on.
     "To je pošteno", reče ona, počevši da se vraća uz padinu od šuta. "Ostavljam vas onda. Ako ga vidite, pozdravite ga u moje ime."
     "Ovo nije šala", doviknu Edvard za njom.
     To je verovatno bila jedina primedba koju nije mogla da pusti da prođe tek tako. Zastala je i osvrnula se. "Oh, jeste, i te kakva", odvrati ona. "Upravo je to. Jedna velika, jebena šala."









V
     1.
     Izuzme li se taj susret, Teslin povratak u Grov bio je promašaj. Nije imala trenutke otkrovenja; nije se suočila sa duhovima (stvarnim ili zamišljenim), što bi moglo da joj pomogne da bolje shvati prošlost. Kada je odlazila bila je isto onoliko zbunjena kao i kada je došla.
     Nije pohitala ka državnoj granici, već se odvezla nazad u L.A. do stana u Zapadnom Holivudu koji je zadržala tokom svih godina provedenih na putu. U poslednjih pet godina prespavala je u njemu, zapravo, možda dvadesetak puta, ali stanarina je bila toliko mala, a gazda izgubljeni slučaj kome se dopadalo što mu je jedan od stanara pravi pisac scenarija, bez obzira na to koliko bila odsutna, tako da ga je zadržala kao mesto koje je, smejući se, mogla nazvati domom. U stvari, podsećao ju je na neke mračne trenutke, ali večeras, kada se smestila ispred televizora da pojede hamburger i odgleda vesti, bilo joj je milo što je okružena poznatim stvarima. Prošlo je nekoliko nedelja kako nije obratila pažnju na događaje širom planete, ali ništa značajno se nije promenilo. Ovde rat, tamo glad; smrt na autoputu, smrt u podzemnoj. I, kao i uvek, ljudi vrte glavama, svedoci i vrhovni vojni zapovednici zajedno, tvrdeći da ta tragedija nije uopšte trebalo da se dogodi. Smučilo joj se posle deset minuta, te je isključila televizor.
     Da li bi bilo tako loše...? promrmlja Raul.
     Da li bi šta bilo tako loše? - upita ona, zureći u prazan ekran.
     Imati mesiju.
     Ti zaista misliš da je Flečer uskrsnuo?
     Mislim da možda uopšte i nije umro.
     I to je moguće: možda je prizor Flečerove smrti u Palomo Grovu jednostavno bio deo neke veće sheme, način da nestane na nekoliko godina dok ne bude bolje opremljen da se nosi sa nuncijem i njegovim posledicama.
     "Zašto sada?" pitala se naglas.
     Pitaj Grila, predloži Raul.
     Moram li? - Grilo je zvučao nekako čudno nekoliko poslednjih puta kada ga je nazvala: dalek i nervozan. Kada su pre pet do šest nedelja razgovarali, spustila je slušalicu pomislivši da je možda na jakim drogama, jer je zvučao tako prokleto čudno. Umalo se nije uputila u Nebrasku da ga obiđe, ali osećala se dovoljno sablasno, tako da joj nije bilo potrebno još i da ode u onaj njegov stan. Međutim, Raul je bio u pravu: ako je iko znao šta se dešava na mestima koja nikada ne pronađu put do večernjih vesti, onda je to bio Grilo.
     Pozvala ga je bez imalo oduševljenja. Bio je bolje raspoložen nego prošli put, mada je zvučao umorno. Prešla je odmah na stvar; ispričala mu je o svom povratku u Grov i susretu sa tamošnjom trojkom.
     "Kejt Farel, a?" ponovi on.
     "Poznaješ li je?"
     "Bila je majka jedne od devica iz Lige. Arlin Farel. Poludela je."
     "Majka ili kćerka?"
     "Kćerka? Umrla je u sanatorijumu. Na smrt je sebe izgladnela."
     Više je ličio na Nejtana Grila na koga je bila navikla. Čist, sažet prikaz činjenica, saopšten sa minimumom osećanja. U danima pre događaja u Grovu bio je novinar. Još je imao nos za dobru priču.
     "Šta li, do đavola, Kejt Farel radi u Palomo Grovu?" upita on.
     Objasnila mu je što je najbolje znala i umela. Krug činija sa upaljenim svećama, postavljenim oko mesta na kome je Flečer nestao (ili je bar izveo prokleto dobru predstavu nestajanja); razgovor o onome što su videli; priča o mesijanstvu.
     "Jesi li čuo išta o tome?" završi ona pitanjem.
     Nastupio je trenutak tišine. Zatim on reče: "Svakako."
     "Jesi?"
     "Slušaj, ako ima šta da se čuje, onda ja to i čujem."
     To nije bilo puko hvalisanje. Tamo u Omahi - gradu podignutom na raskršću Amerike - Grilo se smestio kao stecište za sva obaveštenja koja su imala veze, ma kako daleke, sa događajima u Palomo Grovu. Već posle godinu dana pridobio je poverenje širokog kruga pojedinaca, od molekularnih fizičara, patrolnih policajaca, političara, sveštenika, a svima njima jedna stvar bila je zajednička: njihove živote su na neki način očešale tajanstvene, čak zastrašujuće sile, čije pojedinosti su osećali da ne mogu da podele, bilo iz ličnih ili profesionalnih razloga, sa sebi ravnima.
     Glas se brzo proneo kroz gustiš u kome su se krili oni koji su bili marginalizovani svojim iskustvima, uverenjima i užasima; glas o tom čoveku Grilu koji je video stvari onakve kave su zaista bile i želeo da sasluša i druge koji su videli isto; koji je spajao stvari, jednu po jednu, dok ne bi dobio celu priču.
     Upravo ta ambicija - praktična ili ne - naterala je Teslu i Grila da nastave da razgovaraju jedno s drugim tokom godina koje su usledile posle Grova. Mada je ona otišla da luta, a on retko napuštao svoj stan, oboje su bili zaokupljeni istom potrebom za vezama. Ona nije uspela da ih pronađe u Americi - tamo je vladao haos - i sumnjala je da je i Grilo bio mnogo bolje sreće; ali ta potraga im je i dalje bila zajednička.
     Ni u jednom trenutku nije prestala da se divi njegovoj sposobnosti da spoji dva naizgled sasvim različita fragmenta obaveštenja i nagovesti treću još izazovniju mogućnost: kako su glasine iz Boka Ratona potvrdile nagoveštaj iz oproštajne poruke nekog samoubice iz Denvera, koja je, pak, sa svoje strane podržala tezu štu ju je izgovarao na raznim jezicima čudo od čoveka iz Nju Džersija.
     "I šta si čuo?"
     "Ljudi su viđali Flečera s vremena na vreme u proteklih pet godina, Tes", reče on. "On ti je poput Velikog Stopala ili Elvisa. Ne prođe mesec, a da mi neko ne pošalje njegovu fotografiju."
     "Da li je ijedna od njih prava?"
     "Sranje, ne znam. Nekada sam mislio..." Glas mu na trenutak zamre, kao da se izgubio u mislima.
     "Grilo?"
     "Ah."
     "Šta si to nekada mislio?"
     "Nije važno", odvrati on pomalo umorno.
     "Jeste."
     Uzdahnuo je dugo i drhtavo. "Nekada sam mislio da je važno da li su stvari istinite ili ne. Više nisam baš siguran..." ponovo je zaćutao. Ovog puta ga nije požurivala, već je sačekala da sredi misli. "Možda su mesije koje zamišljamo važnije od prave stvari. Bar ne krvare kada ih razapneš na krst."
     Iz nekog razloga to mu se učinilo strašno smešno, i Tesla je morala da sačeka da zatomi napad smeha.
     "Tako, znači, stoje stvari?" poče ona već pomalo iznervirana. "Smatraš da nije važno da li je nešto stvarno ili ne, što znači da bi jednostavno trebalo da prestanem da brinem o bilo čemu?"
     "Oh, brinem ja", odvrati on. "Brinem više no što ti to znaš." Odjednom mu je glas postao leden.
     "Šta, do đavola, nije u redu s tobom, Grilo?"
     "Mani se toga, Tes."
     "Možda bi trebalo da dođem da te vidim..."
     "Ne!"
     "Zašto, do đavola, ne?"
     "Ja samo... mani se toga." Uzdahnuo je. "Moram da idem", reče on. "Pozovi me sutra. Možda ću uspeti da iskopam nešto korisno o Flečeru. Ali, Tes, mislim da je vreme da odrastemo i prestanemo da tragamo za jebenim objašnjenjima."
     Uvukla je vazduh da mu odgovori, ali veza je već bila prekinuta. U starim danima, bilo je uobičajeno da jedno drugom spuste slušalicu usred pozdravljanja; nedotupavna igra, ali zabavna. Međutim, on se sada nije igrao. Spustio joj je slušalicu jer je želeo da bude što dalje od nje. Da se vrati svojim glasinama ili sumnjama koje trunu na njima.
     Vredelo je pokušati, reče Raul.
     Otići ću do njega, pomisli Tesla.
     Tek što smo stigli ovamo. Zar ne možemo da ostanemo na jednom mestu nekoliko dana. Vratimo mu milo za drago? Opustimo se?
     Otvorila je vrata na povlačenje i izišla na balkon. To je bio raj za kakvog voajera. Mogla je da zaviri u pet-šest dnevnih i spavaćih soba sa mesta na kome je stajala. Prozori stana tačno sa naspramne strane dvorišta bili su širom otvoreni; u toku je bila zabava, muzika i smeh dopirali su do nje. Nije poznavala domaćine: uselili su se pre otprilike godinu dana, posle Rosove smrti, koji je tu već stanovao deset godina kada se ona doselila. Odnela ga je kuga, kao i tolike iz kraja, još pre nego što je počela da putuje. Ali zabave su se i dalje održavale, ljudi su se i dalje smejali.
     Možda si u pravu, pomisli ona za Raula, možda je vreme da ja...
     Začulo se kucanje na vratima. Da nije neko video kako stoji sama na balkonu i sluša, i došao da je pozove?
     "Ko je?" doviknu ona, prelazeći preko dnevne sobe.
     Glas sa druge strane vrata bio je tek nešto jači od šapata.
     "Lisjen", rekao je.

     2.
     Došao je bez Kejt Farel i njenog potrčka Edija sveznalice; kazao im je da ide da obiđe neke prijatelje u Los Anđelesu pre nego što se ponovo pridruži poteri za Flečerom.
     "Kuda je Kejt otišla?" zanimalo je Teslu.
     "Gore u Oregon."
     "Šta ima u Oregonu?"
     Lisjen je pijuckao čistu votku koju mu je Tesla sipala i delovao je pomalo kao da se kaje. "Ne znam da li bi trebalo ovo da ti kažem", poče on, "ali ja smatram da se događa mnogo više toga nego što Kejt shvata. Ona priča o Flečeru kao da on ume da odgovori na sva pitanja..."
     "Flečer je u Oregonu?" Lisjen klimnu. "Otkud znaš?"
     "Kejt ima duha-vodiča. Zove se Frederika. Probila se kada je Kejt izgubila kćer. Kejt ju je upravo usmeravala kada si ti stigla. I uhvatila je miris."
     "Razumem."
     "Većini ljudi je i dalje teško da poveruju..."
     "Verovala sam i umnogo otkačenije stvari", odvrati Tesla. "Da li je, uh, da li je Frederika bila određenija u pogledu ovoga, ili je rekla samo negde u Oregonu?"
     "Oh, ne, ona je vrlo određena."
     "I tako su oni otišli da ga taže?"
     "Tako je." Duboko je uvukao vazduh, progutao ostatke votke, a potom kazao: "A ja sam došao po tebe." Podigao je pogled svojih duboko zelenih očiju prema njoj. "Da li sam pogrešio što sam to učinio?" Retko joj se dešavalo da ostane bez reči, ali ovo ju je ipak ućutkalo. "Sranje", reče on, napravivši grimasu, "mislio sam... možda se nešto dešavalo..." Umesto da nastavi, slegnuo je ramenima.
     "Želiš li još jednu votku?" upita ona.
     "Ne, mislim da će biti bolje da pođem."
     "Ostani", reče ona, uhvativši ga za ruku nešto brže nego što je nameravala. "Želim da znaš u šta se upuštaš."
     "Spreman sam."
     "I ispij. Biće ti potrebno."

     Sve mu je ispričala. To jest, sve čega je njen mozak natopljen votkom mogao da se seti. Kako je prvi put otišla u Palomo Grov, jer je Grilo tamo pisao priču, i kako su je okolnosti izabrale - uglavnom protiv njene volje - da bude ona ta koja će spaliti Flečera, ili ga osloboditi, ili i jedno i drugo. Kako je posle njegove smrti otputovala do njegove laboratorije u Misiji Svete Katarina da uništi sve ostatke nuncija, i kako ju je u tom pokušaju ranio Džafov sin, Tomi-Rej. Kako ju je spasila i promenila ista ona tečnost koju je došla da uništi - i kako se potom vratila u Grov sa Raulom - preko stana u kome su upravo sada sedeli - da bi ga zatekla na pragu uništenja.
     Tu je stala. Utrošila je skoro tri sata da sve to ispriča, a još joj je preostalo da govori o najproblematičnijem delu cele priče. Zabava u stanu nasuprot njenom upadljivo se utišala, zaboravili su na pređašnji rok-end-rol i prešli na balade za lagani ples. Teško da je to bila dolična muzika za ono što je imala da ispriča.
     "Znaš za Suštinu razume se", reče ona.
     "Znam ono što je Frederika kazala."
     "A šta je to ona kazala?"
     "Da je to neka vrsta more-sna, i da tamo odlazimo tri puta tokom svog života. Edvard kaže da je to metafora za..."
     "Odjebi metafore", reče Tesla. "Ona postoji."
     "Jesi li bila tamo?"
     "Ne. Ali poznajem ljude koji jesu. Videla sam Džafa kako pravi rupu između ovog sveta i Suštine - kako je otvara golim rukama." To baš nije bilo u potpunosti tačno. Nije se nalazila u prostoriji kada je Džaf to izveo. Ali priča je toliko bolje zvučala kada bi kazala da jeste.
     "Kako je bilo?"
     "Da kažemo da ne želim ponovo to da proživim."
     Lisjen je sipao sebi još jednu votku. U poslednjih nekoliko minuta počelo je da se primećuje na njemu da mu je muka - lice mu je bilo lepljivo i vlažno - ali ako mu je bilo potrebno piće da iziđe na kraj sa onim što je čuo, ko je pa bila ona da mu protivuslovi? "Ko je onda zatvorio vrata?" upitao ju je.
     "To nije bitno", odvrati ona. "Vrata se otvaraju, vrata se zatvaraju. Ti treba da saznaš šta se nalazi sa druge strane."
     "Već si mi kazala. Suština."
     "Iza Suštine", reče ona, svesna da same te reči nose u sebi opipljivu pretnju. Pogledao ju je svojim zelenim očima, sada prošaranim krvavim kapilarima, dišući prilično užurbano na usta. "Možda ne želiš da znaš", reče ona.
     "Želim da znam", odvrati on bez ikakvog traga nećkanja.
     "Zovu ih Iad Uroboros."
     "Uroboros", ponovi on, izgovorivši tu reč gotovo sneno. "Jesi li ih videla?"
     "Iz daljine", odvrati ona.
     "Liče li na nas?" upita je on.
     "Ni izdaleka."
     "Šta su onda?"
     Sećala se jasno poput svog imena reči koje je Džaf upotrebio da opiše Iad, i sada ih je ponovila, zarad Lisjena, mada sam Bog zna da to nije mnogo pomoglo.
     "Planine i buve", reče ona. "Buve i planine."
     Lisjen iznenada ustade. "Izvini..."
     "Da li ti je...?"
     "Idem u..." Okrenuo se ka kupatilu, prinevši šaku ustima. Krenula je da mu pomogne, ali joj je on dao znak rukom da ne treba i proleteo kroz vrata, zatvorivši ih za sobom. Nastupila je trenutna tišina, a zatim se čulo kako povraća i kako ono što je povratio pljuska po klozetskoj šolji. Ostala je na odstojanju. I njen stomak koji je inače bio dosta jak, uzburkao se od mirisa povraćanja.
     Spustila je pogled na čašu sa votkom i zaključila da je popila više nego dovoljno, te izišla na balkon. Nije imala sat (žuti pas joj je kazao da zakopa njen Roleks u pustinji) tako da je samo mogla da nagađa koliko je sati. Sigurno je odavno već bila prošla ponoć; možda je pola dva, možda dva. Vazduh je bio pomalo prohladan, ali miomirisan od jasmina koji se rascvetavao noću. Duboko je udahnula. Sutra će imati strašnu glavobolju, ali do đavola i s tim. Zapravo je uživala dok je pričala priču, iznoseći je koliko sebe radi toliko i radi Lisjena.
     Napalio se na tebe, reče Raul.
     Mislila sam da si otišao na spavanje.
     Plašio sam se da ne napraviš neku glupost.
     Kao na primer da pokušam da ga potucam? Pogledala je u stan. Vrata kupatila i dalje su bila zatvorena. Ne bih rekla da noćas ima mnogo izgleda za to...
     Ili bilo koje druge noći.
     Ne budi u to toliko siguran.
     Dogovorili smo se, podseti je Raul. Dok sam ja ovde unutra s tobom, nema seksa. To je bio naš dogovor. Ne osećam homoseksualne potrebe u svom telu.
     Mom telu, podseti ga Tesla.
     Razume se, ako bi poželela da spavaš sa nekom ženom, verovatno bih mogao da budem fleksibilniji...
     E, pa, mogao bi da skreneš pogled, reče Tesla. Mislim da se moja faza celibata bliži kraju.
     Ne čini to.
     Pobogu, Raule, to je samo tucanje.
     Ozbiljno mislim."
     Ako ovo zezneš, reče ona, zažalićeš što si ikada dospeo u moju glavu. Kunem ti se.
     Raul je ćutao.
     Tako je već bolje, reče Tesla i vrati se unutra. U kupatilu se čuo tuš. "Je li s tobom sve u redu tamo unutra?" pozva ga ona, ali nije mogao da je čuje od vode, tako da ga je ostavila da završi toaletu i otišla u kuhinju da pronađe nešto čime bi mogla da ispuni stomak koji je zavijao od gladi. Uspela je da nađe samo pakovanje dvopeka staro godinu dana, ali i to je bilo bolje nego ništa. Žvakala je i čekala, a onda je ponovo stala da žvaće. I dalje se čuo tuš. Posle nekoliko minuta vratila se do vrata kupatila, pokucala i povikala: "Lisjene? Jesi li dobro?"
     I dalje nije bilo odgovora. Uhvatila je kvaku. Vrata nisu bila zaključana; prostorija je bila u toj meri ispunjena parom da je jedva nazirala drugi kraj. Odeća mu je bila razbacana po podu, a zavesa oko tuša bila je navučena.
     Ponovo ga je pozvala po imenu, i opet nije dobila odgovor. Sada je već bila zabrinuta - nemoguće da je nije čuo, i pored vode - zgrabila je zavesu i povukla je. Ležao je ispružen i nag u kadi, a voda mu je dobovala po stomaku; bio je zatvorenih očiju, otvorenih usta.
     Kakav ljubavnik, primeti Raul.
     Umukni, reče mu ona, spustivši se na kolena pored kade i podigavši Lisjena u sedeći položaj. Iskašljao je razređen izbljuvak.
     Veoma lepo.
     Upozoravam te, majmune...
     To je bila zabranjena reč: majmun - reč koja ga je uvek bacala u vatru.
     Ne zovi me tako? povika on.
     Nije ga udostojala odgovora, tako da je ućutao. Uvek je palilo.
     Zatvorila je tuš, a zatim je laganim pljeskanjem naterala Lisjena da otvori oči. Pospano ju je pogledao, mrmljajući nešto o tome kako se oseća glupo.
     "Jesi li završio sa povraćanjem?" upitala ga je.
     On klimnu, a ona dohvati čist peškir i obrisa ga što je bolje mogla dok je on i dalje ležao u kadi. Loše je izgledao. Možda malo isuviši mršav, ali imao je mesa tamo gde se najviše računalo. Iako je bio gotovo u komi, kurac mu se naduo dok ga je brisala, i ona nije mogla da odoli već je nastavila da ga izvesno vreme miluje dovevši ga do pune erekcije. Bio je lep. Da je bio priseban i da je mogla da ga upotrebi, možda bi bio zabavan u krevetu.
     Bolje nije mogla da ga osuši, te je odlučila da ga ostavi da spava tamo gde jeste, umesto da pokuša da ga podigne. Donela mu je jastuk i ćebe i smestila ga što je udobnije mogla, kada se imaju u vidu stešnjeni uslovi. Dok ga je zatuškavala, on promrmlja: "Može li sutra?"
     "Šta?" upita ona.
     "Možemo li... da to uradimo... sutra?"
     "E, pa, to zavisi", poče ona. "Nameravala sam da krenem za Oregon..."
     "Oregon...", promrmlja on.
     "Tako je."
     "Flečer..."
     "Tako je." Nagnula se malo bliže njemu, tako da mu je sada gotovo šaputala na uvo. "On je tamo, je li tako? U... u..."
     "Evervilu."
     "Evervilu", reče ona blago.
     Zar se ne stidiš? promrmlja Raul.
     Nasmejala se i Lisjen na trenutak otvori oči, zatreptavši.
     "Sad spavaj", reče mu ona. "Sutra idemo na put."
     To mu se, izgleda, dopalo, iako je bio napola onesvešćen. Na licu mu je i dalje poigravao osmeh kada je ugasila svetlo i prepustila ga njegovim snovima.









VI
     1.
     Grilo je nazvao celokupno znanje koje sakupio tokom poslednjih pet godina Sprud, delimično zbog toga što je, poput korala, izraslo zahvaljujući bezbrojnim sićušnim dodacima (mnogo češće mrtve materije), a delimočno zato što je smatrao da morski pojam odgovara stvari koja se odnosi na more sna. Ali u poslednje vreme to mu se ime rugalo. Nije se više osećao kao čuvar Spruda, već njegov zatvorenik.
     Taj Sprud bio je smešten u bankama podataka četiri povezana kompjutera, koje je Grilu poklonio, zbog čudne stvari kojom se ovaj bavio, čovek iz Bostona koji je zauzvrat tražio samo jedno: da on bude taj koji će obelodaniti vest da je Grilo konačno uspeo da ubedi kompjutere da razvrstaju i uporede sva obaveštenja i isbace odgovor vezan za tajne Amerike. Grilo je pristao. Čak je i verovao, kada je primio taj poklon, da će taj dan jednom osvanuti.
     Sada više nije u to verovao. Trice i kučine koje je tako marljivo sakupljao godinama nisu sadržale tajne Vaseljene. Predstavljale su bezvredno đubre, bez ikakvog smisla i značenja, i on će im se veoma brzo pridružiti u njihovoj besmislenosti.
     Njegovo telo, koje ga je dobro služilo četrdeset tri godine, u poslednjih šest meseci počelo je vrtoglavo da ga izdaje. U početku nije obraćao pažnju na izvesne znake; ispuštene šoljice za kafu, bol u kičmi, kao i zamagljeni vid pripisivao je premorenosti. Ali posle izvesnog vremena bol je postao neizdrživ, i on je otišao do lekara da mu prepiše nešto čime bi mogao da ga suzbije. Dobio je lekove za smanjenje bola i još mnogo šta pored njih: posete specijalistima, povećano osećanje paranoje i, konačno, loše vesti. "Imate multiplu sklerozu, Nejtane."
     Na trenutak je zatvorio oči, ne želeći da pred sobom gleda saosećajno lice, ali je zato tama iza njegovih kapaka bila još gora. Ta je tama predstavljala ćeliju; zaudarala je na njega samog.
     "To nije osuda na smrt", objasnio mu je lekar. "Mnogi ljudi požive još dugo i korisno sa tom bolesti, i ne postoji razlog zašto vi ne biste bili jedan od njih."
     "Koliko dugo?" zanimalo ga je.
     "Ne bih mogao čak ni da nagađam. Razvoj te bolesti drugačiji je od osobe do osobe. Može da potraje trideset godina..."
     Znao je, sedeći tamo u onoj maloj, prijatnoj ordinaciji, da on pred sobom nema tri decenije života. Ni približno toliko. Bolest ga je ščepala i neće ga pustiti dok ne umre.
     Glad za obaveštenjima nije ga, međutim, napustila, čak i pod tim mračnim okolnostima. Potanko je istražio prirodu onoga što ga je izjedalo, ne u nadi da bi mogao da pobedi bolest, već jednostavno zbog toga da bi znao šta se to odvija u njegovom telu. Izgleda da su bili oguljeni omotači nervnih vlakana u njegovom mozgu i kičmi. Iako su mnogi veliki umovi radili na tome da otkriju zbog čega dolazi do tako nečeg, još nisu pronašli konačne odgovore. Njegova bolest predstavljala je tajnu isto onako duboku kao i sve u Sprudu, ali mnogo opipljiviju. Ponekad, dok je sedeo ispred monitora posmatrajući poruke koje su pristizale, zamišljao je da može da oseti zver Sklerozu kako se kreće kroz njegovo telo, rastačući ga ćeliju po ćeliju, živac po živac, a reči koje su se pojavljivale na ekranima, priče o onome što su videli i o onima koji su ih posetili, počele bi da liče na samo još jedno ispoljavanje bolesti. Zdravoj psihi nisu bile potrebne takve fantazije. Ona je živela u svetu mogućeg i bila je zadovoljna.
     Ponekad, u besu očajanja, isključio bi ekrane i poigravao se mišlju da isključi ceo sistem; da pusti one koji pričaju priče da blebeću u tišini i tami. Ali uvek bi se posle izvesnog vremena vraćao na svoju stolicu, jer bio je zavisnik, skrušeno bi ponovo uključivao ekrane kako bi nastavio da proučava sve one bizarnosti koje je Sprud prikupio u njegovom odsustvu.

     U rano proleće, zver Skleroza iznenada je postala ambiciozna; u rasponu od mesec dana osetio se dvadeset godina krhkiji. Prepisani su mu jači lekovi koje je revnosno uzimao i lekar ga je posavetovao da počne da planira budućnost u kolicima, što je isto tako revnosno odbacio. Nikada neće dozvoliti da ga smeste u invalidska kolica; to je bio odlučio. Jedne noći uzeće prekomernu dozu, i sve će biti gotovo; tako će biti lakše. Nije imao ženu na koju je mogao da se osloni; nije imao decu koju bi mogao još jedan dan da gleda kako rastu. Imao je samo ekrane i priče koje su oni pričali; oni će nastaviti do smaka sveta, sa njim ili bez njega.
     A onda, početkom juna, desila se jedna čudna stvar. Odjednom se naglo uvećao broj izveštaja, sisteme su i danju i noću opsedali ljudi koji su želeli da s nekim podele svoje tajne. U tom naletu nije bilo koherentnog ustrojstva, ali ga je njegov puki intenzitet naterao da se zapita da možda ludilo ne dostiže svoju kritičnu masu.
     Negde u to vreme Tesla se vratila iz Novog Meksika, i on joj je ispričao šta se događa. Bila je u jednom od onih svojih fatalističkih raspoloženja (suviše pejote, podozrevao je) i nije bila mnogo zainteresovana. Međutim, kada je pozvao Harija D'Amura u Njujork, dobio je sasvim drugačiji odgovor. D'Amur, nekadašnji detektiv, čiji su se slučajevi nepogrešivo pretvarali u metafizičke izlete, bio je željan obaveštenja. Tokom tri nedelje čuli su se bar po dva puta dnevno; D'Amur je tražio da mu od A do Š iznese svaki izveštaj koji je mirisao na satansko, naročito ako je poticao iz Njujorka. Grilo je smatrao da je D'Amurova vera u rečnik katolicizma besmislena, ali pristajao je na nju. Da, bio je izvestan broj izveštaja koji su se uklapali u taj opis. Dva ubistva sa unakažavanjem u Bronksu, uključujući tu eksere zakucane kroz šake i stopala, i trostruko samoubistvo u samostanu u Bruklinu (koje je D'Amur već bio istražio); zatim mnoštvo drugih, mnogo manjih čudnovatosti kojih nije bio svestan, a neke od njih su jasno podržavale pojedine teze.
     D'Amur je odbijao da objasni, čak i kada su razgovarali na sigurnoj liniji, tačnu prirodu tih teza, sve do njihovog poslednjeg razgovora. Tada je svečano kazao Grilu da ima razloga da veruje da se u Njujorku kuje zavera za povratak Antihrista. Grilo nije uspeo da se suzdrži da ne kaže koliko tu misao smatra smešnom.
     "Oh, ne dopadaju ti se reči, je li to u pitanju?" odvratio je D'Amur. "Naći ćemo neke druge, ako tako više voliš. Nazovi to Iad. Nazovi ga Neprijatelj. Sve ti je to Đavo pod drugim imenom."
     Posle toga se više nisu čuli, mada je Grilo u nekoliko navrata pokušao ponovo da stupi s njim u vezu. Izgleda da su skoro svakog dana pristizali novi izveštaji iz pet gradskih okruga, a u mnogima od njih govorilo se o svirepostima od kojih je čoveku pripadala muka. Nekoliko puta se Grilo zapitao nije li možda jedno od istrulelih tela pronađeno na gradskim pustopoljinama tog leta bilo telo Harija D'Amura. I pitao se takođe kojim bi imenom mogao nazvati Đavola ako dođe ovamo u Omahu da potraži D'Amurovog obaveštajca.
     Skleroza, možda.

     2.
     A onda je usledio nedavni poziv od Tesle, koja se raspitivala o tome da li je primio izveštaje od ljudi koji su videli Flečera, i on je taj razgovor završio sa osećanjem takve ispraznosti da je bio gotovo spreman da na licu mesta popije prekomernu dozu. Zašto nije mogao da se pomiri s pomišlju da ona dođe da ga vidi? Zato što je sada veoma ličio na svog oca; noge kao štapovi, kosa seda i retka? Zato što se plašio da će mu okrenuti leđa, jer neće moći da podnese da ga gleda takvog? Nikada ona to ne bi uradila. Čak i u razdobljima kada je ludovala (a ludovala je dosta) nikada se nije odrekla osećanja koja su vladala između njih.
     Ne, plašio se sažaljenja. Plašio se da će, kada ga vidi kako propada, reći: zašto nismo bolje iskoristili osećanja koja smo gajili jedno prema drugom? Zašto nismo uživali u onome što smo nosili u svojim srcima, umesto što smo to krili? Plašio se da mu ne kaže da je sada suviše kasno, iako je to već i sam znao.
     Sprud ga je ponovo spasao da ne zapadne u potpuno očajanje. Posle njenog poziva proveo je izvesno vreme u maštanju - razmišljao je o tabletama, o glupostima koje je počinio - zatim suviše umoran da bi dalje razmišljao, ali i suviše uznemiren da bi spavao, vratio se na svoje mesto ispred monitora, ne bi li pronašao bilo kakav ubedljiv izveštaj o Flečerovom prisustvu.
     Međutim, nije pronašao Flečera. Listajući izveštaje unete tokom poslednjih nekoliko nedelja, nabasao je na priču koja mu je promakla. Stigla je iz stalnog i, kako je on smatrao, pouzdanog izvora: od žene iz Ilinoisa koja je pravila fotografije na mestu zločina za odeljenje oblasnog šerifa. Podnela je strašan izveštaj. Krajem jula napadnut je mladi par; žena, u sedmom mesecu trudnoće, bila je na mestu ubijena, a zatim ju je napadač rasporio i natanane razgledao pred njenim ranjenim suprugom; konačno je, izvadivši fetus, umakao s njim. Otac je umro dan kasnije, ali je pre toga dao policiji čudan opis, koji nije pušten u novine zbog svoje bizarnosti, premda je Grilov obaveštajac smatrao da ga treba prijaviti. Ubica nije bio sam, rekao je čovek na samrti. Bio je okružen oblakom prašine 'ispunjenim vrištanjem i licima'.
     "Preklinjao sam ga", nastavio je on, "preklinjao ga da ne čereči Luiz, ali je on stalno ponavljao kako mora, mora. Rekao je da je on Dečak-Smrt, a to je ono što Dečaci-Smrt rade."
     Tako je, u suštini, glasio izveštaj. Pošto ga je pročitao, Grilo je ostao pola sata da sedi ispred ekrana, isto onoliko pometen koliko i zainteresovan. Šta se to događalo tamo napolju u pravom svetu? Flečer je umro u trgovačkom centru u Palomo Grovu. Bio je spaljen; nestao u plamenu i duši. Tomi-Rej MekGir, Džafov sin, Dečak-Smrt, umro je nekoliko dana kasnije, u Trinitiju, u Novom Meksiku. I on je bio spaljen, ali nestao je u mnogo užasnijoj vatri od one koja je progutala Flečera.
     Obojica su bili mrtvi, njihovo učešće u isprepletenoj priči čovečanstva i more-sna bilo je okončano. Ili su bar svi to pretpostavljali.
     Da li je moguće da su svi grešili? Da su oni na neki način uspeli da se suprotstave zaboravu i da su se obojica vratila da ponovo pohvataju niti svojih ambicija? Ako je to bilo tačno, postojalo je samo jedno objašnjenje kako je to moglo da se dogodi. Obojicu je dodirnuo nuncije dok su bili živi. Možda je poruka evolucije bila mnogo neobičnija nego što je to iko nagađao i sklonila ih izvan domašaja smrti.
     Zadrhtao je pri pomisli na tako nešto. Izvan domašaja smrti. Eto, to je bilo obećanje za koje je vredelo živeti.
     Pozvao je Kaliforniju. Tesla mu se nerazgovetno javila na telefon.
     "Tes, ja sam."
     "Koliko je sati?"
     "Pusti sad vreme. Prelistavao sam Sprud, tražeći bilo šta o Flečeru."
     "Znam kuda se uputio", reče Tesla. "Bar mislim da znam."
     "Kuda?"
     "U taj grad u Oregonu, zove se Evervil. Da li se ikada pojavio u Sprudu?"
     "Ne podseća me ni na šta, ali to ništa ne znači."
     "Zašto si me onda zvao? Usred jebene noći."
     "Tomi-Rej."
     "A?"
     "Šta si čula o Tomi-Reju?"
     "Ništa. Umro je u Petlji."
     "Da li je?"
     Na drugoj strani zavladao je tajac. A onda Tesla reče: "Aha."
     "Ti si se izvukla. Isto kao i Džo-Bet i Hui..."
     "Šta hoćeš da kažeš?"
     "U Sprudu sam pronašao izveštaj o nekom ubici koji sebe naziva Dečak-Smrt..."
     "Grilo", izusti Tesla. "Probudio si me..."
     "I okružen je oblakom prašine. A ta prašina vrišti."
     Tesla duboko udahnu vazduh, a zatim ga polako ispusti. "Kada se to dogodilo?" tiho je upitala.
     "Pre manje od mesec dana."
     "Šta je učinio?"
     "Ubio jedan par u Ilinoisu. Istrgao bebu iz žene. Mislio je da je momamk mrtav."
     "Nepažnja. Je li to jedini izveštaj?"
     "To je jedini koji sam do sada pronašao, ali nastaviću da tražim."
     "Proveriću na putu za Oregon..."
     "Nešto sam razmišljao..." poče Grilo.
     "Trebalo bi da porazgovaraš sa Huijem i Džo-Bet."
     "Aha, hoću. Razmišljao sam o Flečeru."
     "Kada si poslednji put razgovarao sa njima?"
     "Pre nekoliko nedelja."
     "I?" bila je uporna Tesla.
     "Bili su dobro", odvrati Grilo.
     "Tomi-Rej se palio na nju, znaš. Blizanci su..."
     "Znam..."
     "Jedno jaje, jedna duša. Kunem ti se da je bio lud za njom..."
     "Flečer", izusti Grilo.
     "Šta je s njim?"
     "Ako je on u Evervilu, doći ću da se sretnem s njim."
     "Zbog čega?"
     Nastupila je kratka pauza. Zatim Grilo reče: "Zbog nuncija."
     "O čemu to pričaš? Nema nuncija. Ja sam uništila poslednje ostatke."
     "Mora da je sačuvao malo za sebe."
     "On je bio taj koji me je zamolio da ga uništim, pobogu."
     "Ne. Sačuvao je nešto."
     "Do đavola, o čemu je ovde reč?"
     "Reći ću ti neki drugi put. Ti pronađi Flečera, a ja ću pokušati da uđem u trag Tomi-Reju."
     "Prvo pokušaj da se ispavaš, Grilo. Zvučiš grozno."
     "Ne spavam baš mnogo u poslednje vreme, Tes. To je gubljenje vremena."









VII
     Hui je počeo da radi na kolima nešto posle osam, sa namerom da tu petljanciju završi pre nego što postane suviše vruće. Ovo je bilo peto mučno leto koje su provodili u Ilinoisu, i on je čvrsto odlučio da bude i poslednje. Mislio je da će povratak u državu u kojoj je rođen i odgajen biti podsticajan u ova nesigurna vremena. Nije bilo tako. Samo ga je podsetio na to koliko se njegov život besmisleno promenio u poslednjih pola decenije, i kako je malo tih promena bilo nabolje.
     Ali uvek kada bi klonuo duhom - što se često događalo od kada je izgubio posao u martu - trebalo je samo da pogleda Džo-Bet kako ljulja Ejmi i odmah bi se oporavio.
     Prošlo je pet godina od kada je prvi put ugledao Džo-Bet u Palomo Grovu; pet godina od kada su njihovi očevi otpočeli rat na ulicama kako bi ih razdvojili. Bile su to godine tokom kojih su živeli pod lažnim imenima u predgrađu gde nikome nije stalo do vašeg života, jer im više nije bilo stalo ni do vlastitog. Tu su pločnici bili puni đubreta, kola prljava, a osmehe je malo šta moglo da izmami na lica.
     Nije želeo takav život za svoju ženu i kćerku, ali D'Amur im je ovako izneo stvar: ako budu živeli ne krijući se kao gospodin Hauard Kac i njegova supruga, pronaći će ih već posle nekoliko meseci i ubiti. Znali su suviše o tajnom životu sveta da bi im bilo dozvoljeno da prežive. Ućutkale bi ih sile koje su se zaklele da će štititi taj život, i smatrale bi to podvigom. U to nije bilo sumnje.
     I tako su se sakrili u Ilionoisu, i samo su jedno drugo oslovljavali sa Hui i Džo-Bet kada su vrata bila zamandaljena i prozori zatvoreni. Do sada ih je taj trik održao u životu. Ali i to je imalo svoju cenu. Bilo je teško živeti u senci, ne usuđivati se da planiraš suviše, da se nadaš suviše. Jednom u nekoliko meseci Hui bi porazgovarao sa D'Amurom, i tražio od njega da mu nađe neki smisao u načinu na koji su se stvari odvijale. Koliko još, pitao bi, dok ne zaborave ko smo mi, do đavola? Kada ćemo moći ponovo da iziđemo na sunce? D'Amur nije bio neki veliki diplomata, ali svaki put Hui je mogao da čuje kako daje sve od sebe da bar malo ulepša istinu; da pronađe načina da ih spreči da ne padnu u očajanje.
     Međutim, Hui više nije imao strpljenja. Ovo je poslednje leto koje će provesti u ovoj rupi na koju je i Bog zaboravio, rekao je sebi dok se znojio ispod haube; prošlog leta se pretvarao da je neko ko nije da bi udovoljio D'Amurovoj paranoji. Možda su on i Džo-Bet imali neku ulogu u drami koju su na trenutak nazreli pre pola decenije; ali nema sumnje da je to vreme prošlo. Sile na koje se D'Amur pozivao kako bi ih zaplašio - junaci-ubice koji će ih pogubiti na spavanju - imali su preča posla nego da proganjaju dvoje ljudi koji su slučajno nekada plivali u Suštini.

     Telefon je zvonio u kući. Hui je prestao da radi i dohvatio krpu da obriše šake. Odrao je zglavke na prstima i oni su ga pekli. Sisao je onaj najkrvaviji kada se Džo-Bet pojavila na stepeništu, žmirkajući na suncu tek toliko da kaže 'za tebe je', a potom nestane u tami kuće.
     Bio je to Grilo.
     "Šta ima novo?" upita Hui.
     "Ništa posebno", glasio je odgovor. "Zovem da vidim da li ste dobro."
     "Ejmi nam ne da noću da spavamo, ali inače..."
     "Ništa od posla?"
     "Ništa. Stalno tražim, ali..."
     "Gadno je."
     "Moraćemo da se preselimo, Nejtane. Da iziđemo i počnemo da vodimo normalan život."
     "Ovo... možda nije baš najbolje vreme za to."
     "Stvari će se popraviti."
     "Ne mislim na ekonomiju."
     "Na šta onda?" Tišina. "Nejtane?"
     "Ne želim da te uznemirim..."
     "Ali?"
     "Verovatno nije ništa..."
     "Hoćeš li već jednom da izrekneš to što imaš da mi kažeš, pobogu?"
     "Reć je o Tomi-Reju."
     "On je mrtav, Grilo."
     "Znam da je to ono što smo pretpostavili..."
     Hui spusti glas do besnog šapata. "Šta to, do đavola, pokušavaš da mi kažeš?"
     "Nismo baš načisto."
     "Mi?"
     "Tesla i ja."
     "Mislio sam da je ona nestala."
     "Jeste na izvesno vreme. Sada je na putu za Oregon..."
     "Nastavi."
     "Kaže da je tvoj otac tamo." Hui samo što mu nije zalupio slušalicu. "Znam kako ovo zvuči..." brzo reče Grilo.
     "Zvuči kao veliko sranje, eto kako zvuči", reče Hui.
     "Ni ja nisam bio spreman da u to poverujem. Ali ovo su čudna vremena, Hui."
     "Ne, za nas nisu", odvrati Hui. "Onda su jebeno protraćena, važi? Traćimo naše jebene živote čekajući da nam neko kaže nešto što ima smisla i sve što možeš da uradiš..." Više nije šaputao, vikao je, "sve što možeš da uradiš jeste da mi kažeš da moj otac - koji je mrtav, Grilo, on je mrtav - luta po Oregonu, a Tomi-Rej..." Čuo je iza sebe Džo-Bet koja je zajecala. "Sranje!" reče on. "Ne mešaj nam se ubuduće u živote, Grilo. I reci D'Amuru da to i za njega vredi, važi? Dosta nam je tih gluposti!" Zalupio je slušalicu i okrenuo se da pogleda Džo-Bet. Stajala je u dovratku, sa tužnim izrazom lica koji je ovih dana tako često viđao. "Za koga nas oni, do đavola, smatraju?" reče on, prekrivši oči šakama. Pekle su ga.
     "Rekao si Tomi-Rej."
     "To je bila samo..."
     "Šta je rekao za Tomi-Reja?"
     "Sranje. Obično sranje. Grilo je pravi seronja." Podigao je pogled prema njoj. "Nije to ništa, mila", reče on.
     "Hoću da znam šta ti je Grilo kazao", reče tvrdoglavo Džo-Bet.
     Podozrevao je da bi više brinula ako joj ne kaže. Tako da joj je u kratkim crtama preneo ono što mu je Grilo saopštio.
     "I to je sve?" upita ga ona kada je završio.
     "Tako je", reče on. "Rekoh ti da nije ništa." Ona klimnu, slegnu ramenima i okrenu se od njega. "Sve će se promeniti, mila", reče on. "Kunem se."
     Želeo je da ustane i ode do nje. Da je zagrli i ljulja u naručju dok mu se ne opusti na grudima. U prošlosti su toliko puta završili prepleteni posle izmenjenih grubih reči. Ali to se više nije dešavalo. Kada mu je sada okrenula leđa, nije se ni pomerio, plašeći se da bi ga odbila. Nije znao zašto niti gde je ta sumnja nastala - da li je u njenim očima video neki tanani znak koji mu je govorio da se drži na odstojanju? - bio je suviše jak da bi ga prenebregao; ili je možda on bio suviše slab.
     "Sve je tako sjebano", promrmlja on sebi u bradu i ponovo šakama prekri lice.
     Grilove reči kružile su u tami.
     Ovo su čudna vremena...
     Hui je odbio da to malopre prihvati, ali to je bilo tačno. Bez obzira na to da li je Flečer u Oregonu ili ne, bez obzira na to da li je Tomi-Rej živ ili ne, kada muškarac ne može da zagrli ženu, onda je zaista nastupilo neko čudno vreme.

     Pre nego što je nastavio da radi na kolima, uputio se gore da obiđe Ejmi. Poslednjih nekoliko dana bila je bolesna - već prvog leta koje je provodila na ovoj planeti prehladila se - i sva iscrpljena ležala je u kolevci, ispruženih ruku, glave okrenute na jednu stranu. Izvadio je papirnatu maramicu iz kutije pored kreveta i obrisao joj malo pljuvačke sa brade, tako nežno da je nije mogao probuditi. Ali negde u snu, ona je znala da joj je tata tu, ili je on bar tako verovao. Jedva primetan osmeh pojavio se na njenim povijenim usnama, a na obrazima joj se ukazaše jamice.
     Oslonio se o ogradicu kolevke i zagledao se u nju s nepatvorenim blaženstvom. Očinstvo je došlo neočekivano - mada su mnogo puta razgovarali o deci, ipak su odlučili da sačekaju dok im se situacija ne poboljša - ali ni trenutak nije zažalio zbog slučajnosti koja je donela Ejmi u njihove živote. Ona je bila dar; jednostavan znak dobrote u Stvaranju. Sva magija na svetu, bilo da ju je držao njegov otac, ili Džaf, ili neka od tajnih moći o kojima je D'Amur pričao - nisu vredele ni pišljiva boba kada se ima u vidu ovo jednostavno čudo.
     To malo vremena što je proveo sa svojom uspavanom lepoticom potpuno ga je osvežilo. Kada je ponovo izišao na vrelinu, problem pokvarenih kola izgledao mu je beznačajan i on se odlučno bacio na njegovo rešavanje.
     Posle nekoliko minuta rada počeo je da se diže laki povetarac; hladni naleti naspram oznojenog lica. Vetar je mirisao na zelenilo koje se nalazilo sa druge strane ovih sivih ulica. Uskoro će tamo pobeći, pomisli on, i život će biti lep.

     Džo-Bet je stajala u kuhinji i seckala šargarepu, a onda je zastala da posmatra vetar koji je počeo da povija neodržavani gustiš koji je gušio dvorište; setila se jednog drugog dvorišta jedne druge godine, i čula glas Tomi-Reja kako je doziva iz prošlosti. Te je noći u Grovu bilo mračno, ali sećala se da su stvari bile neobično svetlucave: prašina, drveće, živahne zvezde, sve je bilo puno značenja.
     "Džo-Bet!" vikao je Tomi-Rej, "Nešto divno!"
     "Šta?" upitala je ona.
     "Napolju. Pođi sa mnom."
     U početku mu se opirala. Tomi-Rej je znao ponekad da bude divlji i plašila se načina na koji se tresao.
     "Neću učiniti ništa što bi moglo da te povredi", rekao je on. "I ti to znaš."
     Znala je. Iako je bio nepredvidljiv, prema njoj je uvek iskazivao samo ljubav.
     "Mi zajedno osećamo stvari", rekao joj je. To je bilo tačno; od samog početka delili su ista osećanja. "Dođi, onda", rekao je on uzevši je za šaku.
     I otišla je, preko dvorišta do mesta gde se drveće lelujalo naspram vatrenog kola neba. U glavi je začula neki šaputavi glas, glas koji je čekala da čuje sedamnaest godina, a da toga i nije bila svesna.
     Džo-Bet izustio je glas. Ja sam Džaf. Tvoj otac.
     A onda se pojavio, izišao je između drveća, i ona se setila da je izgledao poput slike iz mamine Biblije. Prorok iz 'Starog zaveta', sa bradom, pravi. Nema sumnje da je bio mudar, na svoj užasan način. Nema sumnje da sada ne bi živela u grobu, udišući vazduh tek sitnim udisajima iz straha da ne uništi i ono malo razuma koji joj je ostao, da je tada bila u stanju da razgovara s njim i da uči od njega.
     Ali razdvojili su ih, isto onako kao što su je odvojili od Tomi-Reja, i pala je u ruke neprijatelju.
     Bio je dobar čovek, taj neprijatelj, taj Hui Kac; dobar čovek, pun ljubavi. Kada su prvi put vodili ljubav, oboje su sanjali Suštinu, što je značilo da je on bio ljubav njenog života. Neće naći boljeg. Ali postojale su naklonosti koje su zadirale dublje od pronađene ljubavi. Postojale su moći koje oblikuju dušu pre nego što se uopšte rodi, i one se ne mogu poreći. Koliko god neprijatelj bio pun ljubavi, i bez obzira na to koliko bio dobar, on će zauvek ostati neprijatelj.
     U početku to nije shvatala. Pretpostavila je da će neprijatnost nestati kada izblede traume iz Grova, i navikla se na novu normalnost. Ali umesto toga samo je rasla. Počela je da sanja Tomi-Reja, svetlost kako teče preko njegovog zlatnog lica poput sirupa. Ponekad, usred popodneva, kada je bila najumornija, činilo joj se da čuje oca kako joj se obraća, i ona bi mu postavila jedva čujno pitanje koje mu je postavila u maminom stražnjem dvorištu.
     "Šta ćeš sada ovde? Posle sveg tog vremena?"
     "Priđi bliže", rekao bi, "reći ću ti..."
     Ali nije znala kako da mu priđe bliže, kako da pređe provaliju smrti i vreme koje je ležalo između njih.
     A onda, niotkuda, nada. Ponekad se sećala kako joj je došla krajnje jasno, i tih dana morala bi da se krije od Huija; kako ne bi pročitao saznanje sa njenog lica. U drugim prilikama - kao sada - kada je znala da mu je teško i kada mu se njeno srce otvaralo kao u početku, sećanje je postajalo nejasno. Misli joj nisu bile usredsređene, i ona bi provodila sate zureći kroz prozor, ili u nebo, pokušavajući da uhvati neku varljivu mogućnost.
     Nije važno, govorila je sebi. Vratiće se. U međuvremenu, seckaće šargarepu, prati sudove, brinuti se o bebi i...
     Vetar je naneo neki otpadak na staklo prozora i na trenutak ga za njega prikovao, tako da je lupkao poput jednokrile ptice. Zatim ga je drugi nalet odneo.
     Uskoro će otići, sa istom lakoćom. To je bio deo obećanja. Biće odneta odavde, do mesta gde su tajne, koje joj njen otac umalo nije rekao, čekale da budu prošaputane, i gde je njen voljeni neprijatelj nikada neće pronaći.









VIII
     1.
     Evervil je tog četvrtka ujutro rano ustao, iako je prethodne noći otišao na spavanje kasnije nego obično. Trebalo je okačiti barjake, uglancati prozore, pokositi travu i oprati ulice. Danas niko nije lenčario.
     U Privrednoj komori, Doroti Balard je šizela zbog oblaka koji su se navukli preko noći. Prognozer vremena obećao je sunce, sunce, sunce, a već je bilo jedanaest i dvadeset dva i ona do sada nije videla ni tračak sunca. Prikrivši nervozu vlastitim zračenjem, bacila se na posao koji je trebalo obaviti toga dana, organizovanje rasturanja festivalskih brošura, koje su stigle toga jutra, do svih mesta sa spiska na kojima je uvek trebalo da ih ima. Doroti je bila veliki pobornik spiskova. Bez njih, sve bi se pretvorilo u haos.

     Nešto pre podneva, na raskrsnici ulice Vitijer i glavne, Frenk Karlsen naleteo je otpozadi svojim karavanom na kamion koji je stajao, tako da je usled tog sudara saobraćaj u glavnoj ulici zaustavljen na skoro jedan sat. Karlsen je odveden u policijsku stanicu, gde je priznao da je počeo da slavi malo prerano ove godine; svega nerkoliko boca piva da uđe u štos. Nije pričinio neku veću štetu kamionu, tako da ga je Ed Olson, koji ga je priveo, pustio uz blagi prekor. "Menjam zakon zbog tebe, Frenk", rekao je Karlsenu, "i zato ostani trezan da ne bih ispao magarac."
     U dvanaest i petnaest saobraćaj se ponovo normalno odvijao glavnom ulicom, a u to vreme je i Doroti pogledala kroz prozor kancelarije i videla da se oblaci proređuju, a sunce polako pomalja.

     2.
     Ervin je krenuo prema potoku nešto posle deset; zastao je kod Kiti da pojede palačinke sa jabukama i popije kafu kako bi se okrepio. Bosli je bio u uobičajenoj razdraganosti, što je ponekad Ervinu smetalo, ali ga je danas jednostavno zabavljalo.
     Utolivši glad, Ervin se uputio ka potoku; kola je parkirao ispred masonske lože u Prvoj ulici i odatle je nastavio pešice. Bilo mu je drago što je navukao nepropustive čizme i stari džemper. Topli poslednji dani leta i kiše koje su padale pre otprilike nedelju dana omogućili su da gustiš bude bujniji no ikad, i dok je stigao do potoka imao je ogrebotine po obrazima, licu i šakama i dovoljno grančica na džemperu da potpali malu vatru.
     Tokom vekova, potok je izdubio sebi duboki jarak kojim je tekao, a nad njegovu plitku, brzu vodu nadnosile su se pretpotopne paprati. Nije dolazio ovamo šest ili sedam godina, i ponovo se iznenadio što se oseća kao da je daleko od sveta. Iako se glavna ulica nalazila na samo tri četvrt milje iza njega zujanje mušica oko njegove glave bilo je jače od saobraćajne buke, dok se ispred njega, sa druge strane potoka, gusto pošumljena padina uzdizala prema Visovima koji su bili goletni i, kako je pretpostavljao, bez ijednog živog stvora. Bio je sam, i to nipošto nije bilo neprijatno osećanje. Polako se dao u potragu za kućom pored potoka, prepustivši se za to vreme razmišljanju o svojoj budućnosti.

     3.
     Džo je pozvao Fib kod doktora usred jutra i upitao da li bi mogla da se nađe s njim za vreme ručka umesto po podne. Upozorila ga je da će moći svega nekoliko minuta da provedu zajedno; od kancelarije do kuće i nazad bilo joj je potrebno deset minuta. Verovatno i duže, pošto su ulice sada bile tako zakrčene. Mislio je i na to. Dođi u stan, predložio je, do njega ti treba svega nekoliko minuta. Rekla mu je da će doći. Očekuj me odmah posle pola jedan, kazala mu je.
     "Čekaću", rekao je, a nju prođoše žmarci od vreline njegovog glasa.
     Ostatak jutra provela je sa malim osmehom na licu, a u dvanaest i dvadeset osam je izišla. Bila je kod njega u stanu samo dva puta pre toga, jednom kada je Morton imao grip i ostao u krevetu, i jednom dok je bio na odmoru. Bilo je rizičnije nego da se nalaze u kući, jer nije bilo načina da uđe u kuću, a da je ne vide. Naočito danas kada se unaokolo muvalo toliko ljudi. Bilo joj je svejedno. Parkirala je kola na ulici ispred same zgrade i prkosno krenula uz bočne stepenice, koje su vodile do Džoovih ulaznih vrata, gotovo se nadajući da će je neko videti.
     Jedva da je zglavcima prstiju dodirnula vrata, a ona su se već otvorila. Na sebi je imao samo šorts i strašno se znojio.
     "Ventilator se pokvario", reče on, povukavši je brzo unutra. "Ali tebi ne smeta znoj, je li tako?"
     Stan je bio u neredu, kao i obično, i u njemu je bilo vrelo kao u pećnici. Napravio joj je mesta na sofi, ali umesto da sedne, sledila ga je u kuhinju gde joj je sipao čašu ledene vode. Tu su i ostali; kroz prozor je dopirala ulična buka.
     "Nešto sam razmišljao", reče on. "Što pre raščistimo ovo, to bolje."
     "Idem kod advokata u ponedeljak."
     Razvukao je usta u osmeh. "Dobra devojčica." Spustio joj je ruke na ramena, spojivši šake iza njene glave. "Želiš li da pođem s tobom?"
     "Ne. Sama ću."
     "Posle toga ćemo jednostavno otići odavde. Što je dalje moguće."
     "Gde god želiš."
     "Negde gde je toplo", reče on. "Volim kada je toplo."
     "Odgovara mi", reče ona. Spustila mu je palac na obraz i protrljala ga. "Boja", reče ona.
     "Poljubac", uzvrati on.
     "Moramo da razgovaramo."
     "Razgovaraćemo dok se tucamo."
     "Džo..."
     "Važi, tucaćemo se dok razgovaramo, šta misliš o tome?" Prišao joj je malo bliže. "Suviše je vruće da kažeš ne." Znoj joj se slivao između grudi. Bila je gotovo omamljena od vrućine."
     "Da?" upita on.
     "Da", odvrati ona, i ostade da stoji, dok joj se u glavi vrtelo, a on je izlagao vazduhu, dugme po dugme, kopču po kopču.

     4.
     Ervin je prvo sledio potok nizvodno, razmišljajući o tome kako je veća verovatnoća da se kuća nalazila na ravnijem terenu nego na neravnim delovima podnožja Visova. Otkrio je da ili je on pogrešio u toj pretpostavci ili je taj deo Mek Fersonove ispovesti bio lažan. Posle jednog sata odustao je da sledi potok jugoistočno i okrenuo se, prateći vlastite tragove, do mesta sa koga je krenuo. Tamo se zadržao nekoliko minuta da popuši cigaretu i smisli šta mu sada valja činiti. Još najmanje sat i po neće osetiti glad zahvaljujući Boslijevim palačinkama, ali bio je prilično žedan posle pentranja preko gromada i probijanja kroz gustiš. Možda bi trebalo da napravi pauzu. Vrati se do Kiti i popije šolju kafe; a potom da osvežen nastavi potragu. Posle nekoliko minuta, odlučio je da se odrekne pauze i nastavi potragu. Pošto pronađe kuću, kafa će ionako imati bolji ukus.
     Međutim, zemljište je vrlo brzo postalo problematičnije kada je krenuo uzvodno, i posle četvrt sata napornog probijanja kroz gusto rastinje, šake su mu bile zelene od mahovine, kolena odrana usled klizanja po kamenju, i uopšte je bio spreman da odustane. Zastao je da skine džemper - u kome se sada kuvao - i kada je provukao glavu, ugledao je neki tajanstveni oblik među drvećem ispred sebe. Krenuo je prema njemu, izvlačeći ruke iz džempera u hodu i počevši da ispušta tihe zvuke zadovoljstva što se više približavao.
     "Oh... oh... to je to! To je to!"
     Bila je tu, pravo ispred njega. Vatra i trulež pojeli su većinu dasaka, ali kostur i dimnjak od cigala još su stajali.
     Okačio je džemper o granu i nastavio da se probija kroz gustiš dok nije stigao do pročelja kuće; doduše, jedva da je zasluživala da se tako nazove - pre bi se moglo reći da je posredi brvnara - i zakoračio preko praga.
     Naišao je na nekoliko bednih znakova života kojim se nekada tu živelo: delovi ugljenisanog nameštaja, komad istrulelog tepiha, delići nekoliko tanjira, izubijano vedro. Prizor je bio jadan, razume se, ali Ervin je bio oduševljen. Više uopšte nije sumnjao da je Mek Fersonovo priznanje bilo u suštini istinito. Imao je dovoljno dokaza da obznani ono što je doznao, bez bojazni da će mu neko protivurečiti. Sada je trebalo samo da smisli kako da najviše izvuče iz onoga što će objaviti.
     Kleknuo je i izvukao krhotinu nekog zemljanog suda između isprepletenog rastinja, i prvi put osetio nelagodnost. Nije verovao u duhove - mrtvi su bili mrtvi, i ostajali su mrtvi - ali ga je ipak izjedao muk koji je vladao oko njega. Bilo je vreme da se vrati; vreme da popije onu kafu, a možda i da se počasti parčetom kolača sa šargarepom.
     Čisteći prašinu sa krhotine tanjira, ustao je. U tom trenutku ugledao je neku kretnju među drvećem sa druge strane potoka. Pogledao je u tom pravcu i osetio mučninu u stomaku. Neko je tamo stajao, posmatrao ga. Krhotina tanjira iskliznula mu je između prstiju. Nakostrešio se.
     Senke među borovima bile su suviše guste da bi mogao jasnije da razazna posmatračevu pojavu, ali bilo je jasno da nije nikakav stoper. Na sebi je imao nešto tamno i debelo, nalik na halju, lice mu je bilo napola skriveno povećom bradom, a blede šake držao je spojene ispred sebe.
     Nagnuo je glavu u Ervinovom pravcu, kao da kaže: 'Vidim da me vidiš.' Zatim je podigao levu šaku i pozvao Ervina da mu priđe. Između njih se, razume se, nalazio potok, skromni usek koji je sebi izdubio, a koji je bio dublji ovde, bliže izvoru, nego niže dole. Predstavljalo je dovoljnu zaštitu ako se pokaže da je stranac ludak, tako da se Ervin osećao bezbedan da posluša čoveka i priđe malo bliže.
     Kada je stigao do obale, koja se strmo spuštala nekih četiri ili pet stopa, čovek je progovorio. Glas mu je bio tih, ali se čuo i pored žubora vode.
     "Kakvo je ovo mesto?" upita on.
     "Ovo je Ungerov potok."
     "Mislio sam na varoš."
     "Nije to varoš, već grad. Zove se Evervil."
     "Evervil..."
     "Jeste li se izgubili?"
     Čovek poče da se spušta niz nagib između drveća. Bio je bos, vide Ervin, i sa svakim korakom koji je napravio bivalo je sve očiglednije da na sebi ima zaista čudnu odeću, kao i da su mu crte lica podjednako čudne. Kao što je Ervin i pretpostavio, na sebi je zaista imao halje, tako tamnoplave da su bile gotovo crne. Što se tiče njegovog lica, predstavljalo je neku čudnu mešavinu strogoće i nonšalantnosti: obrve isprepletene, oči žive, usta tanka, ali razvučena u kakav-takav osmeh.
     "Mislio sam da sam se izgubio", reče on, "ali vidim da nisam. Kako se zoveš?"
     "Ervin Tutaker."
     "Ervine, moram da te zamolim za uslugu."
     "Prvo mi reci ko si ti."
     "Oh, svakako." Stranac je sada već bio na naspramnoj obali i raširio je ruke prema Ervinu. "Zovem se", reče on, "Ričard Vesli Flečer. Dolazim da te spasem banalnosti."

     5.
     "Džo. Neko se penje stepenicama."
     Odlepio je usne od njenih grudi i oslušnuo. Napolju, na ulici, drala su se deca, a u stanu ispod njegovog svirao je radio. Ali nisu se čuli nikakvi koraci, nikakvo škripanje. Nastavio je da joj liže bradavicu.
     "Kunem se", prošaputa ona, okrenuvši pogled prema vratima.
     "Važi", reče on, dohvativši šorts sa poda i navukavši ga, pri čemu je morao da pritisne svoj uvek nabrekli ud uz stomak.
     Ona pređe prstima preko grudi koje je on tako savesno lizao, a zatim povuče bradavicu držeći je srednjim prstem i palcem.
     "Daj da vidim šta imaš, mala", reče on, osvrnuvši se na vratima.
     Pustila je da joj jedna noga padne sa sofe po kojoj se prućila i malo je izdigla bokove. Zagledao joj se među noge.
     "Oh, mala."
     "Dopada ti se?" prošaputa ona.
     "Videćeš koliko mi se dopada."
     Umalo ga nije pozvala da joj se smesta vrati, ali pre nego što je uspela, već je bio izišao u hodnik. Pogledala je svoje telo, uhvativši višak oko struka. Rekao je da mu se dopada ovakva kakva jeste; ali nije se dopadala samoj sebi. Zaklela se da će da skine dvadeset funti, dvadeset funti pre Dana zahvlanosti. To je bilo...
     "Crnčugo!" čula je Mortona kako urla. Vrata su lupila o zid. Džo se zateturao niz hodnik, držeći se za goli stomak.
     Uhvatila se za naslon sofe, ne bi li se pridigla, ali pre nego što je uspela, Morton je već stajao na vratima, zagledavši se u isto mesto u koje je i Džo zurio samo nekoliko trenutaka ranije, sa izrazom gađenja na licu.
     "Pobogu!" povika on. "Pobogu, pogledaj se samo!" Krenuo je ka njoj preko sobe, ispruženih ruku. Zgrabio joj je raskrečene noge i povukao je sa sofe sa takvom žestinom da je vrisnula.
     "Nemoj!"
     Međutim, on više ništa nije čuo. Nikada ranije nije videla takav izraz na njegovom licu: iskezio je zube, usne su mu bile prošarane, vene iskočile, znoj liptao, a oči je iskolačio. Nije bio crven, uprkos naporu: imao je boju osobe koja se upravo sprema da povraća ili da se onesvesti.
     Sagnuo se i naterao je da se pridigne na kolena.
     "Ti jebena kurvo!" vikao je, šamarajući je. "Da li mu se dopada?" Ovog puta pljusnuo ju je po grudima, s jedne, pa sa druge strane. "Kladim se da mu se dopada!" Pojačao je udarce, s obe strane, osetila je bockanje. "Kladim se da ti sisa te tvoje jebene sise!"
     Pokušala je da se pokrije, ali on je upravo hvatao zalet.
     "Lepe sise!" Udarao ju je i udarao, tako da su joj suze potekle. "Lepe sise! Lepe, lepe sise!"
     Nije videla kada je Džo ustao, bile je suviše zauzeta moljakajući Mortona da je pusti. Ali on se iznenada stvorio tu, zgrabio je njenog mučitelja za kragnu i odbacio ga preko sobe. Morton je bio dobra tri do četiri inča viši, i gotovo pedeset funti teži, ali Džo se stvorio pored njega u trenu, prilepivši ga pesnicama uza zid.
     Brišući suze iz očiju, Fib je posegnula za nekim delovima odeće da prikrije svoju nagost. Dok je to radila, Morton - kome je iz nosa liptala krv - urliknu i ponovo nasrnu napred, zaletevši se svom svojom težinom na Džoa, tako da su obojica poletela preko sobe. Džo se strmoglavio na televizor koji je sleteo sa niskog stočića na kome je stajao, a Džo je poleteo zajedno s njim, dok je sto zakrckao pod njim. Morton je pao povrh njega, ali se pridigao već u narednom trenutku, uzvrativši šutiranjem na Džoove udarce šakama. Udarci su bili usmereni između Džoovih nogu, i pet-šest puta pogodili su cilj, dok je Džo ležao sklupčan i ošamućen na krhotinama i staklu.
     Zaboravivši na svoje pokušaje da se upristoji, Fib ustade i pokuša da odvuče Mortona od njega, ali joj on šakom prekri lice, štipajući je za obraze.
     "Čekaj svoj red!" reče on, dobujući po Džoovim preponama. "Sa'ću ja."
     Zatim ju je odgurnuo, gotovo nonšalantno, kako bi mogao da se usredsredi na okrutno iživljavanje nad Džoom.
     Pogledala je Džoa - njegovo telo ispruženo preko krhotina, krvavu mrlju koja se širila po njegovom šortsu - i shvatila pomalo ošamućeno da Morton neće prestati dok Džo ne bude mrtav.
     Morala je nešto da učini, bilo šta. Osvrnula se po sobi, tražeći bilo kakvo oružje, ali nije bilo ničeg što je mogla da podigne, a čime bi uspela da obori Mortona. U očajanju je odjurila u kuhinju, slušajući dok je trčala užasne, potmule udarce čizme o telo, i Džoovo ječanje, sve slabije iz časa u čas.
     Stala je da otvara jednu ladicu za drugom, tražeći kakav nož za meso ili hleb; nešto čime bi mogla da pripreti Mortonu. Ali našla je samo gomilu iskrivljenog pribora za jelo.
     "Sjeban si, crnčugo..." govorio je Morton. Džoovo ječanje potpuno je prestalo.
     U očajanju je zgrabila običan nož i viljušku i trčećim korakom se vratila u dnevnu sobu, baš u času kada se Morton sagao da skine Džou šorts i pogleda svoje remek-delo. Odvratna prisnost tog čina samo je podbola njen bes, i ona se bacila na Mortona sa podignutim oružjem. Okrenuo se u tom trenutku i više slučajno nego namerno izbio joj nož iz ruke. Viljuška je, međutim, pronašla cilj; njen nalet bio je dovoljan da mu je zabije u gornji deo prsa.
     Pogledao je viljušku, više zbunjen nego što je osećao bol, a zatim ju je udario nadlanicom tako da je odletela zateturavši se prema vratima. Iz rane je curela krv, ali on nije gubio vreme na to da izvuče viljušku.
     "Ti, jebena kučko!" reče on, krenuvši na nju poput kamiona bez vozača.
     Povukla se u hodnik. Ulazna vrata bila su i dalje otvorena. Ako pojuri, mogla bi još da mu umakne. Ali to bi značilo da ostavi Džoa ovde dok ona ne nađe nekoga da joj pomogne, a sam Bog je znao šta bi Morton mogao u međuvremenu da mu uradi.
     "Stani", reče joj on, a glas mu je sada već postao bolno rapav. "Sama si ovo tražila." Gotovo da je zvučao razumno. "Znaš da si ovo sama tražila."
     Pogledala je duž uskog hodnika prema kupatilu, i kada se stuštio prema njoj proletela je kroz vrata, okrenuvši se da ih zatvori pre nego što stigne do nje. Prekasno. Gurnuo je ruku kroz prorez; ščepao ju je za kosu. Oslonila se svom svojom težinom o vrata, prignječivši mu ruku. Ovog puta je vrisnuo i stao da bljuje psovke, režeći od bola. Počeo je da gura vrata, istovremeno izvlačeći ruku i poturivši stopalo u prorez kada je ovaj postao dovoljno širok.
     Bila je bosonoga i klizala se po pločicama; predstavljalo je pitanje trenutka kada će otvoriti vrata. A onda će je ubiti, bila je ubeđena u to. Počela je da vrišti iz petnih žila, a buka koju je stvarala ispunila je celo sićušno kupatilo. Ako neko ne dođe vrlo brzo, biće prekasno.
     Sada se već i njegovo lice pojavilo u otvoru, bledo i znojavo poput pločica.
     "Otvori!" reče on, još jače gurnuvši. "To bar znaš da radiš." Nalegavši još jednom na vrata, uspeo je širom da ih otvori. Nije imala kuda da pobegne i on je to znao. Stajao je na vratima, krvareći i dahćući, odmeravajući je pogledom.
     "Ti si kurva", reče on. "Debela, jebena kurva. Otkinuću ti te tvoje jebene sise."
     "Hej!" povika Džo.
     Morton pogleda niz hodnik. Džo se bio pridigao i pridržavao se o vrata dnevne sobe.
     "Još nisi mrtav?" upita Morton i krenu nazad prema Džou.
     Do kraja života, Fib neće moći da shvati šta se tačno potom dogodilo. Krenula je za Mortonom da ga zadrži, ili bar da ga dovoljno dugo zadrži da Džo može da stigne do ulaznih vrata - u to je bila sigurna - ali kada ga je zgrabila za rame, Džo mu se isprečio na putu ili se tamo našao jer se okliznuo. Možda je udario Mortona; možda se Morton sapleo, onako oslabljen usled gubitka krvi; možda je njena težina bila dovoljna da ga obori. Šta god da je bilo posredi, on je pao napred, usprevši čak i u tom trenutku da zgrabi Džoa. Kada je udario o tle začuo se zvuk kao da je nešto puklo, što je bilo propraćeno Mortonovim jecajem. Nije više ustao. Noge su mu se trenutak grčile. Potom je ostao nepokretno da leži.
     "Oh... moj... Bože..." izusti Džo i, okrenuvši se od Fib, stade žestoko da povraća.
     I dalje se plašeći da bi Morton mogao ponovo da ustane, obazrivo mu je prišla. Iz grudi mu je curela krv. Viljuška! Zaboravila je na viljušku!
     Preokrenula ga je. Još je disao, ali isprekidano, tresući se od glave do pete. A viljuška je pukla napola. Deo od možda tri inča, ostao mu je u grudima.
     Džo je počeo da se pridiže, otirući usta nadlanicom.
     "Moramo pozvati doktora", reče on i nestade u dnevnoj sobi.
     Fib krenu za njim. "Stani, stani", reče ona. "Šta ćemo mu reći?"
     "Istinu", odvrati on. Izvukao je telefon iz novonastalog krša. Bio je iščupan iz zida. Praveći grimase pri svakom pokretu, zastao je da ga ponovo uključi, dok je Fib navlačila donji veš. "Zatvoriće me zbog ovoga, mala."
     "To je bio nesrećni slučaj", reče ona.
     On odmahnu glavom. "Ne ide to tako", nastavi on. "Već sam bio u nevolji."
     "Kako to misliš?"
     "Imam dosje", reče on. "Nameravao sam da ti kažem..."
     "Baš me briga", odvrati ona.
     "Ali trebalo bi da te je briga", odbrusi on, "jer to sve zajebe." Pronašao je kraj gajtana, ali je ovaj bio sav u golim žicama. "Ne valja", reče on, bacivši telefon među krhotine nameštaja. Zatim se pridigao, dok su mu suze ispunjavale oči. "Tako mi je žao...", reče on, "tako mi je... žao."
     "Biće bolje da pođeš", reče ona.
     "Ne."
     "Mogu da se pobrinem za Mortona. Ti samo idi." Navukla je suknju, i upravo je zakopčavala bluzu. "Sve ću objasniti, za njega će se pobrinuti, a onda ćemo jednostavno otići zajedno." Znala je da to što priča nije baš logično, ali nije umela bolje. "Ozbiljno to mislim", reče ona. "Obuci se i idi!"
     Vratila se do vrata. Morton je sada nešto mrmljao, što je samo pojačalo grčenje: skarednosti pomešane sa glupostima, nalik na bebino trabunjanje, osim što mu je između usana curela krv umesto mleka i pljuvačke.
     "S njim će biti sve u redu", rekla je Džou koji je i dalje sav očajan stajao nasred uništene sobe. "Hoćeš li već jednom, molim te, otići. Sa mnom će biti sve u redu."
     Zatim je izišla na sunce i krenula niz stepenice. Deca su prestala da se igraju na ulici i posmatrala su sa naspramnog pločnika.
     "U šta zijate?" dobaci im ona tonom kojim je dočekivala one što su kasnili kod doktora. Cela skupina se u trenu razbežala, a ona je pohitala ka telefonu na uglu ulice, ne usuđujući se da se osvrne kako ne bi možda videla Džoa koji odlazi.









IX
     1.
     "Kladim se da ste mislili da je ovo tihi gradić, je li tako?" primeti Vil Hemrik, gurajući drugu čašu brendija prema svojoj mušteriji u neupadljivom odelu.
     "Zar nije?" odvrati pitanjem momak.
     Oko njega si širio miris novca, pomisli Vil; lakoća koja se javlja samo onda kada ljudi imaju dolare u džepovima. Srećom, potrošio ih je nekoliko na brendije pre nego što je krenuo dalje.
     "Došlo je do nekog krvoprolića na drugom kraju grada po podne."
     "Zaista?"
     "Momak koji dolazi ovamo svakog dana, Morton Kob, i sedi za stolom pored zida, onim tamo", pokaza Vil, "prebačen je u bolnicu sa viljuškom zabodenom u srce."
     "Viljuškom?" ponovi čovek, čupkajući svoje savršene brkove.
     "To sam kazao, rekao sam viljuška, upravo tako, viljuška, rekoh. Krupan čovek."
     "Hmmm", izusti čovek, gurnuvši ponovo čašu u Vilovom pravcu.
     "Još jednu?"
     "Zašto da ne? Trebalo bi da proslavimo."
     "Šta da proslavimo?"
     "Može li krvoproliće?" odvrati tip. To se Vilu učinilo neukusno, što mora da se odrazilo na njegovom dugačkom, tužnom licu, jer je mušterija kazala: "Izvinite. Nisam dobro razumeo. Da li je taj Kob vaš prijatelj?"
     "Ne bi se moglo reči."
     "Znači, taj napad na njegov život od strane njegove žene ili njenog ljubavnika, njenog crnog ljubavnika..."
     "Čuli ste."
     "Svakako da sam čuo. Taj krvavi, nečuveni čin zaista je nešto u čemu bi se trebalo... naslađivati, zar ne?" Otpio je brendi. "Zar ne?"
     Vil mu nije odgovorio. Ovaj tip ga je pomalo plašio, istinu govoreći.
     "Jesam li vas uvredio?" upitao je Vila.
     "Ne."
     "Vi ste profesionalni šanker, jesam li u pravu?"
     "Ja sam vlasnik ovog mesta", reče Vil.
     "Još bolje. Vidite, čovek kao vi nalazi se na veoma uticajnom mestu. Ovde se okupljaju ljudi, a kada se ljudi okupe, šta rade?"
     Vil slegnu ramenima.
     "Pričaju priče", stigao je odgovor.
     "Ja zaista ne..."
     "Molim vas, gospodine..."
     "Hemrik."
     "Gospodine Hemrik, bio sam po barovima širom sveta - Šangaj, Petrograd, Konstatinopolj - a veliki barovi, oni koji ulaze u legendu, imaju nešto zajedničko, a to nije savršena votka martini. To je tip poput vas. Sejač."
     "Šta?"
     "Onaj koji seje seme."
     "Pogrešno ste me razumeli, gospodine", primeti Vil uz blagi osmeh. "Vi tražite Daga Kenija koji radi u prodavnici kolonijalne robe."
     Ispijač brendija se nije potrudio da se nasmeje. "Lično se", reče on, "nadam da će Morton Kob umreti. Priča bi tada bila mnogo bolja." Vil napući usne. "Hajde, priznajte", reče čovek, nagnuvši se napred, "ako Morton Kob umre od rane na grudima nanete viljuškom, zar priča onda neće biti mnogo bolja, i moći ćete da je prepričavate?"
     "Ovaj..." poče Vil, "pretpostavljam da bi možda bila."
     "Eto, vidite. I nije bilo naročito teško, je li tako?" Mušterija iskapi čašu. "Koliko vam dugujem?"
     "Devet dolara."
     Čovek izvadi novčanik od aligatorske kože i iz njega izvuče ne jednu već dve šuškave novčanice od po deset dolara. Spustio ih je na šank. "Zadržite kusur", reče on. "Mogu ponovo da navratim, da vidim imate li kakvih sočnih pojedinosti o toj stvari sa Kobom. Dubina rane, veličina ljubavnikovog aparata - takve stvari." Ispijač brendija žmirnu. "Nemojte mi reći da vam to nije palo na pamet. Ako postoji išta što jedan dobar sejač zna, onda je to da se računa svaka pojedinost. Naročito one za koje niko neće da prizna da ga zanimaju. Ispričaj im bestidnosti i voleće te zbog toga." Na ovo se nasmejao, a smeh mu je bio muzikalan kao i glas. "Govorim", reče on, "kao čovek koji je bio i te kako voljen."
     Rekavši to, otišao je; ostavio je Vila da zuri u dvadeset dolara, ne znajući da li da bude zahvalan zbog čovekove velikodušnosti ili da spali novčanice u najbližoj pepeljari.

     2.
     Fib je zurila u lice na jastuku i mislila: Morton ima više čekinja od kakvog psa. Virile su mu iz nosa; iz ušiju; štrčale su mu iz obrva i ispod brade gde ih nije obrijao.
     Da li sam ga volela pre nego što je dobio čekinje? zapitala se. Zatim: Da li sam ga ikada volela?
     Misli su joj bile nekako čudno daleke, što je pripisivala sredstvima za smirenje koja su joj dali pre nekoliko časova. Bez njih, sumnjala je da bi uspela da pregrmi poniženja i ispitivanja, a da ne padne u nesvest. Pregledali su je (grudi su joj bile u modricama, a lice naduveno, ali nije zadobila neke ozbiljnije povrede; Džed Gilholi, šef policije u Evervilu, ispitivao ju je o njenom odnosu sa Džoom (ko je on bio; zašto je to uradila); bila je prebačena iz bolnice u Silvertonu nazad u stan gde su je ispitivali o tome šta se, tačno, dogodilo. I konačno, pošto im je rekla sve što je mogla da im kaže, vratili su je do kreveta pored koga se i sada nalazila, da sedi i meditira o tajni Mortonovih čekinja.
     Iako je lekar objavio da mu je stanje stabilno, ona je dobro znala pacijentove poroke. Pušio je, pio, jeo je suviše sirovog mesa i suviše prženih jaja. I pored svoje krupnoće, njegovo telo uopšte nije bilo snažno. Kada je dobio grip - koji je uglavnom dobijao svake zime - bolovao je nedeljama. Ali morao je da preživi. Mrzela ga je do poslednje odvratne čekinje, ali morao je da preživi.
     Džed Gilholi navratio je nešto pre pet i pozvao je da iziđe u hodnik. On i njegova porodica (dve devojčice, obe na početku puberteta) bili su pacijenti dr Pauela, i dok su mu žena i deca bile prilično zdrave, sam Džed bolovao je od slabe probave i - ako ju je sećanje služilo - imao je prve nagoveštaje problema sa prostatom. Pošto je znala sve te sitnice, nije joj izgledao tako opasan.
     "Imam vesti", rekao joj je. "O tvom... ovaj... dečku."
     Uhvatili su ga, pomisli ona.
     "On je zločinac, Fib."
     Ne, možda nisu.
     "Bio je umešan u neko ranjavanje u Kentikiju, pre četiri ili pet godina. Dobio je uslovnu. Ako znaš gde je..."
     Nisu ga uhvatili, neka je hvala Gospodu.
     "Predlažem ti da mi smesta kažeš, jer mu se dosta loše piše."
     "Rekoh ti", zausti ona, "Morton je sve to započeo."
     "Ali Morton je taj koji leži tamo unutra", odvrati Džed. "Mogao je da umre, Fib."
     "To je bio nesrećni slučaj. Ja sam ta koja je zabila viljušku u njega, ne Džo. Ako ikoga treba da hapsiš, onda uhapsi mene."
     "Video sam šta ti je uradio", reče Džed, sa izvesnom nelagodnošću, "udarao te i bacao tamo-amo. Pretpostavljam da je ovde reč o zlostavljanju žene, napadu i", zagledao se Fib u oči, "čoveku koji je već bio u sukobu sa zakonom, i koji je možda opasan po zajednicu."
     "To je smešno."
     "Ja ću da prosudim šta je smešno, a šta ne", reče Džed. "Ponovo te pitam: da li znaš gde je Fliker?"
     "Odgovaram ti bez uvijanja", odvrati Fib, "ne, ne znam."
     Džed klimnu glavom; nije mogla da nazre šta je, u stvari, osećao. "Reći ću ti nešto, Fib, što možda ne bih kazao da te ne poznajem."
     "Da?"
     "Stvar je zaista jednostavna. Ne znam šta je bilo između tebe i tog momka Flikera. Znam da Morton nije baš najpitomiji momak kada se ima u vidu kako te je izmlatio danas popodne." Zavrteo je glavom. "To je već samo po sebi zločin. Ali moram da pođem od toga da je tvoj momak opasan, i ako budem morao da biram između njegove bezbednosti i bezbednosti svojih policajaca..."
     "Neće on nikoga da povredi."
     "To ti i govorim, Fib. Neće mu se ukazati prilika."

     3.
     Pošto Džo nije imao nikakvo prevozno sredstvo, na raspolaganju mu je stajao ograničen broj mogućnosti. Mogao je da ukrade kola i da se odveze na neko izolovano mesto, a kada padne mrak da se vrati po Fib. Mogao je da se sakrije negde u gradu, i dobije na vremenu. Ili je mogao da se penje.
     Izabrao je ovo poslednje. Krađa kola samo bi uvećala spisak njegovih zločina za jednu stavku, a grad je bio suviše mali i suviše beo za njega da bi mogao da prođe neprimećen na ulicama. Poći će u planinu, odlučio je; tek toliko daleko da progonitelji ne mogu da ga nađu.
     Napustio je stan sa minimumom zaliha: sa malo hrane i jaknom za kasnije; poneo je i ono najvažnije, kada se ima u vidu u kakvom se stanju nalazio: kutiju za prvu pomoć. Imao je vremena tek da na brzinu pregleda zadobijene povrede (samo da proveri da neće na smrt iskrvariti) pre nego što je pobegao, ali bol je bio zastrašujući i stigao je samo do potoka pre nego što je morao da stane. Skliznuo je u jarak kroz koji je potok tekao i, sakriven od svih pogleda osim ribljih, isprao je što je nežnije mogao okrvavljene prepone, sve u modricama. Radio je to sasvim sporo. Jedva je uspevao da potisne krike dok je ledena voda tekla preko njegovog izubijanog mesa, i nekoliko puta morao je sasvim da prestane kako se ne bi onesvestio od bola. Na kraju je ipak, iako je znao da ne bi trebalo, odlučio da proguta dve tablete protiv bolova koje je spustio u pribor za prvu pomoć, poslednje (ostala mu je još jedna) od deset 'perkodana', koji su mu prepisani zbog povrede leđa. Bile su veoma jake; od njih je zapao u blaženu omamljenost koja mu trenutno baš nije išla u prilog. Međutim, sumnjao je da bi bez njih bio u stanju da dospe dalje od potoka.
     Malo je posedeo na obali i sačekao da počnu da deluju pre nego što završi da se bavi povredama, sa pantalonama i gaćama ukorelim od krvi oko članaka. Prošla je dnevna žega, iako je sunce i dalje uspevalo da pronađe put kroz paprati i pozlati vodu koja je promicala. Posmatrao ju je kako teče dok bol nije uminuo. Ako je smrt na ovo ličila, pomisli on - bol slabi, klonulost se širi - onda je vredna čekanja.
     Posle nekoliko minuta, dok su misli počele da mu postaju sve nejasnije, a prsti nespretniji, nastavio je da ispire rane. Mošnice su mu se u poslednjih pola sata nadule tako da su sada bile dvostruko veće nego inače, kesica mestimično purpurna, a mestimično sirovocrvena. Nežno je opipao testise, valjajući ih među prstima. Čak i kroz izmaglicu 'perkodana' osećao je bol, ali nije stekao utisak da se bilo šta odvojilo ili zgnječilo. Još je mogao da ima dece, jednog dalekog dana. Što se njegovog penisa tiče, bio je gadno zacepljen na tri mesta gde ga je Morton priklještio petom. Džo je završio sa čišćenjem posekotina vodom iz potoka, a zatim je naneo antiseptičku mast u malim količinama.
     Jednom, za vreme te delikatne operacije, osetio je mučninu - ne toliko zbog prizora svojih rana već više zbog sećanja na to kako ih je zaradio - i nije imao izbora do da zastane i nastavi da pomatra sunce na vodi dok to osećanje nije minulo. Um mu je lutao dok je čekao. Dvadeset devet godina na planeti (trideset kroz mesec dana) i nije imao ničim da se pohvali do ovim svojim jadnim stanjem. To će morati da se promeni ako misli da proživi još dvadeset devet. Njegovo telo bilo je dovoljno kažnjeno za jedan ceo životni vek. Od sada, on će planirati svoj put, umesto da se prepušta na milost i nemilost okolnostima. Ostaviće prošlost za sobom, ne tako što će je poricati već tako što će joj dozvoliti da bude deo njega, kao i bol i sve ostalo. Imao je sreće, zar ne? Ljubav ga je pronašla, u obliku žene koja bi danas po podne umrla za njega. Većina ljudi nikada to nije doživela. Živeli su sa kompromisima kada je ljubav bila u pitanju; sa parom koji je bio više nego ništa ali manje nego sve. Fib je bila mnogo, mnogo više od toga.
     Ona nije bila prva žena koja mu je kazala da ga voli, čak ni prva kojoj je istom merom uzvratio. Ali bila je prva za koju se plašio da će je izgubiti, prva za koju je znao da bi mu bez nje život postao prazan; prva za koju je mislio da je može voleti pošto prođe početni zanos, pošto prođe vreme kada će biti voljna da raširi noge za njega, ili kada će on želeti da ih vidi raširene.
     Oštar bol u preponama podsetio ga je na njegovo sadašnje stanje, i on spusti pogled da se uveri da sve nije izgubljeno. Penis mu se pristojno digao dok je zamišljao Fib, i morao je da se usredsredi na brojanje muva dok nije splasnuo. Zatim je završio nanošenje masti i prepovio se, mada grubo. Bilo je vreme da krene dalje, pre nego što potera stigne do potoka; i pre nego što oslabi uticaj tableta za ublažavanje bolova.
     Navukao je pantalone, zakopao đubre koje je napravio dok se povijao i krenuo malo uzvodno dok nije pronašao mesto na kome je potok bio dovoljno uzan da se mogao preći u jednom skoku. Zatim se uspentrao uz naspramnu obalu i uputio uz padinu između drveća.

     4.
     U šest i sedamnaest, dok je Fib čekala da dobije kafu iz automata, Morton je otvorio oči. Kada se vratila u sobu, blebetao je bolničarki kako je bio na čamcu i pao u vodu.
     "Mogao sam da se udavim", stalno je ponavljao, stežući čaršave kao da su konopci za spasavanje brodolomnika. "Mog'o sam. Mog'o sam se udavim."
     "Niste, gospodine Kob. Nalazite se u bolnici..."
     "Bolnici?" ponovi on, podigavši glavu sa jastuka inč ili dva, mada je bolničarka davala sve od sebe da ga obuzda. "Lebdeo sam..."
     "Sanjao si, Mortone", reče Fib, zakoračivši u njegovo vidno poloje.
     Kada ju je ugledao, izgleda da se setio kako je dospeo ovamo. "Oh, Bože", procedi on kroz stisnute zube, "Isuse na Nebesima", i klonu nazad na jastuk. "Kučko jedna", promrmljao je. "Jebena kučko."
     "Smirite se, gospodine Kob", zahtevala je bolničarka, ali podstaknut iznenadnim naletom besa, Morton se uspravi u krevetu, iščupavši pri tom cevčicu za infuziju iz ruke.
     "Znao sam!" zavikao je, uprevši prst u Fibinom pravcu.
     "Poslušaj bolničarku, Mortone."
     "Dajte mi ruku, molim vas, gospodine Kob", reče pometena žena.
     Fib spusti kafu i priteče joj u pomoć, ali njena blizina još je više razjarila Mortona.
     "Da se nisi usudila da me dodirneš! Da se nisi..."
     Ućutao je usred rečenice i ispustio jedva čujan zvuk, gotovo kao da je štucnuo. A onda je odjednom sav otrov iscureo iz njega - ruke su mu klonule pored tela, zgrčeno lice se opustilo i postalo bezizražajno - a bolničarka koja nije bila u stanju da pridrži težinu njegovog gornjeg dela tela, nije imala izbora do da ga pusti da padne na jastuk. Ali to nije bio kraj. Još dok je bolničarka trčala prema vratima da pozove pomoć, Morton je počeo da uvlači bolno vazduh, a svaki naredni udah uvučen je u većoj panici i očajanju nego prethodni.
     Nije mogla da ga gleda kako se muči, a da ne pokuša baš ništa da uradi kako bi ga smirila.
     "Sve je u redu", reče ona, vrativši se do kreveta i spustivši mu šaku na hladno čelo. "Mortone. Slušaj me. Sve je u redu."
     Kolutao je očima iza kapaka. Užasno je dahtao.
     "Drži se, Mortone", reče ona, dok je njegova patnja rasla. "Uprskaćeš nešto."
     Ako ju je i čuo, nije ju slušao. Ali kada ju je uopšte slušao? Nastavio je da dahće, dok nije malaksao. Zatim je jednostavno prestao.
     "Mortone", promrmljala je. "Das se nisi usudio..."
     Bolničarke su pristigle, a lekar je izdavao užurbana naređenja, ali Fib nije registrovala ništa od svega toga. Usredsredila se na Mortonovo ranjeno lice. Na bradi je imao pljuvačku, a oči su mu još bile širom otvorene. Izgledao je isto kao na vratima kupatila - besneo je; besneo je i dok se more o kome je sanjao sklapalo nad njegovom glavom.
     Jedna od bolničarki nežno ju je povela dalje od kreveta.
     "Bojim se da mu srce nije izdržalo", utešno je promrmljala.
     Ali Fib je znala da to nije tačno. Prokleta budala se udopila.

     5.
     U smiraj dana uvek je postojao trenutak kada bi se plava tmina sumraka spustila nad grad, ali bi sunce još veličanstveno sijalo na Harmonovim Visovima. U tim trenucima, Evervil je ličio na grad duhova, smešten u senci žive planine. Ono što je izgledalo jasno pre samo jednog minuta sada je postalo eterično. Oni koji su mogli da nazru osmehe suseda preko ulice sada to više nisu bili u stanju; deca koja su sa sigurnošću znala da ništa ne juri iza ograde, niti se provlači između kanti za đubre, sada više nisu u to bila sigurna.
     U to neizvesno vreme pre nego što sunce potpuno napusti Visove, a ulične svetiljke i svetiljke na tremovima Evervila potvrde svoj ugled, grad se kupao u sumnji, i nepouzdane duše na nepouzdanim ulicama podupirale su stanovište da je ovaj život samo san, nestalan poput plamena sveće koji može da se ugasi već pri narednom naletu vetra.

     To je bilo najomiljenije doba dana Seta Landija. Bolje čak i od ponoći, ili onog vremena pred zoru kada je mesec zašao, a sunce bilo tek siva nada na istoku. Taj trenutak bio je bolji od svakog drugog.
     Stajao je na gradskom trgu i posmatrao uzdignute glave poslednju svetlost na planinskom vrhu i osluškivao udaranje čekića, koje je često bilo bučno u ovaj nesigurni sat, kada je čovek koga je već pri prvom pogledu poželeo bolje da upozna iskoračio iz tmine prema njemu i upitao: "Šta možeš da čuješ?"
     To pitanje su mu postavljali samo lekari. Ovaj nije bio lekar.
     "Mogu da čujem anđele kako udaraju čekičima po svodu sa druge strane Nebesa", odvrati on, ne videvši razloga da laže.
     "Zovem se Oven Budenbaum", reče čovek, prišavši tako blizu da je Set mogao da oseti miri brendija u njegovom dahu. "Smem li te zapitati za tvoje ime?"
     "Set Landi."
     Oven Budenbaum priđe još malo bliže. I dok je grad čekao oko njih, obavijen sumnjom, on poljubi Seta u usta. Seta nikada ranije nije nijedan muškarac poljubio u usta, ali on je osetio da je to u redu, u svom srcu, duši i preponama.
     "Da slušamo zajedno udaranje čekića", reče Oven Budenbaum, "ili da sami stvorimo nešto slično?"
     "Sami", odvrati Set.
     "Dobro", reče Oven Budenbaum. "Onda ćemo sami."









Treći deo: LAĐE









I
     1.
     Tesla se rano probudila i pored kasnog noćašnjeg telefonskog razgovora sa Grilom i Lisjenovog povraćanja; dovoljno rano da je mogla da uživa u pesmi ptica pre nego što ju je prigušio saobraćaj iz Melrouza i Santa Monike. Pošto su ormanići u kuhinji bili prazni, odvukla se do kafea ispod teretane u Santa Moniki koji je bio otvoren od pet ujutro zarad mazohista, i kupila kafu, voće i vruće čajne kolačiče od mekinja za sebe i svog gosta.
     Ne želim da ga tucaš, podseti je Raul, dok se vraćala u stan. Dogovorili smo se: nema seksa dok smo zajedno.
     To se možda nikada neće dogoditi, Raule, istaknu ona, i neka sam prokleta ako ću ostatak života provesti kao kaluđerica. Uzgred budi rečeno, to bi moglo biti još vrlo kratko razdoblje.
     Oho, baš smo odjutros čili i veseli.
     U svakom slučaju, majmuni vole seks. U zoološkom vrtu ništa drugo ni ne rade.
     Jebi se, Bombekova.
     Samo to i radim. Na šta se ti nisi uopšte žalio, uzgred budi rečeno. Da li ti se digne kada se milujem?
     Bez komentara.
     Jebaću Lisjena, Raule. Zato bi ti bilo bolje da se pomiriš s tom mišlju.
     Kurvo.
     Majmune.

     Lisjen se istuširao i sedeo je na balkonu na suncu kada se vratila u stan. Pronašao je neku staru Teslinu odeću u ormanu: pačvork-farmerke otprilike iz 1968. i kožni prsluk koji je bolje pristajao njegovom mršavom torzou nego što je ikada njoj stajao. Ah, sposobnost mladosti da se hitro oporavi, pomisli ona, videvši kako se brzo povratio od preterivanja prethodne noći. Rumenog lica i sa raskošnim osmehom, ustao je da joj pomogne da izvadi doručak, prihvativši se jela sa silnim apetitom.
     "Osećam se strašno glupo što sam se ispovraćao", reče on. "Nikada mi se to nije desilo. Imaj u vidu, nikada ne pijem votku." Pogledao ju je ispod oka. "Učiš me lošim stvarima", reče on. "Kejt kaže da moraš pročistiti telo ako želiš da budeš lađa za beskonačnost."
     "Kakav stil u izražavanju", primeti Tesla. "Lađa za beskonačnost. Šta to... tačno... znači?"
     "Ovaj... to znači... znaš već, svi smo napravljeni od iste materije kao i zvezde... i... sve što treba da uradimo jeste da otvorimo duše... i beskonačnost, hoću da kažem, znaš već... sve postaje jedno, i sve protiče kroz nas."
     "Prošlost, budućnost i trenutak sna između sve je to jedna zemlja koja proživljava jedan besmrtan dan."
     Ovaj citat je zainteresovao Lisjena. "Odakle ti to?" upita on.
     "Nikada ga ranije nisi čuo? Naučila sam ga od..." Zastala je da razmisli. "Možda od Flečera", reče ona, "možda od Kisona."
     "Ko je Kison?" upita Lisjen.
     "Neko o kome ne želim da pričam", odvrati ona. Svega nekoliko iskustava koja je doživela tokom svog života i dalje je držala u dosjeu pod nazivom nedostupno, a Kison je sasvim sigurno bio jedna od njih."
     "Želim da mi kažeš kada budeš raspoložena za ono", reče Lisjen. "Hoću da kažem, želim da podelim svu mudrost u tebi."
     "Bićeš razočaran", reče Tesla.
     Prekrio je njene šake svojom. "Molim te. Ozbiljno to mislim."
     Čula je majmuna kako tobože povraća u njenoj glavi, i ne uspe da odagna osmeh sa svojih usana.
     "Šta je toliko smešno?" upita Lisjen, pomalo povređeno.
     "Ništa", reče ona. "Ne budi osetljiv. Ako išta ne podnosim, onda su to osetljivi muškarci."

     2.
     U pola osam već su grabili prema severu i dobro napredovali obalom. Ili Tesla, ili Raul, ili možda kombinacija njih oboje, stekli su nepogrešivi instinkt kada je bila reč o policajcima, tako da je ona poterala motor do stotke, sto i deset, kada su bili sigurni da ih niko ne vidi. U četvrtak uveče prešli su državnu granicu, i negde oko deset zaključili da su dovoljno prešli za jedan dan. Pronašli su motel i prijavili se. Jedna soba, jedan krevet. Ono šta je to podrazumevalo prošlo je bez komentara.
     Lisjen je otišao po hranu, a Tesla je nazvala Grila. Kao da mu je bilo drago što je čuje. Razgovor sa Huijem nije dobro prošao, rekao joj je, i predložio joj da i ona nazove par, kako bi podržala njegovo upozorenje.
     "Šta se, do đavola, dogodilo sa D'Amurom?" zanimalo je Teslu. "Mislila sam da je on trebalo da pazi na njih?"
     "Zanima li te moja najbolja pretpostavka?" upita Grilo.
     "Aha."
     "Mrtav je."
     "Šta?"
     "Bio je na tragu nečeg velikog - nije hteo da mi kaže čega - a onda je jednostavno prekinuo svaku vezu."
     Ta vest potresla je Teslu. Iako njen odnos sa D'Amurom nikada nije bio naročito blizak - srela se s njim samo jednom od Grova, kada ju je njeno krstarenje Amerikama odvelo u Njujork - neodređeno ga je smatrala kako za odstupnicu tako i za izvor ezoterije, za nekoga ko će uvek biti u filmu. Ali izgleda da to neće biti tako. A ako je D'Amur, koji je vodio ovu bitku već petnaest godina i imao sredstva za odbranu u svakom uglu (uključujući tu i nekoliko tetovaža na sebi lično), konačno poražen, kakvu je onda nadu mogla ona da gaji? Malu ili nikakvu.
     Hvala Bogu da Lisjen nije ozbiljno shvatio njenu opasku o osetljivosti; onog trenutka kada je video njeno lice znao je da nije onako vesela kakva je bila. Nežno je stao da se raspituje zašto i ona mu je ispričala. Stao je da je razuverava što je bolje umeo, ali mu je odmah stavila do znanja da su njegove reči neprikladne, tako da je prešao na dodire i poljupce i ubrzo su bili nagi i on ju je upozoravao da nije neki osobiti ljubavnik i da ne treba bogzna šta da očekuje.
     Njegova skromnost učinila joj se neodoljiva, a pokazalo se i da je nepotrebna. Nema sumnje da nije bio baš sklon opitima, ali ono što mu je nedostajalo u opsegu nadoknađivao je u dubini, što nipošto nije bilo za odbacivanje. Parili su se s takvim žarom kakav nije iskusila od školskih dana, a to je bilo pre nekih dvadeset godina; krevet je cvileo pod njima, a uzglavlje produbljivalo žleb u zidu koji su napravili oni što su se tu pre njih voleli.
     Raul je ćutao u prvoj rundi. Nije čula ni glasa od njega. Ali kada je milovanje počelo ponovo, pošto su ona i Lisjen pojeli po nekoliko parčiča hladne pice, on se oglasio.
     Neće valjda ponovo.
     Može on tako cele noći, pomisli ona u odgovor, ako mu se hoće. Spustila je šake između njihovih nogu i pomogla mu da uđe u nju. A izgleda da mu se hoće.
     Pobogu! zajeca Raul. Kako možeš to da podneseš? Nateraj ga da ga izvuče!
     Zaveži, reče ona, zureći u isprepletene prepone, svoje i Lisjenove.
     Bar zatvori oči, reče Raul.
     Bila je suviše zainteresovana da bi to uradila. Vidi ti to, pomisli ona, izdigavši bokove da dobrodošlicom prihvati celu njegovu dužinu. On sreće mene, ja srećem njega...
     Prokleta bila...
     Poput raskršća.
     Bulazniš, ženo.
     Podigla je pogled prema Lisjenovom licu. Napola je zatvorio oči, nabravši obrve.
     "Jesi li... dobro?" dahtavo ju je upitao.
     "Nikad bolje", odvrati ona.
     Majmun je nastavio da jeca u njenoj glavi, izbacivao je reči u ritmu sa Lisjenovim pomeranjem. Kao da - probada - nas. Ne mogu - više - da podnesem!
     Dok je to izgovarao, osetila je kako njegova volja podjarmljuje njenu, prešavši jarak koji su ustanovili u početku svog savezništva. To je bolelo, i ona jauknu, što je Lisjen protumačio kao uzdah uživanja. Njegov zagrljaj postade čvršći, a pokreti žešći.
     "Oh, da", stade on da zapeva, "da! Da! Da!"
     Ne! zaurla Raul, i pre nego što je Tesla mogla da zatraži da joj vrati njeno telo, on preuze kontrolu nad njim.
     Njene ruke koje su mlitavo počivale na jastuku, odjednom poleteše na Lisjena, nokti joj se zariše u njegova naga leđa. Iz grla joj dopre životinjska rika za koju uopšte nije bila svesna da je u stanju da je proizvede, i dok se on povlačio u nemom šoku njene noge se podigoše iza njega, zakačiše mu se ispod pazuha i povukoše ga nazad. Sve se to dogodilo u takvoj zbrci buke i pokreta da Tesla čak nije bila sigurna šta se dogodilo dok nije bilo gotovo, a Lisjen ležao na podu pored kreveta.
     "Šta to, do đavola, bi?" upita on kada je došao do glasa.
     Zadovoljan onim što je postigao, majmun popusti pritisak dovoljno duga da je mogla da kaže: "To... nisam bila ja."
     "Kako to misliš, nisi bila ti?" upita Lisjen.
     "Kunem se..." poče ona ustajući sa kreveta. Ali on više nije nameravao da joj dozvoli da mu priđe. Već je bio ustao i povlačio se prema stolici preko koje je bacio odeću.
     "Stani", reče ona, ne pokušavajući više da mu se približi. "Mogu da objasnim."
     Umorno je gledajući, on reče: "Slušam."
     "Nisam sama ovde unutra", reče mu ona, svesna još dok je to izgovarala da ne postoji lak način da kaže ono što je nameravala. "U mojoj lobanji nalazi se još neko." Trebalo bi da je u stanju da shvati načelo, pomisli ona. Zar nije on bio taj koji je još jutros pričao o tome da smo mi lađe za beskonačnost. "Zove se Raul."
     Gledao ju je kao da govori nekim stranim jezikom. "O čemu ti to?" upita on sa očiglednom nevericom.
     "Govorim o duhu čoveka po imenu Raul koji se nalazi ovde unutra, sa mnom, u mojoj lobanji. On je tu već pet godina. I ne želi da radimo ono što smo upravo radili."
     "Zašto da ne?"
     "Ovaj... biće najbolje da pustim njega da govori u svoje ime?"
     Šta? čula je Raula kako kaže.
     "Nastavi", rekla je glasno, "štetu si napravio. Sada objasni."
     Ne mogu.
     "Duguješ mi bar toliko, proklet bio!"
     Lisjen je slušao one replike koje je mogao da čuje sa nevericom na licu. Čekala je, opustivši jezik u ustima.
     Režao si, podseti ona Raula, sada možeš isto tako prokleto dobro i da govoriš.
     Pre nego što je završila misao, osetila je kako jezik počinje da joj palaca i pojaviše se zvuci, u početku kruti, ali ubrzo se pretvoriše u slogove. Lisjen je gledao i slušao ovu bizarnu predstavu, ne pokrenuvši ni jedan jedini mišić. Podozrevala je da misli da je u društvu s nekom ludakinjom, ali nije bilo načina da ga razuveri dok sve ovo ne bude gotovo.
     "Ono što ti je upravo rekla..." poče Raul, prisvojivši sada Teslin glas, "istina je. Ja sam duh čoveka koji se... odrekao svog tela u korist jednog velikog zla po imenu Kison." Nije očekivala da će se ponuditi Lisjenu da ga nauči kako se može zaskočiti telo, ali je time malo uspeo da ublaži njen bes. Znala je da je njemu teško da o tome razgovara. Kison i njegova ubeđivanja predstavljali su gorka sećanja za oboje, ali za njega mora da su bila mnogo teža, jer je izgubio svoje telo zahvaljujući šamanovim trikovima.
     "Ona... učinila mi je veliku uslugu... bila je strašno ljubazna", nastavi on, oklevajući. "Uslugu na kojoj ću joj biti... uvek zahvalan." Obliznuo je njene usne, prešao je preko njih napred-nazad nekoliko puta. Njena su usta postala suva od njegove nervoze. "Ali... ovo što mi radiš sa muškarcima..." Zavrteo je njenom glavom, "muka mi je od toga."
     Dok je Raul govorio, Lisjen je nagonski spustio šaku među noge da pokrije svoju muškost.
     "Ubeđen sam da si hteo da je zadovoljiš", oprezno reče Raul. "Ali ono što je za nju zadovoljstvo za mene je bol. Razumeš li?"
     Lisjen ništa nije kazao.
     "Želim da shvatiš", nastavi on da navaljuje. "Ne želim da misliš da si ti nešto kriv. Nisi. Zaista nisi."
     U tom času Lisjen dohvati gaće sa poda i stade da ih navlači.
     "Rekoh sve što sam mogao da kažem", završi Raul. "Ostavljam vas dvoje da..." Tesla skoči na ove reči pre nego što ih je i izgovorio. "Lisjene", pozva ga ona. "Šta to radiš?"
     "Ko mi se sada od vas dvoje obraća?"
     "Ja, Tesla." Ustala je sa kreveta, obavivši se čaršavom dok je to činila, i čučnula na pod ispred njega. Nastavio je da se oblači dok je govorila. "Znam da je ovo najneverovatnija stvar koju si ikada čuo..."
     "U pravu si."
     "Šta je sa Kejt i Frederikom?"
     "Nisam se tucao sa Kejt. Ili Frederikom", reče on, drhtavim glasom. "Zašto mi nisi rekla?"
     "Nisam smatrala da treba da znaš."
     "Radim to sa momkom - a ti smatraš da ne treba da znam?"
     "Stani. O tome je, dakle, reč?" Ustala je sa poda i zapovednički se zagledala s visine u njega. "Gde ti je smisao za pustolovinu?"
     "Pretpostavljam da nisam više u tom fazonu", reče on, zavitlavši na nju pačvork-farmerke.
     "Odlaziš?"
     "Odlazim."
     "A kuda ćeš?"
     "Ne znam. Uhvatiću negde neki prevoz."
     "Prenoći bar. Ne moramo ništa da radimo." Čula je očajanje u svom glasu i prezrela sebe zbog toga. Šta je ovo? Jedno i po tucanje, i odjednom ne može više da spava sama? "Zaboravi šta sam kazala", reče ona. "Ako želiš da nađeš neki prevoz, slobodno idi. Ponašaš se kao pubertetlija, ali to je tvoj problem."
     Rekavši to, povukla se u kupatilo da se istušira, pevajući dovoljno glasno kako bi mu stavila do znanja da joj je svejedno hoće li otići ili ne.
     Deset minuta kasnije, kada je izišla, njega nije bilo. Sela je na ivicu kreveta, kože još mokre od tuširanja, i pozvala Raula da iziđe iz skrovišta.
     Pa... izgleda da smo ostali samo ti i ja.
     Podnela si to bolje nego što sam mislio.
     Ako preživimo narednih nekoliko dana, reče ona, moraćemo da se rastanemo. Jesi li svestan toga?
     Svestan sam.
     Nastupila je tišina, dok je ona mozgala kako bi bilo da opet mora živeti sama.
     Uzgred budi rečeno, zar je zaista bilo tako strašno?
     Odvratno.
     Bar sad znaš šta propuštaš, reče ona.
     Oslepi me onda.
     Molim?
     Tirezijas, reče on.
     Ni to joj ništa nije govorilo.
     Ne znaš tu priču?
     To je bio jedan od paradoksa njihovog odnosa: on, koji je nekada bio majmun, znao je toliko o velikim svetskim mitovima, naučio ga je Flečer, dok ih je ona, profesionalni pisac priča, tek površno poznavala.
     Ispričaj mi je, reče ona legavši na krevet.
     Sada?
     Oterao si mi zabavljača. Zatvorila je oči. Hajde, ponovi ona, ispričaj mi je.
     U nekoliko navrata ju je počastvovao svojim verzijama klasičnih priča, obično kada bi dovela u pitanje neku njegovu aluziju. Afroditina ljubakanja; Odisejeva putovanja; pad Troje. Ali ova priča mnogo je više odgovarala trenutnoj situaciji u kojoj su se nalazili od bilo koje druge koju joj je ranije ispričao, tako da je utonula u san dok su joj se pred očima smenjivale slike tebanskog proroka Terezijasa (koji je, prema legendi, upoznao seks i kao muškarac i kao žena, te je izjavio da je uživanje žene deset puta bolje, tako da ga je boginja, iznervirana što je tajna obelodanjena, oslepela) kako luta po divljinama Amerike u potrazi za Teslom, dok je nije našao u šutu Palomo Grova, gde su vodili ljubav, konačno, a tle se cepalo oko njih.









II
     1.
     Otprilike u isto vreme kada je Tesla tonula u san u motelu negde južno od Salema, u Oregonu, Ervin se promeškoljio iz čudnog dremeža i video da se nalazi na podu vlastite dnevne sobe. Neko je zapalio vatru u kaminu - video ju je krajičkom oka kako treperi - i to mu bi milo, jer mu je iz nekog razloga bilo strašno hladno; hladnije nego što se sećao da mu je ikada u životu bilo.
     Morao je veoma da se napregne da bi se prisetio povratka sa potoka. Nije došao sam; u to je bio siguran. I Flečer je došao. Sačekali su da se smrači, je li tako? Čekali su u ruševini kuće dok se nisu pojavile prve zvezde, a zatim krenuli najmanje prometnim ulicama. Da li je ostavio kola ispred Masonske lože? Verovatno. Neodređeno se sećao da je Flečer kazao kako prezire motore, ali to je zvučalo tako besmisleno, da je Ervin tu primedbu pripisao delirijumu. Šta je imalo da se mrzi kod motora?
     Počeo je da diže glavu sa tla, ali i podizanje od samo jednog inča bilo je dovoljno da izazove mučninu, tako da je ponovo legao. Ta kretnja, međutim, podstakla je neki glas iz senke. Flečer je bio ovde u sobi s njim.
     "Budan si", reče on.
     "Čini mi se da sam zaradio grip", odvrati Ervin. "Užasno se osećam."
     "Proći će", odgovori Flečer. "Samo ostani mirno da ležiš."
     "Žedan sam. Možda da popijem aspirin. Moja glava..."
     "Tvoje potrebe nisu ni od kakve važnosti", reče Flečer. "I one će proći."
     Pomalo iznerviran ovim, Ervin okrenu glavu na jednu stranu ne bi li ugledao Flečera, ali se njegov pogled zadrža na ostacima stolice: jedne od četiri kolonijalne stolice koje su ga koštale nekoliko hiljada, a sada je od nje ostalo nekoliko dasaka. Zastenjao je.
     "Šta se dogodilo sa mojim divnim nameštajem?"
     "Potpalio sam vatru njime", odvrati Flečer.
     To je bilo više nego što je Ervin mogao da podnese. Prkoseći vrtoglavici, uspeo je da sedne, što mu je omogućilo da otkrije da su i ostale stolice završile kao drvo za potpalu, i da je ostatak sobe - koju je održavao isto onako uredno kao i svoje dosjee - bio u potpunom haosu. Na zidovima nije bilo njegovih litografija, a sa polica su bile zbačene sve njegove punjene ptice.
     "Šta se dogodilo?" upita on. "Da nije neko provalio?"
     "To je tvojih ruku delo, ne mojih", odvrati Flečer.
     "Ne dolazi u obzir." Dok je to izgovarao, Ervin pogledom potraži Flečera i nađe ga kako sedi na jedinoj stolici koja nije završila u kaminu, leđima okrenut Ervinu. Ispred njega, prozor. S druge strane prozora, tama.
     "Veruj mi, ti si odgovoran", reče Flečer. "Da si bio samo malo popustljiviji."
     "O čemu to pričaš?" upita Ervin. Počeo je da se ljuti, a posledica toga bilo je tutnjanje u glavi.
     "Samo lezi", reče Flečer. "Sve će to proći, jedno za drugim."
     "Prestani to da govoriš", odvrati Ervin. "Tražim objašnjenje, prokletstvo."
     "Objašnjenje?" ponovi Flečer. "Oh, to je uvek teško." Okrenuo se od prozora, i nekim trikom koji Ervin nije razumeo, cela stolica se okrenula zajedno s njim, mada on nije uložio nikakav napor u to. Odsjaj vatre iz kamina išao mu je u prilog. Koža mu je delovala zdravije nego što je se Ervin sećao, oči su mu bile sjajnije. "Kazao sam ti da sam došao ovamo sa nekom svrhom", reče on.
     Ervin se setio te tvrdnje mnogo jasnije od bilo koje pojedinosti nedavnih događaja. "Došao si da me spaseš banalnosti", odvrati on.
     "A šta misliš kako ću to da uradim?" upita Flečer.
     "Ne znam i trenutno me nije briga."
     "O čemu još treba da brineš?" upita ga Flečer. "O nameštaju? Za to je malo kasno. Svojoj krhkosti? I za to je, bojim se, kasno..."
     Ervinu se nije dopadalo kuda je ovaj razgovor vodio; nimalo mu se nije dopadalo. Posegao je za policom iznad kamina, uhvatio se za nju i stao da se pridiže.
     "Šta to radiš?" zanimalo je Flečera.
     "Idem po neki lek", reče on. Podozrevao je da ne bi bilo mudro objaviti da namerava da pozove policiju. "Želiš li ti nešto?" dodao je onako uzgred.
     "Kao, na primer?"
     "Nešto za jelo i piće? Imam sok, sodu..." Jedva je stajao na nogama, ali vrata su se nalazila na svega nekoliko koraka. Zateturao se prema njima.
     "Za mene ništa", dogovori Flečer. "Sve što mi je potrebno, imam ovde."
     Ervin je posegnuo za kvakom, gotovo ni ne slušajući više Flečera. Želeo je da iziđe iz te sobe, iz ove kuće, u stvari, makar to značilo da će morati da se trese na ulici dok ne stigne policija.
     Kada je šakom obuhvatio kvaku, odsjaj vatre - koji je i te kako išao u prilog Flečeru - pokaza mu u kakvom je stanju njegovo telo. Vesti nisu bile dobre. Koža mu je mlitavo visila oko zglavka, kao da su mu se mišići sasušili. Povukao je rukav košulje naviše, i prizor koji je ugledao natera ga da vrisne. Nije čudo što je toliko slab. Bio je ispijen; od njegove podlaktice ostalo je samo nešto žila i kost.
     Tek je tada shvatio značenje Flečerove poslednje opaske.
     Za mene ništa...
     "Oh, Bože, ne", izusti Ervin i stade da vuče vrata. Bila su, razume se, zaključana, a ključa nigde.
     Sve što mi je potrebno, imam ovde.
     Bacio se na vrata i stao da udara po njima, ispustivši krik. Kada mu je zamro u grlu usled nedostatka vazduha, začuo je kretanje iza sebe i pogledao preko ramena, ugledavši Flečera - koji je i dalje sedeo na poslednjoj kolonijalnoj stolici - kako se kreće ka njemu. Okrenuo se da sačeka svog proždirača, svom težinom oslonjen leđima o vrata.
     "Obećao si da ćeš me spasiti", reče on.
     "Zar tvoj život nije banalan?" primeti Flečer. "I neće li te smrt spasiti njega?"
     Ervin je zaustio da kaže: ne, moj život nije banalan. Imam tajnu, i te kakvu tajnu.
     Ali pre nego što je uspeo da izusti i reč, Flečer ispruži ruku i uhvati njegove šake - hladno meso na hladnom mesu - i on oseti kako ga napuštaju i poslednji ostaci života, kao da jedva čekaju da pređu u telo koje će ih mnogo mudrije upotrebiti.
     Počeo je da jeca, što u besu zbog napuštanja, što u strahu, i nastavio je da jeca dok je tvar koja ga je sačinjavala bila isisivana i isisivana, sva dok je više nije bilo ostalo dovoljno ni da jeca.

     2.
     Džo nije imao nameru da odluta mnogo visoko uz planinu. Nameravao je da stane među drvećem na nižim obroncima dok ne zamre noćni saobraćaj na ulicama ispod njega. Tada bi sišao i uputio se Fibinoj kući. To je bio njegov plan. Ali negde usred večeri - nije umeo da kaže tačno kada - odlučio je da malo prošeta kako bi ubio dosadu, a kada je jednom krenuo, njegove snene misli posavetovale su ga da nastavi da se penje dok nije drveće ostavio za sobom. Noć je bila lepa. Sa Visova će imati odličan pogled: grad, dolina i, još važnije od obe te stvari, pogled na svet sa druge strane, svet u koji će se on i Fib kasnije uputiti. I tako se peo i peo, ali drveće, umesto da se proredi, postade tako gusto posle izvesnog vremena da je jedva nazirao zvezde između njegovih grana. I dalje se peo, dok su ga uzgredna dejstva leka činila ravnodušnim prema činjenici da delovanje ublaživača bolova postojano slabi. Gotovo da je patnja izvesnog dela uma i tela doprinosila uživanju u penjanju: malo gorčine koja će izoštriti njegovo blaženstvo.
     Posle vremena izvan vremena, drveće je konačno počelo da se proređuje i pogledi koje je stao da baca unazad kada je izišao ispod svoda krošnji potvrdili su mu da je putovanje bilo vredno truda. Grad je izgledao poput kutijice dragulja ugnežden tamo dole, i pošto je pronašao jedno stenovito ispupčenje, seo je da malo uživa u pogledu. Uvek je imao oštar vid, tako da je čak i sa te udaljenosti mogao da vidi ljude kako se kreću glavnom ulicom. Pretpostavio je da su to turisti koji su izišli da okuse čari Evervila noću.
     Dok ih je proučavao, osetio je kako ga neko vuče za lepršave misli. Ne znajući tačno zašto, pogledao je unazad prema planinskom vrhu. Zatim je ustao i stao da ga proučava. Da li su ga to oči varale ili je tamo gore video neku svetlost koja se naizmenično pojačavala i smanjivala? Posmatrao ju je čitav minut, a tada, zaveden njenim nežnim kolebanjima, krenuo je ponovo uz planinu, ne skidajući u hodu pogled s nje.
     Nije mogao da uoči njen izvor - bio je skriven iza stenja - ali sada uopšte više nije sumnjao da je pojava bila stvarna. Niti je svetlost bila njeno jedino ispoljavanje. Čuo se i zvuk, mada strašno udaljen, tako da ga je više osećao nego što ga je čuo: ritmičko udaranje, kao da neko u nekoj drugoj državi udara po kakvom ogromnom bubnju. I gotovo isto tako tanano, brujanje u vazduhu od koga mu je pošla voda na usta.
     Sada se nalazio na oko pedeset jardi od stena-blizanaca, pogleda uprtog u raspuklinu između njih. Kurac i jaja su ga strašno boleli, dobovanje u njima odgovaralo je udarima bubnja; pekli su ga sinusi od oštrog vazduha; oči su mu bile vlažne, niz grlo mu se slivala pljuvačka.
     Sa svakim korakom koji je napravio, osećanje je bilo sve jače. Dobovanje se širilo iz njegovih prepona, sve do skalpa i nazad do tabana, dok nije imao utisak da mu se svaki živac u telu grči u ritmu udaraca. Iz očiju su mu se slivale suze; curelo mu je iz nosa. Pljuvačka se cedila iz razjapljenih usta. Ali nastavio je da posrće, odlučan da sazna o kakvoj je tajni reč, a kada je došao sasvim blizu stena, tako da bi ih sigurno dodirnuo da je pao, video je da nije bio prvi koji je to uradio. U procepu između stena ležalo je neko telo koje se kupalo u talasima svetlosti. Iako je to bilo telo odrasle osobe po svojoj veličini, njegove razmere više su podsećale na razmere fetusa: glava prevelika, udovi, koje je obmotao potpuno oko sebe, uvenuli; gotovo u zametku.
     Taj prizor je uznemirio Džoa, i da je na raspolaganju imao neki drugi put kojim je mogao da stigne do svetlosti, rado bi krenuo njime. Međutim, stenje je bilo suviše glatko za penjanje, a on je bio previše nestrpljiv da dođe do odgovora da bi makar probao da pronađe način da ih zaobiđe, tako da se jednostavno popeo do pukotine s namerom da prođe pored tela.
     Ali dok je prolazio, jedan od tih krhkih, mrtvih udova posegnu prema njegovoj nozi i ščepa je.
     Džo zaskviča i pade na stenu. Stvorenje ga, međutim, nije puštalo. Podigavši svoju neprikladnu glavu sa tvrdog tla, otvorilo je oči, i čak i kroz izmaglicu od suza, Džo je mogao da vidi da to nije bio pogled umiruće duše. Bio je kristalno jasan, kao i glas koji je sišao sa bezusnih usta.
     "Ja sam Noa", reče. "Jesi li došao da me poneseš kući?"

     3.
     Fib je ostala u bolnici do posle ponoći, dok nije završila svu papirologiju oko Mortonove smrti. Ponovo se pojavio Gilholi, što je i očekivala da će učiniti kada čuje vest.
     "Sada je stvar mnogo ozbiljnija za tebe i tvog dečka", reče on Fib. "Da li ti je to jasno?"
     "Morton je imao srčani udar", istaknu Fib.
     "Sačekajmo izveštaj sa autopsije. U međuvremenu, želim da se oglasiš istog trenutka kada dobiješ neke vesti od Flikera, jesi li me razumela?" Upro je prst u Fib, zbog čega bi u normalnim okolnostima dobio svoje. Ali uspela je da se obuzda i dala je sve od sebe da ostavi utisak ucveljene supruge.
     "Jesam", odvratila je tiho.
     Izgleda da je uspela da ubedi Gilholija. Malo je smekšao. "Zašto si to uradila, Fib?" upitao je. "Hoću da kažem, znaš ti mene, nisam neki tamo rasista, ali ako si htela da rasipaš malo ljubav unaokolo, zašto si pošla s njim?"
     "Zašto bilo ko od nas bilo šta čini?" odvratila je ona, ali nije bila u stanju da se zagleda u njegovo rastuženo lice iz straha da ne izgubi kontrolu i ne odalami ga.
     Očigledno je njen spušteni pogled protumačio kao daljnji dokaz kajanja, jer joj je spustio šaku na rame i promrmljao: "Znam da ti je teško da sada poveruješ u to, ali uvek postoji svetlost na kraju tunela."
     "Zaista?" reče ona.
     "Veruj mi", odvrati on. "A sada lepo pođi kući i pokušaj da odspavaš. Razgovaraćemo ujutro."
     Neću biti ovde ujutro, kretenu, pomisli ona dok se udaljavala. Biću na nekom mestu gde me nikada nećeš pronaći, sa čovekom koga volim.

     Razume se da nije mogla da zaspi, mada ju je bolela svaka koščica, i odmor bi joj bio dobro došao. Trebalo se spakovati, kao prvo, što je prekidala odlascima do frižidera po parče pite ili kobasicu - žuti senf joj je cureo po donjem vešu dok je birala stvari u kojima je želela da je Džo vidi i odvajala one koje će baciti na đubre; kada je spakovala odeću, na brzinu je pregledala albume sa fotografijama, u potrazi za onih nekoliko koje će poneti sećanja radi. Sliku ove kuće iz vremena kada su se ona i Morton uselili, sijajući od nade. Nekoliko slika iz detinjstva. Mame, tate, Marej i svoje; i sa šest godina bila je dežmekasta.
     Oduvek je mrzela fotografije sa venčanja - čak i one na kojima nije bio Morton - ali je ponela skupnu fotografiju, sećanja radi, zajedno sa nekoliko snimaka festivalske parade iz 1988, kada je doktor odlučio da plati za vlastitu platformu na točkovima, a ona napravila originalni kostim za sebe u kome je izigravala živu bočicu za pilule; bio je to pravi hit.
     Kada je završila pakovanje i biranje fotografija, pojevši usput pitu i viršle, bilo je već skoro tri ujutro, te je počela da se pita nije li Gilhoj već uhvatio Džoa. Odbacila je tu pomisao. Da jeste, pozvao bi je da se hvališe. Ili bi Džo iskoristio svoje pravo na jedan poziv da je nazove i kaže joj da neće doći po nju i da mu uzme advokata.
     Ne, njen dečko je još bio tamo negde napolju; samo što još nije stigao do nje. Možda će se vratiti u svoj stan kada ulice ostanu potpuno prazne da se i sam spakuje; ili je jednostavno kupovao vreme, isto onako kao kada su na raspolaganju imali nekoliko slobodnih časova popodne i lenčarili, iz čistog zadovoljstva.
     Sve će biti dobro ako odu pre svitanja; što znači da su na raspolaganju imali još dva do tri sata. Otišla je do stražnjih vrata i stala na prag, posmatrajući tamno drveće, ne bi li primetila neki znak od njega. Doći će on. Možda ne odmah, ali će doći.

     4.
     "Gde je tvoj dom?" upitao je Džo Nou, a stvorenje je podiglo levu šaku - čvrsto držeći Džoovu nogu desnom - i pokazalo uz padinu između stenja. Tamo gore u pravcu izvora svetlosti, brujanja i udaranja, koje još nije mogao da vidi.
     "Šta je to?" pitao je Džo.
     "Ti zaista ne znaš?"
     "Ne, ne znam."
     "Obale Suštine nalaze se na deset koraka odavde", odvratilo je stvorenje. "Ali sam ja isuviše slab da stignem donde."
     Džo se spusti na kolena pored Noe. "Nisi toliko slab", reče on, vukući nogavicu iz Noine šake.
     "Pokušao sam tri puta", odvrati Noa, "ali na pragu je moć suviše jaka. Zaslepljuje me. Lomi mi kosti."
     "A moje neće polomiti?"
     "Možda hoće. Možda hoće. Ali slušaj šta ću ti reći: ja sam važna osoba na drugoj strani. Sve što ti nedostaje ovde tamo ću ti obezbediti..."
     "Sve što mi nedostaje, a?" promrmlja Džo, napola za sebe. Spisak je bio dugačak. "Znači, ako te prenesem preko tog praga..." nastavi on, pitajući se dok je to izgovarao nije li možda skliznuo sa uzvišenja i leži negde krvareći na smrt i izmišljajući sve ovo, "šta će se dogoditi?"
     "Ako me preneseš preko, možeš slobodno odbaciti sve strahove koje imaš u ovom svetu, jer tamo te čeka moć, to ti obećavam. Moć koja će ti izgledati neograničena, jer tvoja lobanja ne sadrži dovoljno veliku ambiciju koja bi je mogla iscrpsti."
     Izražavao se uglađenije nego što je to Džo bio navikao, što ga je - zajedno sa suzama i damarima koji su mu odvlačili pažnju - sprečilo da u potpunosti shvati ono što mu je rečeno. A bilo mu je dovoljno i ono što je razumeo u glavnim crtama. Trebalo je samo da prenese ovo stvorenje deset, jedanaest, možda dvanaest koraka preko praga, i biće nagrađen za tu uslugu.
     Ponovo je pogledao svetlost, pokušavši da razabere neku pojedinost u njenoj sredini, i u tom trenutku, njegove opijene misli počele su da uviđaju smisao ove tajne.
     "To je tvoj brod, je li tako?" promrmlja on. "To je jebeni NLO."
     "Moj brod?"
     "Blagi Bože..." Spustio je pogled na stvorenje s krajnjim strahopoštovanjem na licu: "Ima li vas još?"
     "Svakako."
     "Koliko?"
     "Ne znam. Nisam bio kod kuće više od jednog veka."
     "Ko je u brodu..."
     "Zašto stalno pominješ neki brod?"
     "To!" reče Džo, pokazavši prema svetlosti. "Kako vi to zovete? Suština?"
     "Suština nije brod. Ona je more."
     "Ali došao si ovamo u njoj?"
     "Plovio sam njim, da, da bih stigao do ovog mesta. A voleo bih da nisam."
     "Zašto?"
     "Jer sam ovde našao samo tugu i samoću. Bio sam u najboljim godinama kada sam prvi put kročio ovamo. Pogledaj me sada. Molim te, sažaljenja radi, prenesi me preko praga..." Na Noinom licu počeše da se pojavljuju tamne kapljice znoja dok je govorio, koje su mu se skupljale na hrbatu nosa i u uglovima ustiju. "Oprosti na izlivu osećanja", reče on, "sve do sada nisam se usudio da se nadam..."
     Dirnuo je Džoa time; na to nije mogao da se ogluši. "Učiniću što mogu", reče on Noi.
     "Dobar si ti čovek."
     Džo podvuče šake pod Noino telo. "Samo da znaš", reče on, "ni ja nisam u nekom naročitom stanju. Daću sve od sebe, ali ti ništa ne jemčim. Idemo." Počeo je da ustaje. "Teži si nego što izgledaš", reče on, i zaljulj se na trenutak pre nego što je uspeo da uspostavi ravnotežu. Zatim se ispravio.
     "Zanima me sa koje si planete došao", reče on dok je išao prema pragu.
     "Koje planete?"
     "Aha. I u kojoj se ona galaksiji nalazi. Svo to sranje. Jer kada odeš, moja jedina nada da ubedim ljude u sve ovo jeste da im pružim pojedinosti."
     "Mislim da te ne razumem."
     "Zanima me..." poče Džo, ali pitanje ostade nezavršeno, jer je izbio na drugu stranu procepa među stenama i konačno uspeo da vidi nešto od onoga što se nalazilo ispred njega. Tamo nije bilo nikakvog svemirskog broda; bar se nije nigde video. Bilo je samo nebo, i pukotina u tom nebu, i svetlost koja je dopirala kroz tu pukotinu u nebu, dodirujući ga poput pogleda punog ljubavi. Kada ju je osetio na sebi, jedina mu je želja bila da zakorači pravo pod sunce, koje god bilo, koje je isijavalo tu svetlost, i otvoreno ga pogleda.
     Noa je drhtao u njegovom naručju. Njegovi krhki prsti duboko su se zarili u Džoovo rame.
     "Vidiš li?" mrmljao je. "Vidiš li?"
     Džo je video. Druga neka nebesa; a ispod njih obala. A sa druge strane obale more, udari njegovih talasa postali su mu bliski poput otkucaja vlastitog srca, a aroma njegovog vazduha naterala ga je da pusti svoju vodu, kao danak.
     "Suština..." zadahta Noa.
     Oh, Bože, pomisli Džo, zar ne bi bilo divno da je Fib sada pored mene, da sa mnom podeli ovo čudo? Zastrašen ovim prizorom, Džo jedva da je bio svestan da se tle ispod njegovih nogu rastočilo i da je do članaka u tečnoj prašini; prašini koja je prelazila sa jedne na drugu stranu praga. Posedovala je snagu, i da bi se zadržao na nogama, morao je na trenutak da zastane i bolje raspodeli težinu svog tereta. Nalazio se na dva koraka od same pukotine, a tu je snaga oslobođenih energija bila pozamašna. Osećao je kako mu zglobovi krckaju, a u utorbi mu se komešalo, dok mu krv dobuje u glavi kao da će da šikne i oteče u Suštinu vlatitom voljom ako ne nastavi brže nego do tada.
     Primio je nagoveštaj k znanju, stisnuo Nou uz sebe i povijene glave krenuo dalje, poput čoveka koji ulazi u snažan kovitlac vetra. Nastavio je dalje, prvi korak bio je težak, drugi još teži, treći je bio manje korak, a više zamah. Čvrsto je zatvorio oči, prkoseći na taj način velikoj snazi energija, ali iza kapaka nije video samo crnilo. Bilo je plavo, somotski plavo, i kroz huku svoje uskomešane krvi čuo je ptice, njihovi glasovi bili su poput skarletnih niti u plavetnilu, negde iznad njegove glave.
     "Ne znam ti ime", došapnuo mu je neko, "ali se nadam da me čuješ."
     "Da..." zamislio je da kaže, "čujem te."
     "Onda otvori oči", nastavio je glas. Shvatio je da je to bio Noa. "I pođimo."
     "Kuda ćemo?" upita Džo. Mada je izdao naređenje svojim očima da se otvore, plavetnilo iza njegovih kapaka bilo je tako vedro da mu se uopšte nije žurilo da ga napusti.
     "Idemo u Liverpul", reče Noa.
     "Liverpul?" ponovi Džo. Ono nekoliko slika koje je poneo iz tog grada bile su sive i prozaične. "Prešli smo sav taj put da bismo posetili Liverpul?"
     "Potrebni su nam brodovi. Vidim ih odavde."
     "Kakvi brodovi?" zanimalo je Džoa. Njegovi kapci su i dalje odbijali da se podignu.
     "Pogledaj sam."
     Zašto da ne? - pomisli Džo. Plavetnilo će uvek biti tu, onog trenutka kada zatvorim oči. Razmišljajući na taj način, uspeo je da ih otvori.









III
     1.
     Petak ujutro: sada je bilo suviše kasno za izgovore. Ako police nisu popunjene robom, ako prozori nisu oprani, ako vrata nisu obojena, ako ulica nije očišćena, ako pas nije ošišan, ako ljuljaška nije popravljena, ako rublje nije ispeglano, ako pite nisu naručene - e pa, bilo je prokleto kasno. Ljudi su bili ovde, spremni da potroše nešto novca i da se zabave, tako da će sve ono što je ostavljeno nezavršeno morati i da ostane nezvršeno.
     "U to nema sumnje", objavila je Doroti Balard svome mužu kada je ustala i ugledala sunce na simsu, "ovo će biti najbolja godina do sada."
     Nije morala daleko da ide da bi se u to uverila. Kada se provezla glavnom ulicom nešto pre osam, u njoj je već bilo življe nego subotom u podne, a među licima na pločniku bilo je prijatno malo onih koje je znala. Ovo su bili posetioci; ljudi koji su se prijavili u njihovim motelima i pansionima prethodne večeri i dovezli se ili došetali u grad da započnu vikend uz šunku, jaja i komadić evervilske dobrodošlice.
     Čim je stigla u Trgovačku komoru ,otišla je kod Gilholija, čije su se kancelarije nalazile s druge strane hodnika, da proveri ima li ikakavih novina u slučaju Fib Kob. Gilholi još nije bio stigao, ali je zato Dorotin miljenik među policajcima, Ned Bantam, sedeo za njegovim stolom sa primerkom festivalskog nedeljnog izdanja Tribjuna i tetrapakom mleka.
     "Izgleda da ćemo imati odličan vikend, Doti, mače", isceri se on. Nekoliko puta mu je zabranila da je zove tim nadimkom, ali je on prešao preko toga sa takvim šarmom da je odustala od daljnjeg navaljivanja.
     "Jeste li uhapsili Džoa Flikera?"
     "Moramo prvo da ga nađemo."
     "Niste ga pronašli?"
     "Da smo ga pronašli, onda bismo ga i uhapsili, Doti", odvrati Ned. "Zašto si se tako smrkla. Ščepaćemo ga već."
     "Misliš li da je opasan?"
     "Pitaj Mortona Koba", reče Ned. "Čini mi se da je za to malo suviše kasno."
     "Molim?"
     "Nisi znala?" upita je Ned.
     "Oh, moj Bože." Doroti je pripala muka. "Znači, imamo lov na ubicu usred festivalskog vikenda?"
     "To bi trebalo da malo začini stvari, a?"
     "Nije smešno", odvrati Doroti. "Radimo cele godine..."
     "Ne brini", reče Ned. "Fliker je verovatno do sada već u Ajdahu."
     "A šta je sa njom?" upita Doroti. Poznavala je Fib samo iz viđenja; njen je utisak bio da je ta žena bila uobražena i ohola.
     "Kako šta je s njom?"
     "Hoće li biti uhapšena?"
     "Džed je postavio Barnija da motri na kuću cele noći, u slučaju da se Fliker vrati, ali on to neće učiniti. Hoću da kažem, zašto bi to uradio?"
     Doroti mu nije odgovorila, mada je imala spreman odgovor na vrh jezika. Vratiće se zbog ljubavi.
     "Znači, od njega ni traga ni glasa?"
     Ned odmahnu glavom. Doroti je i protiv svoje volje osetila izvesno zadovoljstvo što se ljubavnik Kobove nije vratio da je potraži. Gotovo je sa njenim tajnim sastancima. Sada će morati da plati."
     Ublaživši donekle svoju zabrinutost, zamolila je Neda da je obaveštava o svim novim obrtima u lovu na čoveka, a zatim se bacila na posao, zadovoljivši se činjenicom da ako zločinac nije u Ajdahu, onda je suviše daleko da bi mogao da pokvari naredna sedamdeset dva sata.

     2.
     Nije došao po nju. Sa tom se misli Fib probudila. Čekala je i čekala na stražnjim vratima, dok dan nije proterao sve zvezde sa neba, ali on nije došao po nju.
     Sada je sedela za kuhinjskim stolom, sa ostacima punog tanjira palačinki između laktova, pokušavajući da smisli šta joj sada valja činiti. Jedan njen deo govorio je: samo idi; idi sada, dok još možeš. Ako ostaneš, moraćeš da izigravaš ucveljenu udovicu pred svakom prokletom osobom koju sretneš. Zatim ćeš morati da obaviš sve pripreme oko pogreba i da kopaš po polisama osiguranja. Nemoj zaboraviti i na Gilholija. Vratiće se sa novim pitanjima za tebe.
     Ali bio je tu još jedan glas, koji ju je savetovao sasvim suprotno. Ako sada napustiš grad, nikada te neće pronaći, govorio je taj glas. Možda se izgubio u mraku, možda ga je Morton teže povredio nego što je mislila, možda negde leži i krvari.
     Sve se svodi na ovo, govorio je ovaj glas: da li mu dovoljno veruješ da si ubeđena da će doći po tebe? Ako ne, pođi odmah. Ako mu veruješ, skupi hrabrost i ostani.
     Skuvala je sebi lonče veoma jake kafe, koja je trebalo da joj pomogne da odagna umor, zatim se na brzinu istuširala, očešljala i obukla. U osam i četrdeset pet, upravo kada se spremala da krene u ordinaciju, zazvonio je telefon. Odjurila je do njega i zgrabila slušalicu, dok joj je srce lupalo kao ludo, ali začula je samo Gilholijev suvi glas.
     "Samo proveravam gde si", reče on.
     "Upravo sam krenula na posao", odvrati Fib. "To jest, ako nemaš ništa protiv."
     "Onda ću znati gde da te nađem."
     "Svakako."
     "Dečko ti se nije sinoć vratio kući."
     Upravo se spremala da odgovori nije, kada je shvatila da on to njoj nije postavio pitanje, već da joj je saopštavao činjenicu. Znao je da se Džo nije vratio kući. Što je značilo da je jedan od njegovih ljudi patrolirao unaokolo cele noći; što je opet značilo da je postojala velika verovatnoća da je Džo video čoveka i ostao podalje od kuće da ga ne bi uhvatili. Sve joj je to projurilo kroz glavu u nekoliko trenutaka, ali ne dovoljno brzo da njen muk ne bi bio primećen.
     "Jesi li još tu?" upita Gilholi.
     Bilo joj je drago što razgovaraju preko telefona, tako da nije morala da prikriva osmeh koji joj se širio preko lica.
     "Jesam", reče ona, trudeći se da se u njenom glasu ne oseti olakšanje koje ju je preplavilo. "Da, još sam tu."
     "Ako pokuša na bilo koji način da stupi s tobom u vezu..."
     "Znam, znam. Nazvaću te, Džede. Obećavam."
     "Ne zovite me Džed, gospođo Kob", odvrati on prezrivo. "Sada je naš odnos služben. Neka tako i ostane."
     Rekavši to, prekinuo je vezu. Spustila je slušalicu i sela na trenutak na stepenice, drhteći. A onda, bez ikakvog upozorenja, navreše joj na oči suze olakšanja i sreće; prošlo je punih deset minuta pre nego što je uspela dovoljno da se obuzda kako bi mogla da se popne gore i umije.

     3.
     I pored napora od prethodne noći, Budenbaum se probudio, kao i uvek, nekoliko minuta pre svitanja, zahvaljujući telesnom časovniku koji je bio tako savršeno podešen da nije propustio nijedno svitanje tokom pretežnog dela od osamdeset godina. Konačno, njegov posao bio je ep, a nije znao dramu koja je bila starija od one što je bila izvođena u svaku zoru i sumrak. Pobeda svetlosti nad tamom ovog je jutra, međutim, nosila u sebi neku naročitu oštrinu, osvetljavajući pri tome arenu za priču koja će, nadao se on, zaslužiti da bude upamćena kao i sve ostale iz ljudskog kanona.
     Prošao je vek i po od kada je posejao seme koje je izraslo u Evervil; vek i po tokom koga je posejao mnogo takvog semenja, nadajući se apoteozi. Bile su to uglavnom duge i frustrirajuće godine, koje je proveo lutajući od države do države, i uvek je svuda bio posetilac, tuđin. Razume se da je to stanje imalo i svojih prednosti: od kojih nije bila najmanja korisna nezainteresovanost za zločine, muke i tragedije koji su ubrzo zagorčali pionirima san o raju. Malo toga je ostalo, čak i u gradu kao što je bio Evervil, od pomamne, čiste vizije onih duša sa kojima se smešao u Indipendensu, u Misuriju. Tu je viziju nadahnjivalo očajanje i hranilo neznanje, ali bez obzira na sve njene slabosti i besmislenosti, dirnula ga je, na svoj način. I danas je imala na njega takav uticaj, u sećanju.
     U tim čvrstim srcima bilo je nečeg za šta je vredelo mreti, a to je bio veći dar nego što su toga bili svesni oni koji su njime bili blagosloveni; dar koji nije bio dat onima koji su kasnije došli. Oni su predstavljali prozaičnu gomilu, prema Ovenovoj proceni; bili su to oni koji su podigli predgrađa i osnovali odbore: muškarci i žene koji su izgubili svo osećanje za nežnu, užasnu svetost stvari.
     Razume se da je uvek bilo izuzetaka, poput malog koji je spavao u krevetu iza njega. On i mala Miv O'Konel odlično bi se razumeli, podozrevao je Oven. Tokom godina dovoljno je izoštrio nagone, tako da je obično bio u stanju da pronađe nekog poput Seta već posle nekoliko časova pošto bi stigao u novi grad. Svaka zajednica imala je jedno do dva mlada stvorenja koja su imala vizije, čuli udaranje čekića ili govorili nekim čudnovatim jezikom. Sa žaljenjem je zaključio da su mnogi od njih utočište potražili u drogi, naročito u većim gradovima. Pronalazio ih je po prljavim uglovima ulica kako diluju drogu sa jednim okom podignutim ka Nebesima i nežno ih odvodio u kakvu sobu poput ove (u koliko je sličnih bio - desetine hiljada?) gde su trampili vizije za pederastiju, u oba smera.
     "Ovene?"
     Dečakova kosa bila je razastrta po jastuku kao da lebdi.
     "Dobro jutro", odvratio je Oven.
     "Hoćeš li se vratiti u krevet?"
     "Koliko je sati?"
     "Nema još sedam", odgovorio je Set. "Ne moramo još da ustanemo." Protegnuo se, skliznuvši pri tom niz krevet.
     Oven se zagledao u spiralu dlaka ispod dečakovih pazuha i zapitao se na kom načelu radi želja. "Moram danas u istraživanje", odvrati on. "Hoćeš li sa mnom?"
     "Zavisi od toga šta ćeš istraživati", odgovori Set, besramno se milujući ispod čaršava.
     Oven se osmehnuo i prišao do podnožja kreveta. Mladić se tokom noći pretvorio iz siročeta u koketu. Podigao je čaršav između kolena taman toliko da Oven može da nazre njegov čmar.
     "Pretpostavljam da možemo ostati ovde još otprilike jedan sat", zaključi Oven, razvezavši opasač kućne haljine kako bi dečak mogao da vidi kakvu nevolju izaziva. Set je porumeneo - njegovo lice, vrat i prsa pocrveneše u dva otkucaja srca.
     "Sanjao sam to", reče on.
     "Lažljivče."
     "Jesam", pobuni se Set.
     Čaršav je još bio podignut preko njegovih izdignutih kolena. Oven uopšte nije pokušao da ga smakne, već je jednostavno kleknuo među Setove noge i zagledao se u njega, dok mu je štap izvirivao iz ogrtača.
     "Ispričaj mi..." reče on.
     "Šta da ti ispričam?"
     "Ono što si sanjao." Setu je bilo pomalo neprijatno. "Nastavi", reče Oven, "ili ću ga ponovo pokriti."
     "Ovaj", poče Set, "sanjao sam - oh, Isuse, ovo zvuči strašno glupo..."
     "Samo napred, ispljuni."
     "Sanjao sam da je to", pokazao je u Ovenov penis, "čekić."
     "Čekić?"
     "Aha. Sanjao sam da je bio odvojen od tebe, znaš, da sam ga držao u šaci i da je bio čekić."
     Mada je prizor bio čudan, Ovenu se nije učinio potpuno stran, kada se ima u vidu razgovor koji su vodili na ulici prethodne večeri. Ali to nije bilo sve.
     "Koristio sam ga da sagradim kuću."
     "Izmišljaš?"
     "Ne. Kunem se. Bio sam na krovu te kuće, bila je još samo drveni kostur, ali bila je to velika kuća, negde visoko u planini, i bili su tu ekseri nalik na vatrene klinove, i tvoj penis..." Napola se uspravio i posegnuo da dodirne Ovenov glavić. "Tvoj je penis zakucavao eksere. Pomagao mi je da sagradim svoju kuću." Podigao je pogled ka Ovenovom licu i slegnuo ramenima. "Rekao sam da je san glup."
     "Gde je bio ostatak mene?" zanimalo je Ovena.
     "Ne sećam se", reče Set.
     "Auh."
     "Nemoj da se ljutiš."
     "Ne ljutim se."
     "To je bio samo glupi san. Razmišljao sam o udarima čekića i... možemo li da prestanemo da pričamo o tome?" Obuhvatio je šakom Ovenov polni ud, koji je splasnuo dok su razgovarali o njegovom parnjaku iz sna, i pokušao da ga vrati u malopređašnje stanje. Ali nije se dao, na Setovo razočaranje.
     "Imaćemo malo vremena po podne", reče mu Oven.
     "Dobro", odvrati Set, klonuvši nazad na krevet i povukavši čaršav sa torzoa svog ljubavnika. "Ali to će malo da oteža hodanje."
     Oven spusti pogled na prepone bez gotovo ijedne dlake pred sobom sa nekom neodređenom nelagodnošću. Ne zbog samog prizora - dečakova oprema bila je lepa na svoj nesimetričan način - već zbog pomisli na to da je njegova muškost korišćena da se ukucaju vatreni klinovi, dok je ostatak njega prošao nezapamćeno.
     Snovi su u većini slučajeva, razume se, bili bezvredni. Mehurići u gulašu uspavanog uma, koji se rasprskavaju kada jednom izbiju na površinu. Ali ponekad su otkrivali prošlost; ponekad proročanstva, ponekad načine da se oblikuje sadašnjost. A ponekad - oh, to je bilo retko, ali znao je da se događalo - bili su znaci da obećanje Umetnosti nije prazno obećanje; da je ljudski um mogao znati prošlost, sadašnjost i budućnost kao jedan večni trenutak. Nije verovao da je Setov san o kući i čekiću spadao u ovu vrstu, ali ipak su mu se zbog njega oznojili dlanovi i stali da ga podilaze žmarci. Bilo je u njemu nekog značenja, samo kada bi uspeo da ga odgonetne.
     "O čemu razmišljaš?"
     Set ga je posmatrao sa zabrinutim izrazom na svom dugačkom, bledom licu.
     "O raskršćima", odvrati Oven.
     "Šta je s njima?"
     "To ćemo potražiti ovog jutra." Ustao je sa kreveta i otišao u kupatilo da se ispiški. "Želim da pronađem prva raskršća u gradu."
     "Zašto?" zanimalo je Seta.
     Pomislio je da slaže dečaka, ali se onda zapitao zašto bi to učinio. Odgovor je ionako predstavljao paradoks.
     "Zato što se moje putovanje okončava tamo gde se putevi ukrštaju", reče on.
     "Šta to znači?"
     "To znači - da neću još dugo biti ovde", reče Oven, obrativši se Setu sa vrata kupatila, "tako da možemo da uživamo."
     Dečak se snuždio. "Šta ću ja kada odeš?" upita on.
     Oven je trenutak razmišljao. Zatim reče: "Možda ćeš sagraditi kuću?"









IV
     1.
     Tesla se izgubila severno od Salema i prešla je trideset pet milja putem Vilamina pre nego što je uvidela grešku i okrenula. Već je bilo prošlo jedan kada je stigla do Evervila, i bila je gladna. Desetak minuta se vozikala unaokolo, orijentišući se dok je tražila neko pristojno mesto gde je moglo nešto da se pojede, i na kraju se odlučila za Kitin restoran. Unutra je vladala gužva i učtivo joj je saopšteno da će morati da sačeka desetak minuta.
     "Nema problema", reče ona i iziđe napolje da sedne na sunce. Mnogo čime je mogla da se zabavi dok je čekala. Restoran se nalazio na raskršću glavne gradske ulice i jedne druge, koja nije bila ništa manje prometna. Ljudi i vozila proticali su bez prestanka u oba pravca.
     Ala je ovde gužva, pomisli ona.
     U toku je neki festival, odvrati Raul.
     Otkud znaš?
     Pred nosem ti je, reče on.
     Gde, do đavola? - upita ona, prešavši pogledom preko raskrsnice u sva četiri pravca.
     Nekoliko stopa iznad, reče Raul.
     Tesla podiže pogled. Preko ulice bila je razapeta traka na kojoj je stajalo ispisano plavim slovima visokim tri stope: DOBRO DOŠLI NA EVERVILSKI FESTIVALSKI VIKEND.
     Kako to da nisam primetila? - pomisli ona, zbunjena (kao i uvek) činjenicom da ona i Raul gledaju istim očima, ali svet vide sasvim drugačije.
     Bila si usredsređena na stomak, odvrati Raul.
     Prešla je preko te opaske. Ovo nije slučajno, reče ona.
     Šta to nije slučajno?
     Što smo se našli ovde upravo ovog vikenda kada se održava festival. U pitanju je neka vrsta sinhroniteta.
     Ako ti tako kažeš.
     Izvesno vreme je ćutke posmatrala saobraćaj. Zatim je upitala Raula: Da li bilo šta osećaš?
     Kao na primer?
     Ne znam. Nešto neobično?
     Šta sam ti ja, lovački pas?
     Dobro, dobro, reče ona, zaboravi da sam išta kazala.
     Ponovo je nastupila tišina. A potom, veoma tiho, Raul reče: Iznad trake.
     Podigla je pogled, povrh plavih slova, povrh krovova. Planina? - upita ona.
     Da...
     Šta je s njom? - upita ona.
     Nešto, odvrati on. Ne znam, ali nešto...
     Izvesno vreme je pručavala vrh. Nije bilo bogzna šta da se vidi; vrh je bio obavijen maglom. Predajem se, reče ona, suviše sam gladna da bih razmišljala.
     Ponovo je pogledala u restoran. Dvoje gostiju upravo je ustajalo od stola, čavrljajući sa kelnericom.
     "Već je bilo krajnje vreme", promrmlja ona, ustade i uputi se unutra.
     "Samo za jednu osobu?" reče kelnerica, povevši je ka ispražnjenom stolu i pruživši joj jelovnik. "Sve je dobro, ali pileće jetrice su stvarno odlične. Isto kao i pita od bresaka. Uživajte."
     Tesla ju je gledala kako prolazi između stolova upućujući po koju reč ovde, osmeh tamo.
     Srećna sitna duša, suvo primeti Raul.
     Izgleda da danas Isus kuva, odvrati Tesla, primetivši jednostavan drveni krst obešen iznad otvora kroz koji je stizala hrana iz kuhinje.
     Onda će biti bolje da poručiš ribu, reče Raul, na šta se Tesla glasno nasmeja.
     Nekoliko upitnih pogleda bi upućeno u njenom pravcu, ali izgleda da nikome nije mnogo smetalo što jedna žena toliko uživa u vlastitom društvu da se zvonko smeje.
     "Nešto je smešno?" zanimalo je kelnericu.
     "Privatna šala", odvrati Tesla i naruči ribu.

     2.
     Ervin nije mogao da se seti kakva se užasna stvar dogodila u njegovoj kući; samo je znao da želi da iziđe iz nje i ode što dalje odatle.
     Stajao je kraj neotvorenih ulaznih vrata sa potpunom zbrkom u mislima, znajući da nešto mora da ponese sa sobom pre nego što ode, ali nije mogao da se seti šta je to. Okrenuo se i zagledao niz hodnik, u nadi da će mu nešto osvežiti sećanje.
     Tako je! Priznanje. Nije mogao da napusti kuću bez priznanja. Krenuo je nazad duž hodnika, pitajući se gde li ga je spustio. Kada je stigao do dnevne sobe, međutim, njegova želja da ponese te hartije iznenada je isparila. Ne znajući tačno kako se tamo obreo, ponovo se našao izvan kuće gde ga je sunce pržilo. Bilo je suviše sunčano, i on zavuče šake u džepove, tražeći naočari za sunce, ali ustanovi da na sebi ima stari sako od tvida za koji je mislio da ga je poklonio u dobrotvorne svrhe još pre mnogo godina. Učinio je to krajnje spontano (što je za njega bila retkost) i gotovo je istog časa zažalio zbog toga. Stoga je bilo još divnije što je ponovo sasvim slučajno nabasao na njega, bez obzira na tajanstvenost okolnosti pod kojima se to dogodilo.
     Nije pronašao naočari za sunce, ali je zato našao čitavu gomilu poznatih stvari u raznim džepovima: odsečke karata za koncerte na koje je išao u Bostonu pre dve decenije; veoma izgrižene ostatke cigare koju je popušio da proslavi polaganje pravosudnog ispita; komadić svadbenog kolača, umotan u salvetu; tanku štiklu neke skarletne cipele; bočicu svete vodice koju je njegova majka stezala dok je umirala. U svakom džepu nalazila se ne jedna već četiri ili pet takvih uspomena, i svaka od njih oslobađala je lavinu sećanja - mirise, zvuke, lica, osećanja. Svi oni bi ga još više dirnuli da ga tajna sakoa i dalje nije mučila. Bio je siguran da ga je poklonio. Čak i da nije, čak i da je čamio neprimećen u dnu ormana celu deceniju, i da ga je sasvim slučajno izvukao toga jutra sasvim nesvestan onoga šta čini, to još nije rešavalo problem pojave raznih uspomena u njegovim džepovima.
     Dešavalo se nešto čudno; nešto prokleto čudno.
     Ken Margosijan, njegov prvi komšija, izišao je iz kuće zviždučući i stao da lunja između grmova ruža sa parom makaza, odabirajući cvetove.
     "Ruže su lepše no ikad ove godine", obrati mu se Ervin.
     Margosijan, koji je obično bio prijatan komšija, čak ni ne podiže pogled.
     Ervin priđe uz ogradu. "Jesi li dobro, Kene?" upita on.
     Margosijan je pronašao jednu posebnu ružu i pažljivo je birao gde će je odseći. Baš ničim nije pokazao da je išta čuo.
     "Zašto me ne primećuješ?" upita Ervin. "Ako si zbog nečega kivan na mene..."
     U tom trenutku naišla je gospođa Semevikov, žena koju bi u normalnim okolnostima Ervin najradije izbegao. Bila je mnogo brbljiva i uvek je na sebe uzimala da organizuje malu aukciju festivalske subote, prodajući predmete koje su priložile razne radnje u korist dečjeg fonda. Prošle godine je pokušala da ubedi Ervina da kao nagradu pokloni nekoliko časova svoga rada. Obećao joj je da će da razmisli, a onda više nije odgovarao na njene pozive. Evo je sada opet, ponovo će tražiti isto, nema sumnje. Javila se Kenu Margosijanu, ali čak nije ni pogledala u Ervinovom pravcu, iako je stajao pet jardi od nje.
     "Je li Ervin kod kuće?" upitala je Kena.
     "Mislim da nije", odvratio je Ken.
     "Dosta šale", umeša se Ervin, ali Ken još nije bio završio.
     "Noćas sam čuo neku čudnu buku", ispriča on gospođi Semevikov, "kao da je bila neka tuča."
     "To mi uopšte ne liči na njega", odvrati ona.
     "Pokucao sam mu jutros na vrata, da proverim da li je dobro, ali mi niko nije otvorio."
     "Prestanite s tim", stade da se buni Ervin.
     "Možda je u kancelariji", nastavi gospođa Semevikov.
     "Rekoh da prestanete!" povika Ervin. Sada ga je već uznemiravalo to što čuje da o njemu govore kao da je nevidljiv. I kakva je to glupost o tuči? Proveo je savršeno mirno...
     Prekinuo je misao i pogledao ponovo prema kući, kada se jedno ime izdvoji iz mraka sećanja.
     Flečer. Oh, moj Bože, kako je mogao da zaboravi na Flečera?
     "Pokušaću da ga nađem u kancelariji", govorila je gospođa Semevikov, "jer mi je prošle godine obećao..."
     "Saslušajte me", preklinjao je Ervin.
     "...da će pokloniti nekoliko časova..."
     "Ne znam zbog čega ovo radite, ali morate me saslušati."
     "...za aukciju."
     "Neko je u mojoj kući."
     "Divne ruže. Hoćete li se takmičiti s njima?"
     Ervin više to nije mogao da izdrži. Uputio se ka ogradi, vičući na Kena. "Pokušao je da me ubije!" Zatim je ispružio ruku i uhvatio Kena za košulju. Ili je bar pokušao. Prsti su mu prošli kroz tkaninu, šaka se stegnula sama oko sebe. Pokušao je ponovo. Dogodilo se isto.
     "Ludim", pomisli on. Ispružio je šaku do Kenovog lica i ubo ga prstom u obraz, jako, ali taj njegov napor imao je za posledicu samo žmirkanje. "Flečer se poigrava mojom glavom."
     Poče da ga obuzima panika. Mora naterati nametljivca da popravi ono što je pokvario, dok ne pričini neku ozbiljnu štetu. Ostavivši Kena i gospođu Semevikov da čavrljaju o ružama, Ervin se uputi nazad stazom do ulaznih vrata. Činilo se kao da su zatvorena, ali izgleda da se na svoja čula više uopšte nije mogao osloniti, jer je u dva koraka prešao preko praga i obreo se u hodniku.
     Pozvao je Flečera. Nije bilo odgovora, ali nametljivac je bio negde u kući, Ervin je u to bio siguran. Svaki ugao u hodniku bio je pomalo iskošen, a predsoblje je bilo nekako žućkasto. Otkud to, ako Flečer nije umešao svoje prste?
     Znao je gde ga taj čovek čeka u zasedi: u dnevnoj sobi, gde je držao Ervina kao zatvorenika kako bi se poigrao njegovim zdravim razumom. Dok je bes u njemu sve više rastao - kako se taj čovek usudio da zauzme njegovu kuću i njegovu glavu? - krenuo je oštrim korakom niz hodnik prema vratima dnevne sobe. Bila su odškrinuta. Ervin nije oklevao. Zakoračio je unutra.
     Draperije su bile navučene kako unutra ne bi prodirala dnevna svetlost; jedini izvor svetlosti bila je vatra koja se već gasila u ognjištu. Čak i pri njoj, Ervin je odmah pronašao svog mučitelja. Sedeo je prekrštenih nogu nasred poda, bez odeće. Telo mu je bilo krupno, kosmato i prekriveno ožiljcima, od kojih su neki bili dugački punih šest inča. Zenice su mu bile okrenute naviše ispod kapaka. Ispred njega nalazila se gomila izmeta.
     "Ti prljava životinjo", stade da besni Ervin. Njegove reči ne izmamiše nikakav odgovor od Flečera. "Ne znam kakvim se trikovima za sluđivanje uma služiš", nastavi Ervin, "ali želim da ih raščiniš. Smesta. Čuješ li me? Smesta!" Flečerove zenice skliznuše na mesto, na Ervinovo zadovoljstvo. Dosadilo mu je da ga prenebregavaju. "A zatim želim da..."
     Zastao je i sa gađenjem zastenjeo kada je Flečer ispružio ruku i zahvatio šaku punu vlastitog izmeta koji je potom razmazao po preponama. Ervin odvrati pogled, ali ono što je njegov pogled pronašao u senkama bilo je neuporedivo gore od Flečerovih skatoloških igara.
     Tamo se nalazilo neko telo, ležalo je licem okrenuto prema zidu. Telo koje je prepoznao.
     Nisu postojale reči kojima je mogao da izrazi užas tog trenutka; niti njegovu strašnu jasnoću. Uspeo je jedino da ispusti jecaj, rastržući jecaj, koji masturbator nije čuo.
     Sada je znao zašto. Bio je mrtav. Njegovo smežurano telo ležalo je u uglu sobe; Flečer je iz njega iscedio život. Bez obzira na to kakvu je svest još posedovao, ona se držala sećanja na telo, ali nije imala uticaja u svetu živih. Nisu mogli da ga vide, čuju ili osete. Bio je utvara.
     Skliznuo je na pod ispred Flečera i stao da mu proučava lice. Ispod brade bilo je grubo, veđe namrštene, usta groteskno široka.
     "Šta si ti?" promrmlja on onako za sebe.
     Bilo je očigledno da je Flečer sam sebe gotovo doveo u krizu onim što je radio. Disao je ubrzano i kratko, a između udisaja tiho je stenjao. Ervin nije mogao da natera sebe da sačeka kraj tog čina. Kada je stenjanje postalo glasnije, ustao je i uputio se ka vratima, prošao kroz njih, prešao hodnik i izišao na svetlost sunca.
     Gospođa Semevikov otišla je svojim putem, a Ken je krenuo nazad u kuću sa naručjem punim ruža, ali negde iz blizine dopiralo je jedva čujno, prodorno cvilenje. Nešto trpi bol, pomisli Ervin, a ta ga je činjenica na neki čudan način utešila, jer je sada znao da nije jedina duša koja trenutno pati. Dao se u potragu za paćenikom i nije morao dugo da ga traži. To su ružini grmovi zavijali; pretpostavio je da taj zvuk mogu da čuju jedino mrtvi.
     Jadna je to bila nadoknada. Suze, ili pre sećanje na suze, potekoše iz njegovim upamćenih očiju, i on se u sebi zakle da će se, čak i kao to bude podrazumevalo pakt sa Đavolom, nekako osvetiti zveri koja mu je oduzela život. Osveta neće biti brza. Nateraće to kopile da pati tako bučno da ni tuga miliona ruža neće biti u stanju da uguši njegovo vrištanje.

     3.
     Petak je tokom festivalskog vikenda uvek bio miran dan kod doktora. Početkom naredne nedelje čekaonica će biti puna onih koji su odložili odlazak lekaru jer su imali suviše posla, kojima su se prsti zagnojili, a zatvor postao hroničan. Međutim, danas su došli samo oni kojima zaista nije bilo dobro ili koji su bili strašno usamljeni, tako da je za njih odlazak kod dr Pauela predstavljao terapiju.
     Niko od pacijenata nije pomenuo nedavne događaje pred Fib, mada uopšte nije sumnjala da su svaki muškarac, žena i dete u Evervilu upućeni u skandal. Čak je i dr Pauel rekao samo ono najnužnije. Da mu je žao što je Morton mrtav, kazao je, i sasvim će razumeti ako bude želela da uzme nekoliko slobodnih dana. Zahvalila mu se i upitala da li bi možda mogla da ode oko dva, kako bi stigla da se odveze do Silvertona i poseti pogrebnika. Odgovor je, razume se, bio potvrdan.
     U stvari, to nije bio jedini sastanak koji je planirala. Hitnije no ikada bio joj je potreban savet nekog pravnika; nekoga ko je mogao da joj jasno izloži koliko je njen položaj loš. Odlučila je da pokuša da danas po podne nađe Ervina, umesto da čeka do ponedeljka. Mnogo toga moglo je da se dogodi za sedamdeset dva časa, što je dokazivao i metež iz prethodna dvadeset četiri. Biće bolje da odmah sazna loše veti i planira u skladu sa njima.

     4.
     Riba je bila dobra. Tesla je natanane jela i slušala dok je jela, prateći razgovore koji su se vodili za pet obližnjih stolova. To je bio trik koji je prvo naučila kao pisac scenarija (ubrzo je otkrila da je običan razgovor prepun replika u čiju uverljivost nijedan producent ne bi poverovao); nastavila je da se usavršava za vreme putovanja, kada bi bila lišena blagodeti medija ili bez prilike da upražnjava društvenu snalažljivost, putem kojih se inače obaveštavala o onome što se događalo u svetu.
     Danas je, na svoje iznenađenje, otkrila da se za tri od pet stolova vodio isti razgovor: o životu i zločinima jedne ovdašnje žene po imenu Fib, koja je očigledno bila umešana u bizarno upokojenje svog muža.
     Dok je pratila razgovor za susednim stolom o moralu odraslih, jedan sparušen momak, za koga je pretpostavila da je gazda ovog mesta, donese debatnicima hamburgere, a na povratku do šanka pokupi njene tanjire i onako usput je upita da li joj se dopala riba. Rekla je da jeste. Zatim je, u nadi da će iscediti još koje dodatno obaveštenje od njega, upitala:
     "Pitam se nešto... da slučajno ne znate momka po imenu Flečer?"
     Čovek - na pločici je pisalo da se zove Bosli - se zamisli na trenutak. "Flečer... Flečer..." ponovi on.
     Dok je on prebirao po sećanju, Raul reče: Tesla?
     Odmah ću, pomisli ona za Raula.
     Ali ima nešto... nastavi Raul.
     Nije stigao ništa više da kaže pre nego što se Bosli oglasio: "Mislim da ne poznajem nikakvog Flečera. Da li on živi u gradu?"
     "Ne. On je posetilac."
     "Preplavljeni smo posetiocima", odvrati Bosli.
     Očigledno ovakav način ispitivanja neće uroditi plodom. Ali dok je ovaj čovek još bio tu pred njom, odlučila je da ga pita još nešto.
     "Fib", izusti ona. Bosli prestade da se osmehuje. "Poznajete li Fib?"
     "Svrati ponekad", zaključi Bosli.
     "Kakva je?" Sudeći prema izrazu na njegovom licu, Bosli nije mogao da se odluči da li da ostane uljudan što mu je nalagla pristojnost ili da se povinuje vlastitoj želji da prenebregne Teslino pitanje. "Svi pričaju o njoj."
     "Onda se nadam da će njena priča poslužiti kao lekcija", odvrati Bosli, ledenim glasom. "Gospod vidi njen greh i on će joj suditi."
     "Da li je optužena zbog nečega?"
     "U očima Gospoda..."
     "Zaboravite na jebene oči Gospoda", reče Tesla, iznervirana njegovim zapevanjem. "Zanima me kakva je."
     Bosli spusti tanjire nazad na sto i tiho reče: "Biće bolje da odete."
     "Zbog čega?"
     "Niste dobrodošli da sa nama lomite hleb", odvrati on.
     "A zbog čega, do đavola?"
     "Kako se to izražavate."
     "Šta ne valja?" upita Tesla.
     Reč koja počinje sa j, požuri da kaže Raul.
     Ona je ponovi naglas kako bi proverila tezu. "Jebiga?" reče ona, "ne sviđa vam se da govorim jebiga?"
     Bosli se trgao kao da su slogovi bili igle. "Napolje", reče on.
     "Rekla sam samo jebiga", odvrati umiljato Tesla. "Šta nije u redu sa jebiga?"
     Bosliju je bilo dosta uvreda. "Želim da odete", reče on, podigavši glas. "Vaš pogani jezik ovde nije dobrodošao."
     "Ne mogu da ostanem na desertu?" upita Tesla.
     "Napolje!" Oni koji su do tada ogovarali najednom zamukoše. Svi pogledi bili su upereni u pravcu Teslinog stola. "Nosite svoje gnusobe negde drugde. Ovde nisu dobrodošle."
     Tesla se lenjo zavalila u stolici. "Jebiga nije nikakva gnusoba", reče ona. "Jebiga je samo reč, to je samo jedna korisna, mala reč. Ma hajde, Bosli, priznajte to. Ponekad samo jebiga odgovara."
     "Želim da odete odavde."
     "Vidite. Želim da odete odavde, jebiga! - zvučalo bi mnogo jače."
     Tu i tamo čuli su se kikoti, kao i nekoliko nervoznih nakašljavanja.
     "Šta kažete ženi u subotu uveče? Želiš li da se baviš bludničenjem, dušo? Ne, kažete: želim da se jebem."
     "Napolje!" zaurla Bosli. Sada su mu već i drugi priticali u pomoć, među njima i kuvar iz kuhinje koji je delovao kao da je prisno mogao poznavati zatvor San Kventin. Tesla ustade.
     "Važi, odoh ja", reče ona. Uputila je kuvaru očaravajući osmeh. "Odlična riba", reče ona i uputi se ka vratima. "Razume se, ne bi trebalo da zaboravimo navažniju upotrebu reči jebiga", reče ona dok je odlazila. "Uzvik. Kao u: oh, jebiga, ili: šta je sad, pa, jebiga." Stigla je do vrata i zastala na njima da bi se osvrnula na Boslija. "Ili uvek korisno: jebi se", reče ona i, počastvovaši ga ovlašnim osmehom, iziđe.
     Stajala je na uglu, pitajući se gde da traži Flečera, kada je Raul prošaputao: Da li si čula šta sam ti rekao tamo unutra?
     Samo sam branila svoja ustavna prava, odvrati Tesla.
     Pre toga, promrmlja Raul.
     Šta? upita ona.
     Ne znam šta, odvrati on. Samo sam osetio nekakvo prisustvo...
     Zvučiš nervozno, odvrati Tesla, osvrnuvši se unaokolo. Na raskrsnici je bilo življe nego ranije. Neuobičajeno mesto da te progone duhovi, pomisli ona, bar sada. Možda bi u ponoć bila druga priča.
     Zar nisu pokopavali samoubice na raskrsnicama? upita ona Raula. Nije bilo odgovora. Raule?
     Slušaj.
     Šta sam ja...?
     Samo slušaj, molim te.
     Štošta je moglo da se čuje. Sirene automobila, škripanje guma, ljudi koji se smeju i čavrljaju, muzika koja je dopirala kroz otvoreni prozor, vika kroz otvorena vrata.
     Ne to, reče Raul.
     Šta, onda?
     Neko šapuće.
     Ponovo je oslušnula, pokušavši da izdvoji buku koju su stvarali ljudi i vozila.
     Zatvori oči, reče Raul, lakše je u mraku.
     Poslušala ga je. I dalje je čula buku, ali se osećala malo udaljenija od nje.
     Eto to, promrmlja Raul.
     Bio je u pravu. Negde između saobraćaja i čavrljanja, jedan sićušan glas pokušavao je da privuče na sebe pažnju. Za, izgleda da je govorio. Kao i nešto o kečapu. Tesla se usredsredila, pokušavajući da podesi uvo svoga uma za taj glas, na isti način na koji se usredsredila na razgovore u onom restoranu. Na, rekao je ponovo, na o, na o...
     "Zna o", promrmlja Tesla. "Zna nešto o nečemu."
     "Keč... keč..." reče glas.
     Keč?
     "Kečer..."
     Ne, ne kečer: Flečer.
     Čuješ li ti to? upita ona Raula. Zna za Flečera. To je ono što kaže. Zna za Flečera. Ponovo je oslušnula, podesivši se na frekvenciju na kojoj je bio glas. Zvuk je još bio tu, ali jedva se čuo. Zadržala je dah, usredsredivši svu pažnju na to da protumači signal. Sada više nije čula reči, već broj. Dva. Dva. Šest.
     Izgovorila ga je naglas, kako bi šaptač znao da ga je razumela.
     "Dva... dva... šest. Je li tako?"
     Zatim je usledilo još slogova. Ič ili vič. Zatim el, ili nešto slično.
     "Pokušaj ponovo", reče ona blago. Međutim, ili je njena moć usredsređenja slabila ili je šaptača izdavala snaga. Ič, ponovo joj se učinilo da je rekao. Zatim je nestao. Nastavila je da osluškuje, u nadi da će ponovo stupiti u vezu, ali više ničeg nije bilo. "Sranje", promrmlja ona.
     Potreban nam je plan grada, reče Raul.
     Šta će nam?
     To je bila adresa, Tesla. Govorio ti je gde da nađeš Flečera.
     Ponovo je pogledala prema restoranu. Kelnerica ju je ugledala kada je otvorila vrata.
     "Molim vas..." poče žena.
     "Sve je u redu", reče Tesla. "Samo mi je potreban jedan od ovih." Dohvatila je festivalsku brošuru sa police kod vrata. "Prijatan dan."
     Kada si postala takav fanatik po pitanju Isusa, uzgred budi rečeno? upita je Raul kada je opkoračila motor, proučavajući plan grada na poleđini brošure.
     Nisam, reče ona. Volim sve to sranje. Samo smatram da su reči... Zastala je. Pobliže se zagledala u kartu. "Ulica Mičel", izgovori ona. "Mora da je to. Mičel."
     Strpala je plan u džep i pokrenula motor. Jesi li spreman za ovo? upita ona.
     Dragocene, odvrati on.
     "Molim?"
     Htela si da kažeš da su reči dragocene.
     "Zaista?"
     I ne, nisam spreman.









V
     1.
     Ervin se uputio do Kitinog restorana u potrazi za nekim poznatim; nekim licem ili glasom koje je poznavao i koji su mu se dopadali, ne bi li ublažio paniku koja ga je obuzela. Umesto toga čuo je ženu koju nikada ranije u životu nije video kako se raspituje za njegovog ubicu, i umalo nije poludeo usled razočaranja, dok joj je govorio glasom od koga bi mu se grlo rascepalo da je imao grlo koje se može rascepati, a ona se producirala pred Boslijem svojim uličnim rečnikom.
     Nije, međutim, bila ni glupa ni neosetljiva kao što se moglo zaključiti na osnovu te njene parade. Kada se jednom našla na ulici, zastala je da oslušne, a on se gotovo priljubio uz nju, za šta bi ga, da je bio od krvi i mesa ,sigurno optužili za napastvovanje, ne prestajući da joj ponavlja gde se Flečer nalazi. Njegova upornost se isplatila. Vratila se unutra po plan grada, i dok ga je proučavala, pokušao je da je upozori na to da je Flečer opasan.
     Ovog puta ga, međutim, nije čula. Nije baš tačno znao zašto. Možda ljudi nisu mogli istovremeno da proučavaju kartu i čuju mrtve kako govore. Možda je on bio kriv, možda je izgubio veštinu opštenja sa živima svega nekoliko trenutaka pošto ju je otkrio. Šta god bilo posredi, ono za šta se nadao da će se razviti u plodan razgovor bilo je presečeno i žena je otišla na motoru pre nego što je on uspeo da joj ispriča o Flečerovim ubilačkim sklonostima. Ali nije se previše brinuo za nju. Ukoliko je tragala za Flečerom, razmišljao je on, onda je sasvim sigurno znala za šta je sve sposoban, a ako je suditi prema predstavi koju je izvela u restoranu, bila je tvrd orah.
     Posmatrao ju je kako se probija kroz saobraćaj u glavnoj ulici i zavideo joj je na tome što može da se koristi motorom. Mada je uvek prezirao priče o duhovima (one su pripadale beznačajnom kraljevstvu bajki i fantazije), znao je da utvare bije glas da prkose gravitaciji. Oni su lebdeli, oni su leteli; oni su čučali po drveću i zvonicima. Zašto se onda on oseća toliko vezan za zemlju, a njegovo telo - za koje je prokleto dobro znao da je zamišljeno; ono pravo leži u dnevnoj sobi - i dalje se ponaša kao da podleže zakonima gravitacije?
     Uzdahnuo je i krenuo u pravcu svoje kuće. Ako mu i za povratak bude potrebno isto onoliko vremena kao i za dolazak ovamo, onda će susret za koji je lično odgovoran već uveliko biti okončan dok on ne stigne. Ali šta da radi jedna izgubljena duša? Moraće da se snalazi kako najbolje zna i ume u nadi da će vremenom uspeti bolje da shvati u kakvo je to stanje dospeo posle smrti.

     2.
     Fib je bez najave otišla do Ervinove kancelarije i našla zatvorena vrata. Da je bilo koji drugi dan bio u pitanju osim današnjeg, odustala bi. Otišla bi kući. Sačekala do ponedeljka. Ali ovo su bile krajnje posebne okolnosti. Nije mogla da čeka; ni sat više. Navratiće do njega, odlučila je, i moliće ga da joj posveti bar pola sata svog vremena. Nije mnogo tražila, zar ne? Naročito kada se ima u vidu da je ona pre neki dan zbog njega poremetila svoje planove.
     Svratila je u dragstor dva bloka od kancelarije i zamolila Morin Skrim koja je obojila kosu za proslavu i sada izgledala poput lokalne drolje, da joj pozajmi telefonski imenik. Morin je želela da ogovara, ali radnja je bila puna. Naoružana Ervinovom kućnom adresom, Fib je ostavila Morin da očijuka sa svakim sposobnim muškarcem ispod šezdeset pet i uputila se u ulicu Mičel.

     Bila je to tiha, mala ulica oivičena privlačnim, lepo održavanim kućama, sa pokošenim travnjacima i potkresanim živicama, sa uredno obojenim ogradama i prozorskim okvirima. Posredi je bila ona vrsta raja o kojoj je Tesla maštala toliko puta putujući preko Amerika; mesto gde su ljudi bili dobri jedni prema drugima i živeli, fizički i duhovno, u okviru svojih skromnih mogućnosti. Nije trebalo mnogo nagađati zašto je Flečer izabrao ovo mesto da se smesti. Izabrao je Grov za pozornicu svog žrtvovanja kako bi iz snova njegovih zdravih građana, punih ljubavi, zamislio legiju šampiona. Nazvao ju je Halucigenija i ostavio je da započnu rat na ulicama Grova posle njegove smrti. Ako se spremala nova bitka, kao što je predviđala Kejt Farel, gde drugde da potraži umove iz kojih je mogao da stvori nove vojnike nego u raju kao što je bio ovaj, gde su ljudi i dalje verovali u civilizovan život i gde su mogli da zazovu junake da ga brane?
     Čuj ti nju, reče Raul dok je Tesla lutala ulicom, tražeći Flečerovo skrovište.
     Da li sam razmišljala naglas ili si ti jednostavno prisluškivao?
     Prisluškivao, odvrati Raul. I zapanjen sam.
     Čime?
     Načinom na koji maštaš o ovom mestu. Mrzela si Palomo Grov.
     Bio je lažan.
     Ovo nije?
     Nije. Deluje... udobno.
     Suviše si dugo na putu.
     To bi moglo da ima neke veze s tim, složi se Tesla. Malo mi je dosadilo ovo sedlo. Ovo mi mesto deluje kao vrlo prijatno za život...
     Možda izrodiš decu? Ti i Lsjen? Zar to ne bi bilo lepo?
     Baš si podmukao.
     U redu, ne bi bilo lepo. To bi bio pakao uživo.
     Konačno su stigli do šaptačeve kuće koja je takođe bila veoma lepa.
     Tesla...
     Molim?
     Nemoj zaboraviti da je Flečer oduvek bio pomalo lud.
     Kako bih to mogla da zaboravim?
     Oprosti mu njegove grehe...
     Uzbuđen si. Osećam kako drhtiš.
     Nekada sam ga zvao ocem, stalno. Govorio mi je da ga tako ne zovem, ali on je to bio. On to i sada jeste. Želim ponovo da ga vidim...
     I ja, reče ona. Prvi put je tada, zapravo, to priznala u toliko reči. Da, Flečer je bio lud, i, da, nepredvidljiv. Ali on je takođe bio čovek koji je stvorio nuncije, čovek koji se pretvorio u svetlost pred njenim očima, čovek koji ju je naterao da napola poveruje u svece. Ako je iko zaslužio da nadmudri zaborav, onda je to bio on.
     Uputila se prilaznim putem, motreći na kuću ne bi li uočila kakav znak da unutra nekoga ima. Nije ga bilo. Draperije su bile navučene na svim prozorima osim na jednom, a na pragu je zatekla dvoje nepokupljenih novina.
     Pokucala je. Nije bilo odgovora, ali to je nije mnogo iznenadilo. Ako je Flečer zaista unutra, malo je verovatno da bi otvorio vrata. Ponovo je zakucala, tek reda radi, a zatim je otišla do jedinog prozora preko koga nisu bile nauvčene draperije i provirila. Bila je to trpezarija, opremljena starinskim nameštajem. Ko god da je ovde živeo kada Flečer nije bio u poseti, imao je ukusa.
     Nešto nije u redu sa kanalizacijom, reče Raul.
     Kanalizacijom?
     Šmrknula je i uhvatila miris nečeg neprijatnog.
     Dopire li to iznutra? - upitala je Raula, ali pre nego što je stigao da joj odgovori, čula je korake po stazi i neko reče: "Tražite li Ervina?"
     Okrenula se. Na nekoliko jardi od ulazne kapije stajala je neka žena: krupna, bleda i napadno odevena.
     "Ervin..." ponovi Tesla dok joj je mozak brzo radio: "Aha. Samo sam... je li on tu negde danas?"
     Žena je odmeravala Teslu nekako sumnjičavo. "Trebalo bi da jeste", reče ona. "Nije u kancelariji."
     "Uh. Kucala sam, ali mi niko nije odgovorio." Žena je bila očigledno razočarana. "Htela sam da pokušam pozadi", nastavi Tesla, "da vidim da se možda ne sunča."
     "Jeste li pokušali da zvonite?" upita žena.
     "Ne, ja..."
     Žena odmaršira stazom i leže na zvono. Iznutra se mogla čuti sladunjava zvonjava. Tesla je sačekala desetak sekundi. Pošto nije uočila nikakvo kretanje, pošla je iza kuće, ostavivši ženu da ponovo pokuša sa zvonom.
     Zrelo, primeti ona Raulu kada je miris izmeta postao jači. Osmatrala je tle u hodu, napola očekujući da ugleda prsnutu cev i poslednje što je Ervin pustio u toalet kako stvara mehuriće koji izbijaju iz tla. Ali nije našla ništa. Nije bilo govana; kao ni Ervina, nije se sunčao u stražnjem delu dvrišta.
     Možda to nije ta kuća, reče ona Raulu. Možda postoji još neka ulica koja zvuči kao Mičel.
     Okrenula se na peti i ugledala ženu koju je ostavila da zvoni kako dolazi duž kuće, sa izrazom blage iznerviranosti na licu.
     "Unutra nekoga ima", reče ona. "Pogledala sam kroz otvor za pisma i videla nekog na kraju hodnika.
     "Je li to bio Ervin?"
     "Nisam mogla da vidim. Bilo je suviše mračno."
     "Ha." Tesla se zagledala u zid kao da će uspeti da prodre pogledom kroz njega ako bude dovoljno dugo gledala.
     "Bilo je nečeg čudnog u vezi s tim..."
     "Šta?"
     "Ne znam." Delovala je uplašeno.
     "Želite li da pozovete policiju?"
     "Ne. Ne, mislim da ne bi trebalo da gnjavimo Džeda ovim. Možda bi trebalo... znate već... da probam neki drugi dan."
     Ovo je jedna nervozna dama, reče Raul.
     "Ako postoji ovde neki problem..." reče Tesla. "Možda da pogledam s druge strane." Krenula je nazad prema dvorištu. "Uzgred budi rečeno, ja sam Tesla", doviknu ona preko ramena.
     "Ja sam Fib."
     Vidi, vidi... reče Raul, skarletna žena.
     Tesla se jedva suzdržala da ne kaže: Svi pričaju o vama.
     "Jeste li vi Ervinova rođaka?" upita je Fib.
     "Nisam, zašto?"
     "To me se ne tiče, ali znam da niste iz Evervila..."
     "Znači, pitate se šta radim ovde", odvrati Tesla, dok je probala stražnja vrata. Bila su zaključana. Zaklonivši šakama oči, provirila je kroz staklo. Bilo je malo znakova života. Kartonsko pakovanje soka od pomorandže ležalo je prevrnuto na stolu; mala gomila sudova pored sudopere. "Nisam došla da vidim Ervina", nastavi Tesla. "Istinu govoreći, čak ni ne poznajem Ervina." Okrenula se i pogledala Fib, koja nije delovala preterano zabrinuto što možda razgovara sa mogućim provalnikom.
     "Došla sam da vidim momka po imenu Flečer. Pretpostavljam da vam to ime ništa ne znači?"
     Fib je trenutak razmišljala, a zatim je odmahnula glavom. "Nije odavde", izjavi ona. "Sigurna sam da bih ga znala da je odavde."
     "Mali grad, a?"
     "Za mene postaje isuviše mali", odvrati Fib, jer nije bila u stanju da sakrije mrzovolju. "Svi znaju sve."
     "I ja sam čula neke glasine."
     "O meni?" upita Fib.
     "Vi ste ta Fib Kob, je li tako?"
     Fib napući usne. "Trenutno bih i te kako želela da nisam", reče ona, "Ali, da. Ja sam Fib Kob." Uzdahnula je dok je njena robusna spoljašnost pucala. "Šta god da ste čuli..."
     "Zabole me", odvrati Tesla. "Znam da to nije baš zabavno..."
     "Imala sam i bolje dane", reče Fib; a onda, kao da je iznenada uočila prizvuk poraza u svom glasu, pribrala se malo. "Izgleda da gospodin Tutaker ne želi nijednoj od nas da otvori vrata."
     Tesla se osmehnu. "Tutaker? Tako se preziva? Ervin Tutaker?"
     "Šta je tu smešno?"
     "Ništa, mislim da je savršeno", reče Tesla. "Ervin Tutaker." Ponovo je, žmirkajući, provirila kroz prozor.
     Vrata koja su vodila u ostali deo kuće bila su odškrinuta nekoliko inča, i dok je zurila, učinilo joj se da je neka vijugava senka promakla kroz pukotinu.
     Povukla se malo od stražnjih vrata, zapanjena.
     "Šta je bilo?" upita Fib.
     Tesla žmirnu, obliza usne i ponovo pogleda. "Da li naš Ervin drži zmije?" upita ona.
     "Zmije?"
     "Aha, zmije."
     "Koliko znam, ne. Zašto?"
     "Nestala je, ali mogu da se zakunem da sam videla..."
     Tesla? promrmlja Raul.
     Molim?
     Zmije i miris govana. Na šta te podseća ta kombinacija?
     Nije odgovorila. Povukla se od vrata; odjednom joj je bilo hladno. Ne, govorio je njen um, ne, ne, ne. Ne liksi. Ne ovde. Ne u ovoj žabokrečini.
     Tesla, priberi se.
     Odjednom je počela da se trese od glave do pete.
     "Je l' se opet pojavila?" upita Fib, zakoračivši prema vratima.
     "Nemojte" reče Tesla.
     "Ne plašim se zmija."
     Tesla ispruži ruku da spreči Fib da priđe. "Ozbiljno to mislim", reče ona.
     Fib joj odgurnu ruku. "Želim da pogledam", reče ona otresito i prisloni lice uz prozor. "Ništa ne vidim."
     "Dolazi i odlazi."
     "Ili je nije ni bilo", odvrati Fib. Ponovo je pogledala Teslu. "Ne izgledate dobro", primeti ona.
     "Ne osećam se baš dobro."
     "Imate li fobiju od zmija?"
     Tesla odmahnu glavom. "Ne od zmija." Ispružila je šaku i nežno povukla Fib za ruku. "Zaista mislim da bi trebalo da odemo odavde."
     Ozbiljnost njenog glasa ili izraz njenog kao kreč belog lica očigledno su bili dovoljni da ubede Fib kako se uopšte ne šali, jer se sada i ona povukla od stražnjih vrata.
     "Možda mi se sve samo učinilo", odvrati Tesla, nadajući se da je to tačno. Bila je spremna na sve osim na likse.
     Sa Fib za petama vratila se do prednjeg dela kuće i uputila stazom ka ulici.
     "Jeste li sada srećni?" upita Fib.
     "Samo pođite sa mnom, molim vas?" reče Tesla i nastavi ustaljenim korakom dok nisu ostavili Tutakerovu kuću jedno pedeset jardi iza sebe. Tesla je tek tada usporila.
     "Jeste li sada srećni?" ponovi Fib, ovog puta pomalo zajedljivo.
     Tesla je zastala i zagledala se u nebo, a zatim uvukla nekoliko puta vazduh, duboko, da bi se smirila, i tek tada rekla: "Ovo je gore nego što sam mislila."
     "Šta to? O čemu to pričate?"
     Tesla još jednom duboko uvuče vazduh. "Mislim da se u toj kući nalazi nešto zlo", odvrati ona.
     Fib ponovo pogleda niz ulicu, koja je delovala sve veselije kako je popodne više odmicalo.
     "Znam da je u to teško poverovati..."
     "Oh, ne", ravnodušno reče Fib. "Mogu da poverujem." Kada je ponovo pogledala Teslu, na licu joj je zaigrao jedva primetan, stegnuti osmeh. "Ovo mesto je okrutno", reče ona. "Ne izgleda tako, ali jeste."
     Tesla je počela da misli kako je možda bilo nekog sinhroniteta u njihovom susretu. "Želite li da pričate o tome?"
     "Ne", reče ona.
     "Važi. Neću da pokušavam da..."
     "Zapravo hoću", reče Fib. "Da, želim da pričam o tome."









VI
     "Nešto nije u redu sa morem."
     Džo se pridiže i pogleda niz obalu prema talasima koji su se bučno razbijali o obalu. Voda je gotovo ličila na somot, talasi su bili dovoljno veliki da izazovu serfera, ali su se savijali i razbijali mnogo sporije od bilo kojih talasa na bilo kojoj obali na Zemlji. U njihovom raskošnim krivinama uzdizale su se mrlje duginih boja i svetlucale na njihovim prevojima.
     "Predivno je", reče on.
     Noa zagunđa. "Pogedaj u daljinu", reče on i pokaza iza talasa razbijača, ka mestu gde bi trebalo da se nalazi obzorje. Iz mora su se očigledno uzdizali crni, sivi i zeleni stubovi oblaka kao da je nekakva titanska toplota pretvarala vodu u paru. Pri tom su nebesa padala u obliku bujice i vatre. Bila je to predstava takvih razmera kakvu Džo nikada ranije nije ni pokušao da zamisli, podsećala je na prizor iz stvaranja sveta ili njegovog raščinjavanja.
     "Šta je uzrok svemu tome?"
     "Ne želim da izgovorim te reči dok ne budem siguran", reče Noa. "Ali sve mi se više čini da treba da budemo obazrivi, čak i ovde."
     "Obazrivi u kom pogledu?"
     "Da li da čekamo da ovi naiđu našim putem", reče on i pokaza niz obalu.
     Tri do četiri milje od mesta na kome su stajali mogao je da vidi krovove i zvonike grada. Pretpostavio je da je to Liverpul. Na otprilike četvrtini te razdaljine, nalazila se procesija koja im se približavala.
     "To je Blagoslovproklet", reče Noa. "Mislim da će biti bolje da se gubimo, Džo."
     "Zašto?" Zanimalo je Džoa. "Šta je Blagoslovproklet?"
     "Onaj koji zaziva", odvrati Noa. "Možda je to onaj koji je otvorio ova vrata."
     "Zar ne želiš da ga sačekaš i zahvališ mu se?" upita Džo, i dalje proučavajuči procesiju. Bilo ih je možda tridesetak u povorci; neki su jahali na konjima, a kako se činilo, jedan na kamili.
     "Vrata nisu bila otvorena za mene", odvrati Noa.
     "Za koga su bila otvorena?" Nije dobio odgovor. Džo se okrenuo i video da se Noa ponovo zagledao prema apokaliptičkoj oluji koja je skrivala obzorje. "Tamo se nešto nalazi?" upita on.
     "Možda", odvrati Noa.
     U Džoovoj glavi javilo se pet-šest pitanja istovremeno. Ako je to što se nalazilo tamo dolazilo ovamo, šta će se dogoditi sa obalom? I sa gradom? A ako pređe preko praga, da li će sa tim poći i oluja koju donosi? Niz planinu, do Evervila? Do Fib?
     Oh, moj Bože, do Fib?
     "Moram da se vratim", reče on.
     "Ne možeš."
     "Mogu i hoću", reče Džo, okrenuvši se i uputivši se nazad ka pukotini. Ovde nije bila skrivena, kao na planini. Raspukla se poput svežnja crnih munja naspram nestalnog neba. Da li je u pitanju bila njegova mašta ili je bila šira i viša nego ranije?
     "Obećao sam ti moć, Džo", povika Noa za njim. "I još ti je nisam dao."
     Džo se okrenu na peti. "Daj mi je onda i pusti me da idem", reče on.
     Noa se zagleda u tle. "Nije to baš tako lako, prijatelju moj."
     "Kako to misliš?"
     "Ne mogu ti ovde podariti moć."
     "Rekao si na drugoj strani."
     "Da, jesam. Znam da jesam. Ali to baš nije bilo tačno." Sada je podigao pogled prema Džou, i njegova prevelika glava kao da se zanela na krhkom vratu. "Nadao sam se da ćeš, kada jednom stigneš ovamo i vidiš slavu more-sna, poželeti da malo sa mnom putuješ. Mogu da ti dam moć. Zaista mogu. Ali samo u svojoj zemlji."
     "Koliko daleko?" upita Džo.
     Nije dobio odgovor. Besan, Džo se vrati do Noe, krećući se takvom žustrinom da je stvorenje podiglo ruke da odbije udarac. "Neću te udariti", reče Džo. Noa malo spusti gard. "Samo tražim pošten odgovor."
     Noa uzdahnu. "Moja zemlja je Efemeris", reče on.
     "A gde je taj Efemeris?" zanimalo je Džoa.
     Noa ga je posmatrao možda deset sekundi, a onda pokaza prema moru.
     "Ma nemoj", primeti Džo bezlično. "Baš si me zeznuo."
     "Zeznuo?" ponovi Noa.
     "Prevario, bitango." Uneo se Noi u lice, tako da su im se nosevi gotovo dodirivali. "Prevario si me."
     "Verovao sam da si poslat da me odvedeš kući", reče Noa.
     "Ne budi patetičan."
     "Istina, to sam mislio. I dalje mislim." Pogledao je Džoa. "Ti smatraš da je smešno to što su se naši životi isprepleli na taj način?"
     "Da", reče Džo.
     Noa klimnu. "Znači, moraš da se vratiš", reče on. "A ja ću ostati. Ovde, pod svojim nebom, osećam se jači. Nema sumnje da se i ti osećaš jači pod tvojim."
     Džou nije promakla ironija. "Prokleto dobro znaš šta ću biti kada se vratim tamo."
     "Da", reče Noa, pridižući se. "Nemoćan." Rekavši to, počeo je šepajući da se udaljava obalom. "Zbogom, Džo", doviknuo mu je.
     "Bitango", reče Džo, krenuvši nazad uz obalu prema pramenu noćnog neba koji se video kroz pukotinu. Od kakve će koristi biti sebi ili Fib ako se sada vrati kući? Bio je ranjeni begunac. I, kako Noa reče, bio je krajnje nemoćan.
     Ponovo se okrenuo da osmotri čudan svet u koji je zakoračio. Udaljeni grad, povorku koja se približavala, oluju koja je besnela iznad neobuzdane vode Suštine: ništa od toga nije delovalo naročito obećavajuće. Ali možda - samo možda - možda je ovde bilo nade za njega. Možda je postojao način da stekne neku vrstu moći, bilo kakvu, koja će od njega napraviti čoveka s kojim će morati da računaju kada se vrati u vlastiti svet. Možda će morati dobro da se oznoji da bi to stekao, ali znojio se on i u Kozmu, nije li tako, i šta je dobio za svoj trud? Smrskana jaja.
     "U redu", reče on, krenuvši niz obalu za Noom. "Ostaću. Ali neću da te nosim, jesi li razumeo?"
     Noa mu se osmehnu. "Smem li... da ti stavim ruku oko ramena, dok nešto ne pojedem i dok mi noge ne ojačaju?"
     "Valjda smeš", reče Džo.
     Noa obesi ruku oko Džoovog vrata. "Tamo dole nalazi se brodić izvučen na obalu", reče on. "Sklonićemo se dok ne prođe povorka."
     "Šta je toliko loše u tim Blagoslovprokletima?" upita ga Džo dok su se gegali ka čamcu.
     "Niko nikada ne zna šta se krije u srcu Blagoslovprokletog. Oni imaju tajne razloge i ciljeve za sve. Možda je ovaj dobroćudan, ali to ne možeš znati."
     Nastavili su u tišini, dok nisu stigli do lađe. Imala je dva jarbola, bila dugačka možda dvadeset pet stopa, daske i kućica za kormilo bili su obojeni skarletno i plavo, mada su putovanja ostavila traga kako na boji tako i na daskama. Njeno ime Fanakapan uredno je bilo ispisano na pramcu.
     Džoa je počela da muči glad, tako da je ostavio Nou da čuči u zaklonu lađe i popeo se na palubu da potraži nešto za jelo. Narkotičko dejstvo ublaživača bolova konačno je počelo da slabi, i dok se muvao po brodu, tražeći i iznad i ispod palube kakvu veknu hleba ili bocu piva, osetio je kako ga saleće mešavina negativnih osećanja. Jedno od njih bila je neprijatnost, drugo uznemirenost, treće razočaranje. Pronašao je put u drugi svet i otkrio da stvari ni ovde ne stoje mnogo drugačije. Možda je Suština zaista bila more-san kao što je Noa tvrdio, ali ovaj brod, koji ga je očigledno preplovio, nije ničim odavao da su ga sagradila ili da su na njemu boravila stvorenja iz vizije. Njegove dve kabine bile su prljave, kuhinja neopisiva, daščani zidovi kućice za kormilo ižvrljani najopscenijim mogućim crtežima.
     Što se hrane tiče, nije bilo ničega. Bilo je nešto ostataka u kuhinji, ali ni u kom slučaju nisu bili jestivi, i mada je Džo pretražio razbacanu odeću i prljavu ćebad po kabinama u nadi da će naći rebro čokolade ili kakvu voćku, izišao je praznih šaka. Razočaran i gladniji no ikad posle napora, spustio se nazad na obalu i našao Nou kako sedi prekrštenih nogu na tlu, zureći uz obalu sa suzama u očima.
     "Šta ne valja?"
     "To me podseća..." poče Noa, klimnuvši u pravcu povorke. Njeno odredište bila je pukotina, u to nije bilo sumnje. Pet do šest učesnika - izgleda da su to bila deca, gotovo naga - izbili su na čelo povorke i stali da bacaju lišće ili latice cveća između svog gospodara i praga.
     "Na šta te podseća?"
     "Na moje venčanje", reče Noa. "I na moju voljenu. Naša je povorka bila tri, četiri puta tolika. Nikada nisi video ništa slično. Nikada nisi čuo takvu muziku. Trebalo je da to bude okončanje vekovnog rata i početak..." Zastao je, stresao se. "Želim ponovo da vidim svoju zemlju, Džo", reče on posle izvesnog vremena. "Makar samo da me pokopaju tamo."
     "Nisi sve ovo vreme čekao samo da bi umro."
     "To i ne bi bilo tako loše", promrmlja Noa. "Imao sam ljubav svog života. Nikada više ne može postojati nijedna kao ona, niti ja želim da postoji. Do sada nisam mogao čak ni da pomislim tako nešto, ali to je istina, Džo. Stoga i ne bi bilo tako loše da umrem u vlastitoj zemlji i da budem položen u prašinu iz koje sam potekao. Ti to razumeš, zar ne?" Džo nije odgovorio. Noa se osvrnu da ga pogleda. "Ne?"
     "Ne", reče on. "Ja nemam zemlju, Noa. Mrzim Ameriku."
     "Afrika, onda."
     "Nikada nisam bio tamo. Mislim da mi se ni ona ne bi mnogo dopala." Dugo i sporo je uvlačio vazduh. "Tako da mi je sasvim svejedno gde će me pokopati." Nastupila je još jedna duga tišina. Zatim je rekao: "Gladan sam. Na brodu nema ničega. Moraću uskoro nešto da pojedem, jer ću se u protivnom onesvestiti."
     "Onda moraš sebi nešto da uhvatiš", odvrati Noa i, ustavši, povede Džoa do ivice vode. Talasi se više ne razbijaju onako žestoko kao malopre, pomisli Džo. "Vidiš li ribu?" upita Noa, pokazavši u talase koji su se kovitlali.
     Pruge duginih boja koje je Džo video sa praga bile su, zapravo, ribe, žive stvari: ribe i jegulje, sjajne poput munja, skakale su po vodi u hiljadama.
     "Vidim ih."
     "Posluži se."
     "Misliš, da ih jednostavno uhvatim golim rukama?"
     "I da ih progutaš", reče Noa. Osmehnuo se kada je video izraz odvratnosti na Džoovom licu. "Najbolje su žive", reče on. "Veruj mi."
     Bol u stomaku sada se takmičio sa onim u jajima. Znao je da ovo nije trenutak da se nećka. Slegnuo je ramenima i zakoračio u vodu. Bila je miomirisno topla, što je predstavljalo prijatno iznenađenje, i da nije znao istinu, prema načinu na koji se uvijala oko njegovih listova i poskakivala prema njegovim preponama, rekao bi da jedva čeka da ga primi u svoja nedra. Ribe su bile posvuda, vide on; javljale su u neizmernom broju oblika i veličina; neke su bile velike kao losos, što ga je iznenadilo kada se uzme u obzir plitkoća vode, druge sićušne poput kolibrija i gotovo na isti način prkosile su gravitaciji, prhćući oko njega u svetlucavim hiljadama. Takoreći nije morao uopšte da se muči da ih hvata. Jednostavno je sklopio šake među njima, i kada ih je ponovo rastvorio video je da nije uhvatio jednu već tri - dve crvenkastosrebrne, dok je treća bila plava - a sve su se divlje koprcale na njegovom dlanu. Nisu ni izdaleka delovale ukusno, sa svojim crnim, crnim očima i dahtavim bokovima. Ali sve dok on i Noa budu ovde zarobljeni, nije imao izbora. Ili će jesti ribu ili će biti gladan.
     Dohvatio je jednu crvenkastu sa tanjira svoga dlana i ne pruživši sebi vremena da zažali zbog onoga što radi, zabacio je glavu i ubacio je u usta. Usledio je trenutak gađenja u kome je mislio da će povratiti, a onda je riba nestala niz jednjak. Nije osetio nikakav ukus, ali kakve to, do đavola, ima veze. Ovo nije obrok za gurmane; jednostavno je jeo da bi preživeo. Ponovo je pogledao dlan, pa ubacio obe preostale ribe u usta istovremeno, zabacivši glavu kao da je želeo da ih potera. Jedna je skliznula isto onako glatko kao i prva, ali je druga stala da lepeta perajima po njegovim krajnicima i uspela da mu se vrati na jezik. Nju je ispljunuo.
     "Lošeg je ukusa?" upita Noa, zakoračivši u talas pored Džoa.
     "Jednostavno nije htela da bude pojedena", odvrati Džo.
     "Ne možeš je kriviti", odvrati Noa i nastavi da korača dok mu voda nije doprla do bokova.
     "Ojačao si", doviknu mu Džo, nadjačavši buku talasa.
     "Iz trenutka u trenutak sam jači", odvrati Noa. "Vazduh me hrani." Zaronio je šake u vodu i izvukao ne ribu već nešto što je ličilo na lignju, stvorenje čije su ogromne oči bile nemirno zlatne.
     "Nemoj mi reći da to pojedem", primeti Džo.
     "Ne. Nikada", odvrati Noa. "Ovo je Zerapušu; duhpilot. Vidiš kako te gleda?"
     Džo je video. U postojanom pogledu tog stvorenja bilo je neke tajanstvene znatiželje, kao da ga proučava.
     "Nije navikao da vidi tvoju vrstu u krvi i mesu", reče Noa. "Da govoriš njegovim jezikom, sigurno bi ti kazao da pođeš kući. Možda želiš da ga dodirneš?"
     "Baš i ne."
     "To bi se dopalo Zerapušiju", reče Noa, pruživši mu stvorenje. "A ako udovoljiš jednom, udovoljio si mnogima."
     Džo krenu prema Noi, gledajući životinju koja je gledala njega.
     "Hoćeš da kažeš da je ova stvar povezana sa drugima... kako ih zoveš... Zera-šta?"
     "Ljudi ih zovu 'šu, lakše je." Gurnuo je stvorenje Džou u ruke. "Neće te ujesti", reče on.
     Džo ga je oprezno prihvatio. Ležalo je sasvim pasivno u njegovim šakama, pogleda uprtog naviše u Džoovo lice.
     "Najstariji hramovi na dvanaest kontinenata bili su podignuti u čast 'šuija", nastavi Noa. "Na nekim mestima ih još štuju."
     "Ali ne i tvoj narod?"
     Noa odmahnu glavom. "Moja žena bila je katolikinja", reče on. "A ja sam... ja sam nevernik. Biće bolje da ga vratiš pre nego što nestane. Mislim da bi umro srećan gledajući u tebe."
     Džo se sagnu i vrati 'šua nazad u vodu. Još nekoliko sekundi se zadržao među njegovim dlanovima, sjaj u oku i dalje mu je bio jak, a onda je jednim okretom tela bez kostiju nestao, otišao prema pučini i dubokoj vodi. Dok ga je posmatrao kako se udaljava, Džo nije mogao da se ne zapita da li već svojim sadruzima priča priče o crnom čoveku.
     "Neki ljudi", poče Noa, "veruju da su 'šui delovi Tvorca, koji se izdelio u milijardu delova kako bi mogao da navodi ljudske duše u Suštinu, a potom zaboravio kako da ponovo spoji te delove."
     "Znači da sam upravo držao u šaci delić Boga?"
     "Da." Noa ponovo posegnu u vodu i ovog puta izvuče ribu dugačku čitavu stopu. "Suviše velika?" upita on.
     "Suviše velika!"
     "Manje lakše skliznu, je li tako?"
     "Mnogo lakše", reče Džo i, zaronivši šake u vodu, izvuče puno sitnih riba. Susret sa 'šuom odagnao je njegovo nećkanje. Očigledno su ovi klenovi ispraznog pogleda bili mnogo nižeg reda od stvorenja koje ga je tako pomno pručavalo. Mogao je da ih guta, ne opterećujući se time. Sasuo je dve pune šake za isto toliko sekundi, a onda je našao sebi nešto malo veče u šta je zagrizao kao da je sendvič. Meso je bilo svetlonarandžasto i slatkasto meko, i on poče da ga žvaće, uopšte se ne obazirući na to što se ta stvar koprcala dok ju je stezao; bacio ju je tek kada mu se kost zarila među zube.
     "Za sada sam završio", obavesti on Nou, trudeći se da izvadi kost.
     "Nećeš da piješ?" upita Noa.
     "Slana je", reče Džo, zar ne?"
     "Meni nije", odvrati Noa, prinevši vodu Suštine u skupljenim šakama do usana i zvučno je usisavši. "Mislim da je dobra."
     Džo je uradio to isto i nije bio razočaran. Voda je prijatno rezila. Progutao je nekoliko gutljaja, a potom se vratio na obalu, osećajući se mnogo sitiji nego što je mislio da je to moguće kada se ima u vidu šta je pojeo.
     Dok su on i Noa razgovarali o ribi i Bogu, cela povorka bila je stigla do pukotine - koja je zaista postajala sve veća: već je bila upola viša nego onda kada je on zakoračio kroz nju - i članovi povorke su se sada okupili na pragu.
     "Hoće li na drugu stranu?" upita on.
     "Izgleda da hoće", odvrati Noa. Pogledao je prema nebu, koje je, iako na njemu nije bilo sunca, sada bilo tamnije nego pre. "Ako neki od njih ostanu", primeti on, "možda među njima nađemo posadu."
     "Za koji brod?"
     "Koji pa drugi brod imamo osim ovoga?" upita Noa, lupnuvši dlanom po Fanakapanu.
     "Ima i drugih u luci", primeti Džo, pokazavši prstom duž obale prema gradu. "Velikih brodova. Ta stvar čak ni ne ostavlja utisak da bi mogla ploviti morem. A i da može, kako, do đavola, da ubedimo bilo koga da pođe sa nama?"
     "To je moj problem", odvrati Noa. "Zašto se malo ne odmoriš? Odspavaj ako možeš. Čeka nas uzbudljiva noć."
     "Da odspavam?" ponovi Džo. "Mora da se šališ."
     Premišljao se da li da uzme ćebe i jastuk iz jedne kabine, ali je zaključio da će biti bolje da mu bude neudobno nego da dobije vaške, i sklupčao se udobno koliko je mogao na golom kamenju. Nema sumnje da je to bio najneudobniji krevet na kome je ikada pokušao da leži, ali vedrina neba predstavljala je snažan narkotik, i mada nije zapao u dovoljno dubok san da bi sanjao, na izvesno vreme je ipak zadremao.









VII
     1.
     Negde oko četiri, u petak popodne, dok su se Tesla i Fib upoznavale u Evervilu, a Džo ležao ispod sve tamnijeg neba na obali Suštine, Hui Kac je sedeo na pragu sa Ejmi u naručju, posmatrajući oluju koja se približavala sa severoistoka. Dobra oluja s kišom, pomisli on, možda malo grmljavine, i vrućina će prestati.
     Beba nije dobro spavala prethodne noći i bila je razdražljiva veći deo dana, ali sada je zadovoljno ležala u njegovom naručju, više dremajući nego budna. Džo-Bet je otišla gore u krevet pre pola sata, žaleći se na želudačne smetnje. Kuća je bila sasvim tiha. Isto kao i ulica, čiji su mir narušavali samo komšijski psi, zaposleniji no ikad upravo u tom trenutku, jurcajući unaokolo visoko izdignutih noseva i naćuljenih ušiju, kao da nešto očekuju. Kada pronađe bolje mesto za njih, odlučio je da nabavi psa mešanca. Biće dobro za Ejmi da raste pored neke životinje, imaće ko da je štiti i imaće s kim da se igra.
     "I voleće te", prošaputa joj Hui. "Jer te svi vole." Malo se uznemirila u njegovom naručju. "Želiš da te odnesem u krevet, mila?" upita on, podigavši je i poljubivši je u lice. "Hajde da te odnesemo gore."
     Popeo se na prstima i spustio Ejmi u gostinsku sobu, da ne bi uznemirio Džo-Bet. Zatim je otišao da se na brzinu istušira.
     Baš je bilo prijatno gurnuti glavu pod hladnu vodu i sapunom skinuti znoj i dnevnu prljavštinu; toliko prijatno da mu se digao, a da se nije ni dodirnuo. Pokušao je da ne obraća pažnju - šamponom je oprao kosu, istrljao leđa - ali voda je i dalje pljuskala po njemu, i na kraju se prihvatio. Poslednji put kada je vodio ljubav sa Džo-Bet već je bila u četvrtom mesecu trudnoće, i taj pokušaj se završio tako što je počela da plače i viče kako ne želi da je dodiruje. To je bio prvi znak koliko će trudnoća biti problematična. Tokom narednih nekoliko meseci imao je ponekad utisak da živi sa dve različite žene, bliznakinjom punom ljubavi i njenom zlom sestrom. Džo-Bet puna ljubavi nije želela da se bavi seksom, ali je želela da je zagrli i teši kada bi se rasplakala. Zla sestra nije želela ništa od njega: ni poljupce, ni društvo, ništa. Zla sestra bi rekla: žalim što sam te uopšte srela, i izgovorila bi to sa tolikom uverenošću da je bio siguran da to i misli. A onda bi na površinu ponovo izbila stara Džo-Bet - obično kroz suze - i rekla mu da joj je žao, tako žao, i da ne zna šta bi bez njega.
     Tokom tog vremena naučio je prilično dobro da obuzdava i prikriva svoj libido. U garaži je držao gomilu časopisa sa golim ženama; pronašao je kanal sa mekim pornićima koji je gledao kasno noću; čak je imao i nekoliko mokrih snova. Međutim, Džo-Bet nikada nije napuštala njegovu maštu. Čak i poslednje dve nedelje pred porođaj, kada je bila ogromna, pogled na nju strašno ga je uzbuđivao. I ona je toga bila svesna i izgleda da je odbijala njegovo zanimanje za nju: zaključavala je vrata kupatila kada se prala ili tuširala, okretala mu leđa dok se spremala za krevet. Svela ga je na adolescenta koji drhti dok je posmatra krajičkom oka u nadi da će na trenutak ugledati zabranjenu anatomiju; i da će moći kasnije da je zamišlja dok bude masturbirao.
     Bilo mu je dosta toga. Došlo je vreme da ponovo postanu muž i žena, umesto stidljivih tinejdžera koji slučajno spavaju u istom krevetu. Zatvorio je tuš, ovlaš se obrisao, zatim obavio peškir oko struka i otišao u spavaću sobu.
     Grmljavina se približavala, niska i razorna, ali nije probudila Džo-Bet. Ležala je sasvim obučena na krevetu, bleda lica srebrnastog od znoja u mraku. Otišao je do prozora i malo ga otvorio. Oblaci su bili zgnječeni i debeli od kiše; već za nekoliko minuta izručiće svoju vodu na prašnjavo dvorište i prašnjav krov.
     Džo-Bet je iza njega nešto promrmljala u snu. Vratio se do kreveta i polako seo pored nje. Ponovo je nešto promrmljala - nije razabrao šta - i podigla šaku koja joj je ležala pored tela, očešavši mu pri tom prstima rame. Šaku je pomerila da bi njome dodirnula usta, a zatim, kao da je njeno uspavano ja shvatilo da neko sedi pored nje, vratila ju je do njegove ruke.
     Bio je siguran da se probudila, ali nije. Na licu joj se pojavio jedva primetan osmeh, i ona šakom pređe sa njegove mišice na grudi. Dodir joj je bio lak poput pera, ali strašno erotičan. Tim više, možda, jer joj je podsvest dozvoljavala da radi ono što u budnom stanju nije mogla ili nije htela. Pustio je da se njena šaka zadrži na njegovim grudima, a on je za to vreme oprezno skinuo peškir. Njegov penis u erekciji podigao je glavu, jedva čekajući da bude dodirnut. Nije se pomerio; nije disao. Samo je posmatrao kako se njena šaka lutajući spušta niz njegov tvrdi stomak dok nije pronašla kurac.
     Izdahnuo je vazduh što je tiše mogao, uživajući u njenoj pažnji. Nije se zadržala na njegovom polnom organu duže nego na njegovim grudima i stomaku, ali kada je prešla prstima preko mošnica i nastavila niz butinu bio je već toliko uzbuđen da se plašio da će izgubiti kontrolu ako vrati šaku tamo gde je malo pre bila. Odvojio je pogled od njenih prstiju i zagledao joj se u lice, ali ga je prizor njene namučene lepote samo još više zagrejao. Čvrsto je zatvorio oči i pokušao sebi da predstavi ulicu ispred kuće, olujne oblake i motor koji je juče popravljao, ali ga je njeno lice svuda nalazilo kuda god da pobegne.
     Ponovo ju je čuo kako nešto mrmlja, reči su i dalje bile nerazumljive, te je, iako to nije nameravao, otvorio oči da posmatra njene usne.
     To je bilo suviše. Glasno je zadahtao i kao u znak odgovora mrmljanje je postalo nešto ubrzanije, a njena šaka koja mu se spuštala niz nogu, krenu ponovo nazad prema preponama. Osetio je prvi grč u mošnicama i posegnuo da čvrsto stegne kurac u nadi da će odložiti ono neizbežno bar još koji trenutak. Ali izgleda da je ona osetila tu kretnju, jer se njena šaka vratila do njegovog polnog organa, stigavši do njega pre nego što je uspeo da je u tome spreči i kada ga je dodirnula on više nije mogao da se obuzda.
     "Oh, Bože", zadahta on i zabaci glavu. Prvi put je čuo njene reči...
     "U redu je", govorila je. Mogao je samo da zadahće. "U redu je, Tomi. Jeste. Jeste. U redu je..."
     "Tomi?"
     Nastavio je da štrca, dok mu je njena skliska šaka obrađivala kurac, ali u tome više nije bilo zadovoljstva.
     "Ne", reče on. "Prestani."
     Nije ga poslušala, jer ga nije čula. Trabunjala je u dilerijumu: "JestejesteureduTomiureduredu."
     Povukao je svoju šaku, bilo mu je muka, i počeo da ustaje sa kreveta. Ali ona ga je uhvatila za šaku dok je ustajao, pogodivši tačno cilj, iako je imala zatvorene oči. Trabunjanje je prestalo.
     "Sačekaj", reče ona.
     Iz penisa mu je i dalje nekontrolisano curelo. Bio je u velikom iskušenju da je opkorači; da je natera da otvori oči i da ga vidi, sirovog i vlažnog. Da kaže: to sam ja, Hui. Sećaš li me se? Udala si se za mene.
     Ali suviše se stideo svoje ranjivosti, svog znoja i straha u sebi, koji mu je čak i sada dobovao u stomaku. Straha da je Tomi-Rej MekGir blizu, i da se sve više približava. Pre nego što je razum mogao da ga zaustavi prešao je pogledom preko mračne sobe, tražeći neki znak, bilo kakav znak, da je tu bio Dečak-Smrt. Razume se da ga nije bilo. On nije bio ovde telesno. Bar još nije. On je bio u umu Džo-Bet. A to je na svoj način bilo mnogo užasnije mesto za njega.
     Zgrabivši peškir da pokrije svoju nagost, Hui povuče šaku i krenu prema vratima; bes je već bio splasnuo u njemu, pretvorivši se u pepeo i mučninu.
     Pre nego što je uspeo da dohvati kvaku, Džo-Bet je otvorila oči.
     "Hui?" upita ona.
     "Koga si očekivala?"
     Ona podiže lepljivu šaku, pridigavši se pri tom u krevetu. "Šta se to događa?" upita ona optužujućim glasom.
     Nije nameravao da joj dozvoli da ovo izokrene. "Sanjala si Tomi-Reja", reče on.
     Spustila je noge sa kreveta, brišući njegovo seme sa prstiju o čaršav. "O čemu ti to pričaš?" upita ona. Na vratu i gornjem delu grudi imala je crvene crvene; bili su to sigurni znaci da je i ona bila uzbuđena. Verovatno je i dalje bila.
     "Stalno si ponavljala njegovo ime", odvrati Hui.
     "Ne, nisam."
     "Misliš li da bih nešto takvo izmislio?" upita on, podigavši glas.
     "Aha, verovatno!" povika ona.
     Znao je prema načinu na koji se obrecnula na njega da je sasvim svesna da je govorio istinu (ovako žestoka bila je samo onda kada je nešto krila), što je značilo da je i budna znala nešto o bratu. Ta pomisao probudila je u Huiju želju da zaplače ili da se ispovraća, ili oboje. Širom je otvorio vrata i posrćući izišao na odmorište. U tom trenutku počela je kiša - iznenadno dobovanje po prozoru. Podigao je pogled: kroz staklo niz koje se cedila voda ugledao je purpurno crne oblake i osetio kako se kuća zatresla usled grmljavine.
     Ejmi se probudila i sada je jecala u gostinskoj sobi. Želeo je da ode do nje, ali čuo je Džo-Bet na vratima spavaće sobe; ne bi mogao da podnese da ga vidi na svetlosti ovakvog, sa strahom na licu. Sigurno bi rekla Tomi-Reju, narednog puta kada ga bude videla u svojim snovima. Rekla bi: Dođi po mene. Ovde nema ko da ti se suprotstavi.
     Ušao je u kupatilo i zalupio vrata za sobom. Posle izvesnog vremena, Ejmi je prestala da plače. A još malo posle toga, i oluja je prošla, ostavivši za sobom nepročišćen vazduh i nesmanjenu vrućinu.

     2.
     "Grilo? Hui ovde."
     "Nisam očekivao da te čujem..."
     "Da li si čuo još n-n-n-nešto o Tomi-Reju?"
     "Nešto se dogodilo?"
     "Na neki način."
     "Želiš li da mi kažeš šta?"
     "Za sada ne. Ja s-s-s-samo želim da z-z-z-znam gde je. Dolazi p-p-p-po nju..."
     "Smiri se, Hui."
     "Z-z-z-znam da dolazi po nju."
     "On ne zna gde živite, Hui."
     "On je u njenoj glavi, Grilo. Bio je u pravu. Ja... j-j-j-jebiga... nisam mucao p-pet godina." Zastao je da isprekidano uvuče vazduh. "Mislio sam da je gotovo. Bar s-s-s-sa njim."
     "Svi smo to mislili."
     "M-m-mislio sam da je nestao i da je gotovo. Ali on je j-j-još tamo, u njoj. Zato n-n-nemoj da mi kažeš da ne zna gde ž-ž-ž-živimo. On to tačno zna."
     "Gde si sada?"
     "Na benzinskoj pumpi pola milje od kuće. Nisam želeo da te z-z-z-zovem odande."
     "Biće bolje da se vratiš. Imaš li kakvo oružje?"
     "Imam pištolj. Ali od kakve će mi t-t-to biti koristi? Mislim, ako je živ..."
     "Prevario je smrt."
     "A pištolj mi neće biti od neke v-v-v-vajde."
     "Sranje."
     "Aha, čoveče, u pravu si. Sranje. Tačno. To je, to je, to je upravo to. Jebeno sranje!" Grilo je čuo kako je lupio pesnicom po telefonu. Čuo se i neki prigušeni zvuk. Tek posle jednog trenutka shvatio je da to Kac plače.
     "Slušaj, Hui..." Prigušeni zvuk se čuo i dalje. Prekrio je šakom slušaclicu, kako ga Grilo ne bi čuo. Poznato mi je to osećanje, pomisli Grilo. Ako plačem, a to niko ne čuje, možda uopšte nisam plakao. Samo što to tako ne ide. "Hui? Jesi li tu?" Trenutak ili dva vladala je tišina, a onda se Hui ponovo javio. Suze su ga malo smirile.
     "Ovde sam", reče on.
     "Dolazim do vas. Nekako ćemo ovo rešiti."
     "Stvarno?"
     "U međuvremenu, želim da budeš pripravan. Jesi li me razumeo?"
     "Šta ako on... hoću da kažem, šta a-a-a-ako on dođe po nju?"
     "Uradi ono što moraš. Preseli se ako moraš. Nastaviću da se javljam, važi?"
     "Aha."
     "Još nešto?"
     "Neće je dobiti, Grilo."
     "Znam."
     "Šta god d-d-da bude trebalo uraditi, neće je dobiti."

     Šta sam to uradio? To je bilo sve o čemu je Grilo mogao da razmišlja kada je spustio slušalicu: šta sam uradio kada sam se prijavio dobrovoljno za ovo? Nije mogao da pomogne Huiju. Isuse, jedva da je mogao da pomogne i sebi.
     Sedeo je ispred ekrana - koji su se popunjavali poput bačvi pri provali oblaka: vesti su stizale iz svih država, sve odreda loše - i pokušavao da smisli neki način da povuče ponudu, ali je znao da ne bi mogao da živi sam sa sobom ako bi se nešto dogodilo, a on im prethodno okrenuo leđa.
     A nešto će se dogoditi. Ako ne večeras, onda sutra uveče. Ako ne sutra uveče, onda prekosutra uveče. Svet je gubio razum. Dokaz se nalazio pred njim na ekranima. Gde ćeš bolje vreme od ovoga da uskrsnuli izravnaju račune? Morao je da uradi ono što je mogao, koliko god to bilo malo, koliko god beznačajno, ili nikada više neće moći da sretne svoj pogled u ogledalu.
     Isključio je ekrane i otišao da spakuje sve što mu je potrebno za jednu noć. Upravo je završavao, kada je zazvonio telefon. Ovog puta bila je Tesla, zvala je iz Evervila.
     "Odsešću kod žene koju sam ovde upoznala. Trenutno joj je potrebno društvo. Imaš li olovku?" Grilo je zapisao broj, a zatim ju je ukratko uputio u Kacovu situaciju. Nije zvučala mnogo iznenađena. "Ovog vikenda okončaće se mnoge igre", reče ona. Kazao joj je da će se odvesti do Huija. Zatim je razgovor skrenuo na D'Amura.
     "Uvek sam mislio da su svi ti njegovi totemi i tetovaže obično sranje", reče Grilo, "ali sada..."
     "Voleo bi da imaš neki od njih?"
     "Voleo bih da imam nešto u šta verujem", reče Grilo. "Nešto što bi bilo od pomoći ako je Tomi-Rej na slobodi."
     "On je verovatno na slobodi", smrknuto reče Tesla. "Otprilike sve što može da bude na slobodi sada je slobodno."
     Grilo je trenutak razmišljao o tome. Zatim reče: "Šta smo to, do đavola, uradili da smo to zaslužili, Tes?"
     "Verovatno je sreća u pitanju."

     3.
     Provala oblaka koja se dogodila iznad kuće Kacovih nastavila je ka jugozapadu, istresajući svoj kišni teret u hodu. Došlo je do većeg broja sudara na skliskim ulicama i autoputevima, ali su svi osim jednog bili beznačajni. Izuzetak se dogodio sto pedeset pet milja od Kacovih, na međudržavnom putu broj 84. Jedav RV, u kome se porodica od šest članova vraćala sa odmora provedenog u Sedar Sitiju, zaneo se na nepouzdanom asfaltu, udario u kola iz susedne trake i prešao preko crte, sredivši šest vozila koja su putovala na jug pre nego što je sleteo sa autoputa.
     Policija, lekari i vatrogasci stigli su na mesto nesreće neverovatno brzo kada se ima u vidu da je autoput bio blokiran u oba pravca, a kiša lila kao i kabla, tako da je vidljivost bila smanjena na petnaest jardi, ali kada su stigli, pet života je već bilo ugašeno, a još troje ljudi - uključujući tu i vozača RV-a - umrlo je pre nego što su mogli da budu oslobođeni iz olupina.
     Kao da ju je zainteresovao haos koji je izazvala, oluja je usporila svoje napredovanje i ostala da počiva iznad mesta nesreće skoro pola sata, a potop je potiskivao dim koji je kuljao iz zapaljenih vozila. U gorkoj, zaslepljujućoj supi od dima i kiše, spaseni i spasioci zajedno kretali su se poput utvara, smrdeći na benzin i umrljani krvlju. Neki od preživelih bili su dovoljno srećni - mogli su da plaču; većina ih je jednostavno posrtala od vatre do vatre, od tela do tela, kao da tragaju za vlastitim razumom.
     Međutim, bila je tu prisutna jedna utvara koja nije bila ni spasilac niti ju je trebalo spasavati; kretala se kroz ovu paklenu zbrku sa lakoćom koja će izazvati košmare kod svih koji su ga videli.
     Bio je mlad, ta utvara, i po svim procenama nedolično lep: plav, preplanuo, sa širokim, belim osmehom. I pevao je. To je bilo ono što je uznemirilo prisutne koji su kasnije govorili o tom pevanju više nego o njegovom lakom kretanju, više nego o njegovom osmehivanju. Njegovo obilaženje olupina sa prijatnom, bezimenom melodijom na usnama delovalo je krajnje demonski.
     Međutim, nisu mu se svi sklanjali s puta. Jedan policajac ga je zatekao kako poseže ka zadnjem sedištu jednog od uništenih vozila i zatražio je od njega da se istog časa okane toga. Utvara uopšte nije obratila pažnju na naređenje, već je razbila prozor, u želji da dohvati nešto što je videla na stražnjem sedištu. Policajac joj je ponovo naredio da prestane i izvukao je pištolj ne bi li podupro svoje naređenje. U znak odgovora utvara je prekinula pevanje taman toliko da mu kaže: "Imam ovde neka posla."
     Zatim je nastavila tamo gde je stala sa pesmom i izvukla telo deteta, koji su prevideli u tom haosu, kroz razbijeni prozor. Policajajac je uperio pištolj u srce lopova i naredio mu da spusti dete, ali je ovaj i to, kao i ostala naređenja prenebregao. Prebacivši telo oko vrata kao kakav pastir koji nosi jagnje, utvara je bila spremna za odlazak.
     Onome što je usledilo prisustvovalo je pet svedoka, uključujući tu i policajca; svi oni bili su krajnje uzbuđeni, ali niko nije bio u šoku, tako da se nije moglo reći da su imali halucinacije. Njihova svedočenja, međutim, bila su neobična. Okrenuvši leđa policajcu, kradljivac leša uputio se prema bankini, a u to se dim oko njega ustalasao, i na trenutak ili dva svedocima se učinilo da su videli ljudska obličja kako kuljaju u velikim naletima - izduženih i unakaženih lica, snažnih, ali omekšalih tela, kao da su kosti bile isisane iz njih - obličja koja su očigledno bila u službi lopova, jer su ga optočila u vidu ječećeg oblaka u koji niko, čak ni policajac, nije bio voljan da prodre.
     Pet časova kasnije, telo deteta - trogodišnjakinje po imenu Lorena Hernandez - bilo je pronađeno na manje od jedne milje od autoputa, u šumarku breza. Bila joj je skinuta odeća umrljana krvlju i telo joj je bilo pažljivo, čak s ljubavlju oprano kišnicom. Zatim je njen leš bio položen na mokro tle u fetalnom položaju: noge zgrčene uz stomak, brada na grudima. Nije bilo znakova napastvovanja. Međutim, oči su nestale iz glave.
     Od raspevanog lepotana koji ju je uzeo i dobrano se pomučio da je ovako namesti, nije bilo ni traga. Bukvalno nikakvog. Nije bilo otisaka stopala u travi, ni otisaka prstiju na njenom telu, ničeg. Kao da je otmičar lebdeo dok je obavljao svoj mračni i neobjašnjivi obred.

     Izveštaj o tim događajima bio je pridodat Sprudu te iste noći, ali nije bilo nikoga da ga pročita. Grilo je bio na putu za Ajdaho, ostavivši izveštaje da pristižu u njegovom odsustvu, a njih je bilo u nečuvenim količinama. Bile su to čudne, užasne priče.
     U Minesoti se neki čovek probudio na operacionom stolu za vreme operacije srca i uprkos svim očajničkim pokušajima anestetičara da ga vrati u komatozno stanje, upozorio je svoje hirurge da dolaze oni koji jedu repove, i da ih ništa ne može zaustaviti. Potom je umro.
     U kampusu koledža Ostin u Teksasu, viđeno je kako žena u belom, u pratnji nečeg što su svedoci opisali kao šest velikih albino pasa, nestaje u tlu kao da silazi niz stepenice. Iz zemlje se čulo jecanje, tako tugaljivo da je jedan od onih koji su ga čuli pokušao da izvrši samoubistvo sat kasnije.
     U Atlanti, velečasni Donald Meril, usred jedne krajnje nadahnute propovedi, odjednom je skrenuo sa teme - Postoji samo jedna ljubav, Božja ljubav - i počeo da govori o Neumitnosti. Njegove reči bile su emitovane širom zemlje, a kamere su nastavile da ga snimaju dok je lupao i paradirao, a rečnik mu iz rečenice u rečenicu postajao sve opskurniji. Zatim je ponovo promenio temu i počeo da govori o ljudskoj anatomiji. Odgovor je ovde, rekao je, i počeo da se skida pred zapanjenim stadom: u grudima, u stomaku, u preponama. Kada je stigao do donjeg veša i sokni, prenos je prekinut, ali on je ipak nastavio da se obraća okupljenima, savetujući svoju zapanjenu pastvu da pođe kući, pronađe veliko ogledalo i nastavi da proučava svoje nago telo, dok - kako on to reče - Neumitnost ne prođe, i vreme ne stane.

     Među izveštajima koji su se slivali u Sprud stigao je i jedan koji bi naročito zanimao Teslu, da je znala za njega; možda bi u izvesnoj meri i izmenio tok događaja.
     Stigao je iz Baje. Dvojica posetilaca iz Engleske, parapsiholozi koji pišu knjigu o tajnama uma i materije, uputili su se u potragu za jednim gotovo mitskim mestom za koje se šaputalo da su se na njemu pre nekoliko godina dogodile velike i strašne stvari. Potraga ih je, razume se, dovela do mesta gde je Flečer prvi put stvorio nuncije, do Misije Svete Katarine. Tamo, na rtu koji je gledao na plavi Pacifik, upravo su fotografisali ruševine kada je jedna od posetiteljki malog svetilišta što se ugnezdilo među šutom dotrčala do njih, dok su joj se suze slivale niz lice, i rekla im da je vatra hodila Misijom prethodne noći, vatra u ljudskom obličju.
     Flečer, rekla je, Flečer, Flečer...
     Međutim, i ta priča, kao i mnoge druge, uskoro je bila pokopana pod stotinama sličnih koje su pristizale svakog sata iz svih država. Neprirodne i nedokučive priče, groteskne i prljave, uistinu uvrnute. Pošto sada niko nije vodio o njemu računa, niko nije motrio na njega i niko se o njemu nije brinuo, Sprud je rastao nesvestan sebe, postajući telo znanja bez mudre glava koja bi shvatila njegovu prirodu.









VIII
     1.
     Bilo je mnogo teže pronaći raskrsnicu na kojoj je Miv O'Konel zakopala medaljon nego što je to Budenbaum predvideo. Sa Setom za petama, proveo je dva sata idući glavnom ulicom u pravcu sever-severozapad i jug-jugoistok od trga, pretpostavivši (pogrešno, kako se kasnije ispostavilo) da će se raskršće koje je tražio - to ukrštanje puteva na kome će se njegovo putovanje okončati - nalaziti blizu centra grada. Na kraju ga je pronašao na dve trećine milje od trga; bila je to srazmerno nevažna tačka na planu Evervila. Na jednom uglu nalazio se skromni restoran, sa oznakom 'Kitin', naspram njega mala pijaca, a na druga dva ugla zapuštena garaža i nešto što je očigledno nekada bilo prodavnica odeće u kojoj su ostale samo nage lutke i natpisi SVE MORA DA ODE iz njenih poslednjih dana.
     "Šta tačno tražiš?" upita ga Set dok su stajali i posmatrali raskršće.
     "Sada ništa", odvrati Budenbaum.
     "Otkud znaš da je ovo pravo raskršće?"
     "Osećam to. U zemlji je. Ti gledaš naviše, ja gledam naniže. Mi se dopunjujemo." Prepleo je prste. "Ovako." Povukao ih je da bi pokazao njihovu povezanost.
     "Da li ćemo uskoro moći da se vratimo u krevet?" upita Set.
     "Još malo. Prvo bih voleo da pogledam šta ima tamo gore." Pokazao je glavom prema prozorima iznad prazne radnje. "Biće nam potrebna osmatračnica."
     "Za paradu?" upita Set.
     Budenbaum se nasmeja. "Ne. Ne za paradu."
     "Za šta onda?"
     "Kako da ti to na najbolji mogući način objasnim?"
     "Kako god hoćeš."
     "Postoje mesta na svetu na kojima stvari moraju da se dogode", reče Budenbaum. "Mesta koja moći pohode, gde..." trenutak je tražio reči, "gde avatari dolaze."
     "Šta je to avatar?"
     "E, pa, to ti je neka vrsta lica. Lica nečeg božanskog."
     "Poput anđela?"
     "Više od anđela."
     "Više?" Set uvuče vazduh.
     "Više."
     Set je trenutak razmišljao o tome. Zatim reče: "Ti..."
     "Avatari."
     "Avatari. Dolaze ovamo?"
     "Neki od njih."
     "Otkud znaš?"
     Budenbaum se zagledao u tle. "Pretpostavljam da bi najjednostavniji odgovor bio da dolaze jer sam ih ja to zamolio."
     "Jesi li?" zausti Set, kratko se nasmejavši. Očigledno ga je oduševljavalo to što razgovara na uličnom uglu sa čovekom koji upućuje pozive božanstvima. "I jednostavno su pristali?"
     "Nije ovo prvi put", odvrati Budenbaum. "Obezbedio sam im... kako da se izrazim?... mnogo zabave tokom godina."
     "Kakve?"
     "Svakojake. Ali uglavnom one zbog koje bi obični ljudi zadrhtali."
     "Oni vole ono najbolje, je li tako?"
     Budenbaum nagradi mladića iskrenim divljenjem. "Vrlo brzo shvataš stvari", reče on. "Da. To najviše vole. Što više krvoprolića, to bolje. Više suza, više tuge, tim bolje."
     "Tu se ne razlikuju mnogo od nas, je li tako?" upita Set. "I mi volimo takve stvari."
     "Osim što ovo nije kobojagi", reče Budenbaum. "Ovde nije reč o lažnoj krvi i glicerinskim suzama. Oni žele pravu stvar. A moj je posao da je isporučim." Zastao je, posmatrajući reku automobila na kolovozu i reku ljudi na pločniku. "Nije to uvek naročito prijatno zanimanje", dodade on.
     "Zašto se onda time baviš?"
     "Ne bih mogao da počnem da ti odgovaram na to pitanje. Ne ovde. Ne sada. Ali ako ostaneš pored mene, odgovor će postati očigledan. Veruj mi."
     "Verujem."
     "Dobro. Hoćemo li?"
     Set klimnu i oni se zajedno uputiše preko ulice prema napuštenoj zgradi.
     Tek kada su stigli na suprotnu stranu ulice i zastali na vratima radnje sa odećom, Set je upitao Budenbauma. "Da li se plašiš?"
     "Zašto bih se plašio?"
     Set slegnu ramenima. "Ja bih se plašio. Susreta sa avatarima."
     "Oni liče na ljude, samo su više evoluirali", odvrati Budenbaum. "Za njih sam ja majmun. Za njih smo svi majmuni."
     "Znači, kada nas gledaju, to je kao kada mi idemo u zoološki vrt?"
     "Više nalik na safari", odvrati Budenbaum, koga je zabavljala prikladnost ovog poređenja.
     "Možda su oni ti koji su nervozni", primeti Set. "Kada dolaze u divljinu."
     Budenbaum se zagleda u dečaka. "Zadrži to za sebe", reče on žestoko.
     "Bila je to samo..."
     Budenbaum ga prekide. "Nije čak trebalo ni da ti kažem", dodade on.
     "Ništa neću reći", odvrati Set. "A i kome bih rekao?" Budenbauma kao da to nije oraspoložilo. "Nikome ništa neću reći", ponovi Set. "Kunem se." Prišao je malo bliže Budenbaumu i spustio šaku na njegovu ruku. "Želim da činim samo ono zbog čega ćeš biti zadovoljan mnome", reče on, zureći u Budenbaumovo lice. "Samo mi reci."
     "Da, znam. Žao mi je što sam se obrecnuo. Biće da sam malo nervozan. Nagnuo se bliže mladiću, usne su mu bile na svega nekoliko inča od njegovih ušiju, i prošaputao. "Želim da te jebem. Odmah." Naizgled bez po muke gurnuo je kvaku i propusti Seta unutra.

     Ova mala scena nije prošla neprimećeno. Od svog susreta sa nepristojnom jezičarom, Bosli je bio na oprezu motreći na bilo kakve znake bezbožnog ponašanja, tako da je bio svedok čudne prisnosti između dečaka Landijevih, za koga je već godinama znao da je lud, i stranca u odelu dobrog kroja. Ništa o tome nije kazao Deli, Dagu ili Harijeti. Jednostavno ih je obavestio da ide malo da se prošeta i iskrao se, ne skidajući pogled sa prazne radnje dok je prelazio preko ulice.
     Seks nikada nije mnogo zanimao Boslija. Tri do četiri meseca mogla su da prođu, a da on i Leticija ne osete potrebu da obave taj čin, a kada su to i radili, sve je bilo gotovo za manje od petnaest minuta. Međutim, koliko god se trudio da pročisti svoj mali ugao sveta, seks ga je stalno nalazio - preko radija i televizije, časopisa i novina, prljajući ono što se on toliko trudio da održi čistim.
     Zašto su ljudi osećali takvu potrebu da se ponašaju kao životinje, da idu nagi poput životinja, da se valjaju i pare u prašini poput životinja, kada je Gospod izdigao čoveka iz prašine i dao mu vlast nad zverima u polju?
     To ga je uznemiravalo. Ponekad ga je i ljutilo, ali uglavnom ga je uznemiravalo, kada bi video mlade ljude Evervila kako poriču vodeća načela vere, posrćući i predavajući se životinjskim apetitima. Iz nekog razloga, možda zbog dečakove mentalne poremećenosti, smatrao je Seta Landija posmatračem tog razvrata. Sada je posumnjao da je nešto drugo u pitanju. Sada je posumnjao da je dečak Landijevih radio nešto gore nego njegovi vršnjaci, daleko gore.
     Gurnuo je vrata i ušao u radnju. Unutra je bilo svežije nego napolju, na čemu je bio zahvalan. Zastao je trenutak na jard od praga i oslušnuo kako bi odredio gde su dečak i njegov sadrug. Odozgo su se čuli koraci i prigušeni glasovi. Krivudajući između krša koji je ostavio Džindžeriš, stigao je do vrata koja su vodila u stražnji deo radnje, krećući se lako i tiho. Vrata su vodila u malo skladište, iza koga se nalazilo strmo, mračno stepenište. Prešao je preko sobe i počeo da se penje. U tom je shvatio da su glasovi zamukli. Zaledio se na stepenicama, u strahu da je njegovo prisustvo otkriveno. Kockao se vlastitim životom kada je odlučio da uhodi stvorenja koja su živela nemoralno. Bili su sposobni na bilo šta, uključujući tu, u šta uopšte nije sumnjao, i ubistvo.
     Nije, međutim, čuo korake i posle kraće pauze nastavio je da se penje, dok nije stigao do vrata na vrhu. Bila su inč ili dva odškrinuta. Gurnuo ih je još malo i oslušnuo.
     Sada ih je čuo. Ako su prljavština i izopačenost imali zvuk, onda je to bilo ono što je čuo. Dahtanje, balavljenje i udaranje tela o telo. Koža ga je zasvrbela kada je to čuo, kao da je vazduh bio prljav od buke koju su oni stvarali. Poželeo je da se okrene i ode, ali znao je da bi to bilo kukavički. Morao je da prozove one koji su grešili zbog njihovih greha, isti slučaj bio je i sa onom alapačom, jer bi u protivnom svet postajao samo prljaviji i prljaviji, dok ljude ne bi zatrpao vlastiti izmet?
     Vrata zaškripaše dok ih je otvarao, ali zveri su pravile toliku buku da to nisu čule. Soba je bila takvog oblika da još nije mogao da ih vidi; morao je da krene duž zida pre nego što je stigao do ugla iza koga je mogao da proviri. Uvukavši vazduh kako bi se pripremio, on to i učini.
     Bili su tamo, parili su se na golim daskama na zraku sunca, dečak Landijevih je na sebi imao samo sokne, a onom koji je upražnjavao nastranost sa njim pantalone su se motale oko članaka. Držao je zatvorene oči, isto kao i dečak - kako bi osetio zadovoljstvo tog čina, zaranjanja u mesto iz koga se izbacuje izmet? - ali posle još dva guranja nastrani je otvorio oči i zagledao se u Boslija. Na njegovom licu nije bilo srama, kao ni u njegovom glasu. Samo bes.
     "Kako se usuđujete?" upita on. "Brišite odavde!"
     Sada je Landi otvorio oči. Za razliku od svog napasnika, imao je bar toliko obraza da pocrveni i spusti šaku među noge kako bi sakrio polni organ.
     "Rekoh vam da se gubite!" reče nastrani. Bosli se nije povukao; niti je krenuo napred. Dečak je bio taj koji je napravio naredni korak. Skliznuvši napred i oslobodivši se, okrenuo se prema svom nabadaču i rekao: "Nateraj ga da ode."
     Nastrani stade da navlači pantalone, a dok je to radio, i bio ranjiv, Bosli krenu u napad.
     "Životinje!" stade on da besni, krenuvši na nastranog podignutih ruku.
     "Ovene!" povika dečak, ali je upozorenje stiglo kasno. Dok se nastrani uspravljao, Bosli je naleteo na njega svom težinom, nateravši ga da se zatetura unazad.
     Dečak se pridizao - Bosli ga je video krajičkom oka - a iz grla mu je izleteo neartikulisani besni urlik. Bosli se osvrnuo prema njemu, ugledao divlji izraz na njegovom žućkastom licu, iskežene zube, divlji pogled, i počeo da mu se sklanja s puta. Ali u tom trenutku čuo je lomljavu stakla i osvrnuo se na vreme da vidi nastranog kako izleće kroz prozor. Imao je na raspolaganu samo trenutak da zapazi tu činjenicu, a onda je dečak Landijevih skočio na njega, nag i vlažan.
     Uspaničio se i vrisnuo. Pokušao je da odgurne Landija od sebe, ali dečak je bio snažan. Prilepio se za Boslija kao da želi da iznudi poljupce; čvrsto je priljubio svoje telo uz Boslijevo, i Boslije je osetio njegov topao dah na svom licu.
     "Ne-ne-ne!" vrištao je Bosli, mlatarajući i uvijajući se u želji da se oslobodi iz njegovog zagrljaja. Uspeo je da se odvoji i povuče, dahćući i gotovo jecajući, i krenuo prema vratima.
     Tek je tada Bosli shvatio da nastranog više nije bilo.
     "Oh, Isuse..." promrmljao je, u nameri da započne molitvu. Ali su ga reči izdale. Jedino je uspeo da se teturavo vrati do polomljenog prozora, bez prestanka ponavljajući iste reči. "Oh, Isuse. Oh, Isuse. Oh..."
     Landi više nije na njega obraćao pažnju. "Ovene!" vrisnu on i u tri koraka se nađe kod prozora, posekavši se na krzavo staklo dok se naginjao napolje. Bosli se našao pored njega trenutak kasnije, prekinuvši litaniju, a tamo dole na pločniku ležao je nastrani, sa pantalonama i dalje spuštenim do pola butina. Saobraćaj se zaustavio na raskrsnici i sirene su već svirale u svim pravcima.
     Osetivši nesvesticu usled vrtoglavice i panike, Bosli se povuče od prozora.
     "Kretenu!" povika mali Landi; očigledno smatrajući da Bosli ima nameru da pobegne, ponovo krenu na njega, dok mu se krv slivala iz ranjenog boka.
     Bosli je pokušao da izbegne dečakove pesnice, ali mu je peta zapela za gomilu odbačene odeće i on pade nauznak, izbivši sam sebi vazduh kada je tresnuo o pod. Landi se našao na njemu u tren oka, seo je svojim mršavim dupetom na Boslijeve grudi i prikovao mu mišice kolenima. Tako ih je zatekao prvi svedok koji je ustrčao uz stepenice: Bosli je ležao na leđima i jecao Oh, Isuse, Oh, Isuse, Oh, Isuse dok ga je nag, ranjeni Set Landi držao prikovanog za daske.

     2.
     U kakve god da se spekulacije Ervin upuštao o smrti, nije očekivao da to iskustvo treba izdržati na nogama. U poslednjih šest časova više je hodao nego u prethodna dva meseca. Izišao je iz kuće, zatim se vratio kući, zatim je otišao do Kitinog restorana, vratio se ponovo kući, a sada su mu pažnju privukla bolnička kola koja su jurila licom Kaskada, tako da je krenuo nazad ka restoranu. Ili, bolje rečeno, do naspramnog ugla, do koga je stigao na vreme da vidi kako čoveka, koji je bio gurnut sa gornjeg prozora, utovaruju u bolnička kola i odvoze za Silverton. Muvao se oko okupljene gomile, skupljajući nagoveštaje o tome šta se dogodilo i brzo sklapajući priču. To je očigledno učinio Bosli Kauhik, pošto je otkrio gurnutog usred neke veze sa jednim ovdašnjim mladićem. Ervin je znao Boslija samo po čuvenju: kao filantropa za Božić, kada su on i nekolicina dobrih hrišćanskih duša uzimali na sebe obavezu da starima i onima vezanim za kuću odnesu topli obrok, i kao fanatičnog pisca pisama (teško da bi koji mesec prošao bez poslanice u Registru, u kojoj je bio zabeležen neki nov dokaz bezbožništva u zajednici). Čoveka nikada nije upoznao, niti je čak mogao da se seti njegovog lika. Ali ako je težio da postane poznat, onda je to danas po podne očigledno i uspeo.
     "Prokleto čudno", čuo je nekoga kako kaže; osmotrivši gomilu koja se razilazila, ugledao je čoveka u kasnim pedesetim ili ranim šezdesetim, sede kose, sivih očiju, u odelu koje mu je loše stajalo, kako gleda pravo u njega.
     "Meni se obraćate?" upita Ervin.
     "Aha", reče ovaj drugi, "rekao sam da je to prokleto čudno..."
     "Nemoguće."
     "Šta je nemoguće?"
     "Nemoguće da se obraćate meni. Ja sam mrtav."
     "Onda nas je dvojica", odvrati ovaj drugi. "Upravo sam rekao da sam viđao neke prokleto čudne stvari ovde tokom godina."
     "I vi ste mrtvi?" upita Ervin, zapanjen i sa olakšanjem. Konačno je našao nekoga s kim može da razgovara.
     "Svakako", reče čovek. "Ima nas nekolicina u gradu. Odakle si ti stigao?"
     "Nisam."
     "Hoćeš da kažeš da si ovdašnji?"
     "Aha. Tek sam, znate..."
     "Umro. Slobodno reci."
     "Umro."
     "Neki dolaze zbog festivala. To je za njih vikend."
     "Mrtvi?"
     "Svakako. Hej, zašto da ne? Parada je parada, je li tako? Nas nekolicina čak i učestvujemo idući između platformi. Sve za smeh. Moraš se smejati, je li tako, ili će ti srce prepući. Da li ti se to dogodilo? Srčani udar?"
     "Ne..." reče Ervin, i dalje suviše iznenađen ovim obrtom događaja da bi sredio misli. "Ne, ja... ja sam bio..."
     "Nedavno, je li tako? U početku je hladno. Ali na to se navikneš. Do đavola, možeš se na sve naviknuti, je li tako? Sve dok ne počneš da se osvrćeš, žaleći za raznim stvarima, jer ne možeš baš ništa povodom toga da uradiš."
     "Je li tako?"
     "Mi se samo muvamo unaokolo izvesno vreme, i to je sve. Uzgred budi rečeno, kako se zoveš?"
     "Ervin Tutaker."
     "Ja sam Ričard Dolan."
     "Dolan? Vlasnik radnje sa slatkišima?"
     Čovek se osmehnu. "To sam ja", reče on. Pokazao je palcem preko ramena ka praznoj zgradi. "To je bila moja radnja, u stara dobra vremena. U stvari, i nisu bila tako dobra. Ali tako je to kada se osvrneš..."
     "Prošlost je uvek lepša."
     "Tako je. Prošlost je uvek..." Zaćutao je i namrštio se. "Da li si živeo ovde dok sam bio vlasnik radnje?"
     "Ne."
     "Kako onda znaš za to?"
     "Pročitao sam priznanje jednog tvog prijatelja."
     Dolanov osmeh izblede. "Oh?" izusti on. "Čije?"
     "Lajla Mek Fersona?"
     "Napisao je priznanje?"
     "Aha. Koje se izgubilo, a onda sam ga ja pronašao."
     "Kučkin sin."
     "Da li je on, mislim na Mek Fersona, da li je on još... u blizini?"
     "Hoćeš da pitaš da li je on poput nas? Nije. Neki ljudi se zadrže unaokolo, neki ne", Dolan sleže ramenima. "Možda se presele, negde drugde, možda samo" - on puknu prstima - "nestanu. Pretpostavljam da sam ja hteo da ostanem, a on nije."
     "Ovo nisu naša prava tela, znaš li to?" upita Ervin. "Hoću da kažem, video sam svoje."
     "Aha, i ja sam video svoje. Nije bio lep prizor." Podigao je šake ispred sebe, posmatrajući dlanove. "Ali od bilo čega da smo sazdani", reče on, "i to je bolje od ničega. I da znaš da nije ni bolje ni gore nego kada si živ. Ima dobrih dana, a i ima loših..." Zaćutao je, uperivši pogled prema sredini ulice. "Samo što mislim da će se sve to možda uskoro okončati."
     "Zašto si to rekao?"
     Dolan duboko uvuče vazduh. "Posle izvesnog vremena počneš da osećaš ritam stvari, na način na koji ne možeš dok si živ. Poput dima."
     "Šta je poput dima?" upita on.
     "Mi. Lebdimo unaokolo, nismo sasvim čvrsti, a nije ni da nismo uopšte. A kada vetar donese nešto čudno, dim to zna."
     "Zaista?"
     "Navići ćeš se."
     "Možda već jesam."
     "Kako to misliš?"
     "Ako želiš da vidiš nešto čudno, ne treba to da tražiš dalje od moje kuće. Tamo se nalazi momak po imenu Flečer. Izgleda kao čovek, ali mislim da on to nije."
     Dolan je bio zadivljen. "Zašto si ga pozvao?"
     "Nisam. Jednostavno je... došao."
     "Stani malo..." reče Dolan, počevši da shvata. "Taj momak Flečer, je li on razlog što si ti sada ovde?"
     "Jeste..." reče Ervin dubljim glasom. "Ubio me je. Isisao mi život, upravo tamo u mojoj dnevnoj sobi."
     "Hoćeš da kažeš da je on nekakav vampir?"
     Ervin se namršti. "Ne budi apsurdan. Ovo nije horor film, to je moj život. Bio je moj život. Bio! Bio! Odjednom ga obliše suze. "Nije imao nikakvog prava... baš nikakvog - da mi to uradi. Napunio sam trideset godina, trideset dobrih godina, a on je jednostavno - jednostavno mi ih je oduzeo. Zanima me, zašto ja? Šta sam ja pa to ikada ikome učinio?" Pogledao je Dolana. "Ti si učinio nešto što nisi smeo da uradiš i platio si za to. Ali ja sam bio koristan član društva."
     "Hej, stani malo", reče Dolan razdražljivo. "I ja sam bio koristan isto kao i ti."
     "Ma, hajde, Dolane. Bio sam advokat. Baratao sam stvarima vezanim za život i smrt. A ti si prodavao deci kvarne zube."
     Dolan upre prst u Ervinovom pravcu. "Povuci reč", kaza on.
     "Zašto bih to učinio?" upita Ervin. "Istina je."
     "Unosio sam malo radosti u ljudske živote. Šta si ti ikada učinio, osim što si dozvolio da te ubiju?"
     "Sada se ti čuvaj."
     "Misliš li da će tvoje mušterije da te oplakuju, Tutakeru? Ne. Reći će: hvala Bogu, jedan advokat manje na svetu."
     "Rekoh ti da se paziš!"
     "Usrao sam se, Tutakeru." Dolan podiže šaku. "Vidi, molim te, tresem se kao list."
     "Ako si tako prokleto snažan, zašto si onda sebi prosvirao mozak, a? Omaškom, je li?"
     "Zaveži."
     "Ili si bio toliko opterećen krivicom..."
     "Rekoh..."
     "Toliko opterećen krivicom da ti je jedino preostalo da se ubiješ?"
     "Ne moram ovo da slušam", reče Dolan, okrenuvši mu leđa i pošavši.
     "Ako ti je to neka uteha", Ervin doviknu za njim, "ubeđen sam da si mnoge ljude usrećio."
     "Seronjo!" doviknu mu Dolan i pre nego što je Ervin stigao da mu odgovori, ovaj nestade, poput dima na jakom vetru.









IX
     1.
     "Imamo posadu, Džo."
     Džo otvori oči. Noa se nalazio malo podalje uz obalu sa šest prilika koje su stajale na nekoliko jardi iza njega; dve od njih bile su više nego upola niže od Noe, jedna je bila za stopu viša, a tri preostale mišićave poput lučkih radnika. Malo šta drugo je mogao da razabere. Svetlost samo što nije potpuno nestala sa neba. Sada je svetlucalo poput kakvog suda punog tamnog pigmenta - purpurnog, sivog i plavog - koji je prosipao tamu što se postojano premeštala preko obale i mora.
     "Trebalo bi da krenemo", nastavi Noa. "Treba uhvatiti struje."
     Okrenuo se šestočlanoj posadi i obratio im se glasom kakav Džo ranije nije čuo od njega, tihim i jednoličnim. Prihvatili su se posla jedva promrmljavši ponešto; jedan od one dvojice nižih uspentrao se u kućicu za kormilo, dok su ostala petorica otišla do pramca Fanakapana i stala da guraju brodić niz obalu. To je očigledno bio težak posao od koga su pucala leđa, iako se oni nisu nijednom požalili, tako da je Džo pošao da im pomogne. Međutim, Noa ga je osujetio. "Mogu oni to", reče on, povukavši Džoa u stranu.
     "Kako si ih unajmio?"
     "Oni su dobrovoljci."
     "Mora da si im nešto obećao."
     "Oni to rade iz ljubavi", odvrati Noa.
     "Ne razumem."
     "Neka te to ne brine", reče Noa. "Samo da odemo dok još možemo." Okrenuo se da posmatra dobrovoljce kako guraju brod. Talasi su se sada već razbijali o krmu, podižući oblake pene. "Vesti su gore nego što sam pretpostavljao", nastavio je Noa, uperivši sada pogled prema nevidljivom obzorju. Kroz oblake koji su se tamo gomilali promicalo je sevanje - ako su to bile munje, onda su bile ogromne i zmijolike. Neke su se izdizale od mora do neba, ispisjujući žive škrabotine koje su ostajale u oku i pošto bi nestale. Neke su naletale jedne na druge poput lokomotiva, a kada bi se sudarile, rađale bi kišu manjih munja. Neke su jednostavno padale u plamenom pljusku, i činilo se da uranjaju u more; sjaj im nije nimalo bio oslabljen usled udaljenosti, a na kraju bi sasvim zaronile.
     "Vesti - o čemu?" upita Džo.
     "O tome šta se nalazi tamo."
     "I šta se nalazi tamo?"
     "Pretpostavljam da bi trebalo da ti se kaže", odvrati Noa. "Iad Urobori su se uputili u ovom pravcu. Najveće zlo u ovom svetu, kao i u vašem."
     "Šta je to?"
     "Nije to. Oni. To je narod. Ljudi. Ni izdaleka nalik nama, ali ipak ljudi, koji su oduvek žudeli da se nađu u vašem svetu."
     "Zašto?"
     "Da li je za apetit potreban razlog?" upita Noa. "Probali su i ranije i bili zaustavljeni. Ali ovog puta..."
     "Šta je preduzeto s tim u vezi?"
     "Dobrovoljci ne znaju. Nisam čak siguran ni u to da ih je briga." Prišao je malo bliže Džou. "Samo nešto", reče on. "Ne upuštaj se s njima u razgovor, ma koliko bio u iskušenju da to učiniš. Njihovo ćutanje je deo pogodbe koju smo sklopili." Džo je bio zbunjen. "Ne pitaj", reče Noa, "iz straha da ti se neće dopasti odgovor. Veruj mi, ovako je najbolje." Lađa je sada već bila u vodi, izdizala se i spuštala kako su je talasi zahvatali. "Trebalo bi da se ukrcamo", reče Noa i sa više snage u udovima od Džoa zakorači u talase; jedan od dobrovoljaca - svi su sada bili na brodu - podiže ga na palubu. Džo krenu za njim, dok mu je u umu vladala prava zbrka.
     "Sišli smo s uma", reče on Noi pošto se ukrcao. Dobrovoljci su se prihvatili vesala i prionuli su da izvezu lađu izvan domašaja talasa koji su se razbijali o obalu. Džo je morao da viče ne bi li nadjačao buku mora i škripu drvene građe. "Znaš li ti to? Sišli smo s uma!"
     "Zašto tako misliš?" odvrati mu Noa, derući se.
     "Pogledaj samo prema čemu smo se uputili!" urlao je Džo, pokazujući prstom prema vrtlogu.
     "U pravu si", reče Noa, uhvativši se za lestvice od konopaca kako bi ostao na nogama. "Ovo bi mogao da bude kraj za obojicu." Nasmejao se, a Džou na trenutak prođe kroz glavu da se baci u more i vrati na obalu dok je još mogao do nje da dopliva. "Ali, prijatelju moj", nastavio je Noa, položivši šaku na Džoovo rame, "stigao si dovde. Čak dovde. A zašto? Zato što u svom srcu znaš da je ovo tvoje putovanje isto koliko i moje. Moraš poći ili ćeš žaliti do kraja života."
     "Koji će u tom slučaju bar biti dug", doviknu mu Džo.
     "Neće bez moći", odvrati Noa. "Bez moći je gotov u nekoliko udisaja, i pre nego što se osvrneš, naći ćeš se na samrtničkoj postelji, razmišljajući: zašto nisam verovao svojim nagonima? Zašto se nisam usudio?"
     "Govoriš kao da me poznaješ", odvrati Džo, iznerviran Noinim slutnjama. "A ne poznaješ me."
     "Nije li sveopšte poznata istina da ljudi nisu zadovoljni svojim životima?" upita Noa. "I da umiru sa željom da se ponovo rode?" Džo na to nije imao odgovor. "Ako želiš da se vratiš na obalu", nastavi Noa, "bolje da požuriš."
     Džo se osvrnu prema obali i zapanji se kada vide da je lađa za ovo kratko vreme prebrodila talase koji su se razbijali o obalu i da ju je zahvatila struja koja ju je odnosila sve dalje od kopna priličnom brzinom. Prešao je pogledom duž obale u tami do grada, u čijoj luci su treperila svetla, a zatim se vratio do pukotine i malog bivaka oko nje. Zatim je, odlučivši da ni za čim neće žaliti, okrenuo leđa tom prizoru, a lice pobesnelom moru ispred njih.

     2.
     Tesla i Fib su imale malo šta zajedničkog, osim što su obe bile žene. Tesla je putovala; Fib nije. Fib je bila udata; Tesla nije. Tesla nikada nije bila zaljubljena, bar ne opsesivno; Fib jeste, i još je bila.
     To ju je učinilo neobično otovrenom, uskoro je otkrila Tesla; kao da je sve bilo verovatno u svetu u kome je preovlađivala strast. A strast jeste preovlađivala; u to nije bilo sumnje. Iako su se jedva poznavale, Fib je, izgleda, u Tesli nazrela dušu koja nije sklona da kudi i ubrzo je slobodno počela da govori o skandalu u kome je ona odigrala tako veliku ulogu. Još tačnije, govorila je o Džou Flikeru - o njegovim očima, poljupcima, o tome kakav je bio u krevetu - a sve to slatko se hvaleći, kao da je on bio nagrada koju je dobila zbog paćeničkog života sa Mortonom. Svet je bio čudan, ponovila je nekoliko puta, u pogledu toga kako su se sreli ili kako su brzo otkrili dubinu svojih osećanja.
     "Znam" reče Tesla, pitajući se, dok ju je slušala, koliko toga bi ova žena prihvatila ako i kada bi zatražila od Tesle uzvratnu priču. To je stavljeno na probu kada je Tesla završila telefonski razgovor sa Grilom, a Fib, koja je sve vreme bila u sobi, upitala: "O čemu ste vi to pričali?"
     "Zaista želiš da znaš?"
     "Pitala sam te, je li tako?"
     Počela je od lakših stvari: Grilo i Sprud, i kako je proputovala države u poslednjih pet godina, pri čemu je otkrila da su stvari prokleto čudne tamo napolju.
     "Kako čudne?" upita Fib.
     "Ovo će ti zvučati ludo."
     "Baš me briga", reče Fib. "Želim da znam."
     "Mislim da uskoro nećemo više biti ovo što smo sada. Čeka nas evolucioni skok. I zbog toga je ovo vreme opasno i divno."
     "Zašto opasno?"
     "Jer postoje stvari koje ne žele da napravimo taj skok. Stvari koje više vole da ostanemo ovakvi kakvi jesmo, da lutamo naslepo unaokolo, plašeći se vlastite senke, plašeći se smrti i plašeći se da budemo suviše živi. Žele da ostanemo takvi. Ali, opet, posvuda ima ljudi koji govore: neću da budem slep. Neću da se plašim. Mogu da vidim neviljive puteve. Mogu da čujem glasove anđela. Znam ko sam bio pre nego što sam rođen i znam šta želim da budem kada umrem."
     "Jesi li srela takve ljude?"
     "Oh, da."
     "To je divno", reče Fib. "Ne znam da li verujem u bilo šta od toga, ali je to ipak divno." Ustala je i otišla do frižidera, nastavivši da priča dok je gledala šta ima u njemu. "Šta je sa stvarima koje žele da nas spreče?" upita ona. "Mislim da ne verujem u Đavola, tako da si možda u pravu što se toga tiče, ali ako nije Đavo, ko su onda ti ljudi?"
     "To je tema za drugi razgovor", reče Tesla.
     "Želiš li da razgovaramo za vreme jela?" upita Fib. "Ogladnela sam. A ti?"
     "I ja ću uskoro."
     "Ovde nema ničeg zanimljivog", reče ona, zatvorivši frižider. "Moraćemo da iziđemo. Želiš li picu? Piletinu?"
     "Svejedno mi je. Bilo gde, samo ne u onaj jebeni restoran."
     "Misliš, kod Boslija?"
     "Kakav seronja?"
     "Hamburgeri su dobri."
     "Jela sam ribu."

     Krenule su pešice radije nego da uzmu taksi, i dok su išle Fib je ispričala Tesli kako je dobila ljubavnika i izgubila muža. Što je duže pričala, to je Tesli postajala sve draža. Predstavljala je čudnu mešavinu malograđanske pretencioznosti (otvoreno je smatrala da je bolja od većine svojih sugrađana) i šarmantnog samoosuđivanja (naročito kada je bila u pitanju njena težina); ponekad smešna (bila je lukavo indiskretna u pogledu medicinskih problema onih koji su, opazivši je na ulici, izigravali Farizeje) a drugi put opet (kada je pričala o Džou, i kako umalo nije prestala da veruje da može biti voljena na taj način) nežno dirljiva.
     "Nemaš, znači, pojma kuda je otišao?" upita Tesla.
     "Ne." Fib je osmotrila gužvu u ulici ispred njih. "Izvesno je samo to da se ne može sakriti u gomili. Kada se bude vratio, moraće da bude zaista oprezan."
     "Sigurna si da će se vratiti?"
     "Svakako da sam sigurna. Obećao je." Pogledala je Teslu ispod oka. "Misliš li da zvučim glupo."
     "Ne, samo si puna poverenja."
     "Svi moramo nekome da verujemo, je li tako?"
     "Moramo li?"
     "Kada bi mogla da osetiš ono što ja osećam", reče Fib, "ne bi mi postavila to pitanje."
     "Ja samo znam da si na kraju uvek sama. Uvek."
     "Ko govori o kraju?" upita Fib.
     Tesla iskorači iz reke ljudi na ulicu, povukavši Fib sa sobom. "Čuj me", reče ona, "ovde će se dogoditi nešto užasno. Ne znam tačno šta i ne znam tačno kada, ali veruj mi: ovo mesto je gotovo."
     Fib najpre ništa nije uzvratila. Jednostavno je prelazila pogledom gore-dole po gustom saobraćaju u ulici. Zatim je, posle kraćeg premišljanja, odvratila: "Ne može se prebrzo dogoditi, bar što se mene tiče."
     "Zaista tako misliš?"
     "To što živim ovde ne znači i da mi se dopada", odvrati Fib. "Ne kažem da ti verujem, samo kažem da od mene, ako se dogodi, nećeš čuti nikakve pritužbe."

     Prava je mustra, reče Raul kada su pronašli slobodan sto u piceriji, i Fib otišla da se olakša.
     Pitala sam se gde si.
     Samo sam uživao u ženskom razgovoru, reče Raul. Ona je jedna ljuta dama.
     Nije ona nikakva dama, primeti Tesla, to je ono što mi se kod nje dopada. Šteta zbog njenog momka.
     Misliš da je zauvek otišao, je li tako?
     A ti ne misliš?
     Verovatno jeste. Zašto gubiš vreme s njom? Hoću da kažem, vrlo je zabavna, ali mi smo ovde došli da pronađemo Flečera.
     Ne mogu sama da se vratim u Tutakerovu kuću, odvrati Tesla. Jednostavno ne mogu. Čim sam osetila onaj miris...
     Možda je samo začepljena kanalizacija.
     A možda su liksi, reče Tesla. Ko god da ih je zazvao, već je ubio Flečera.
     Da bismo to saznali, prvo moramo da uđemo.
     Tako je.
     I ti smatraš da će ti ta žena pružiti izvesnu moralnu podršku?
     Ako ne ona, ko drugi? Ne mogu da čekam da se Lisjen puzeći vrati.
     Znao sam da ćemo stići i do njega...
     Ne krivim te, samo kažem da mi je potrebna pomoć, a ona mi je jedina na raspolaganju.
     Šta ako joj se desi nešto ozbiljno?
     Ne želim da razmišljam o tome.
     Moraš.
     Šta si ti, cvrčak Džimini? Biću poštena prema njoj. Reći ću joj protiv čega se borimo...
     I onda više nećeš biti odgovorna, je li tako? Tesla, ona je samo jedna obična žena.
     I ja sam bila, podseti ga Tesla.
     Šta god da si bila, Tesla, mislim da ti nikada nisi bila obična.
     Hvala ti.
     Bilo mi je zadovoljstvo.
     Vraća se. Reći ću joj, Raule. Moram.
     Završiće se u suzama...
     Zar se uvek tako ne završava?
     Bio je to vraški razgovor koji je trebalo voditi uz picu sa feferonima, ali ništa što je Tesla imala da kaže nije moglo vidno da naudi Fibinom apetitu. Slušala je ćutke dok je Tesla opisivala ono što je doživela u Petlji, iznoseći jednu užasnu pojedinost za drugom, zastajući tu i tamo da bi rekla: Znam da ovo zvuči čudno ili Verovatno smatraš da je ovo ludo dok joj Fib nije rekla da se ne muči, jer, da, bilo je ludo, ali njoj je svejedno. Tesla ju je držala za reč i nastavila da priča bez daljnjih prekida, dok nije stigla do liksa. Tu je stala.
     "U čemu je problem?" zanimalo je Fib.
     "Ostaviću to za kasnije."
     "Zašto?"
     "Zato što je odvratno. A mi trenutno jedemo."
     "Ako ti možeš da pričaš, meni neće smetati. Radila sam u doktorskoj ambulanti osam godina, ne zaboravi. Nagledala sam se svega i svačega."
     "Nikada nisi videla ništa slično jednom liksu", reče Tesla i nastavi da ih opisuje, kao i to kako nastaju, spustivši glas još više nego ranije. Ni to nije uznemirilo Fib.
     "I ti misliš da si jednog od tih liksa videla u Ervinovoj kući?"
     "Mislim da je moguće, da."
     "Napravio ih je taj tip, Flečer?"
     "Sumnjam."
     "Šta onda?"
     "Neko ko je želeo zlo Flečeru. Neko ko je došao za njim, našao ga tamo i..." Podigla je ruke. "Činjenica je da ne znam. Jedini način da to saznam..."
     "Jeste da odeš tamo."
     "Tako je."
     "Čini mi se", nastavi Fib, "da ako su liksi stvarni - ne kažem da jesu, samo kažem ako jesu - i ako su stvoreni iz onoga iz čega kažeš da su stvoreni, onda ne bi trebalo da bude problema da se ubiju."
     "Neki izrastu i do šest, sedam stopa u dužinu", reče Tesla.
     "Au. I ti si ih stvarno videla?"
     "Oh, videla sam ih." Odvratila je pogled i zagledala se kroz prozor, delimično da ne bi gledala picu koja se hladila na njenom tanjiru, a delimično stoga kako Fib ne bi primetila strah u njenom pogledu. "Dospeli su u moj stan u L.A.-u..."
     "Šta su uradili: došli kroz klozetsku šolju?"
     Tesla nije dogovorila.
     Moraćeš da joj kažeš, promrmlja Raul u njenoj glavi.
     "Pa?" zanimalo je Fib.
     Ispričaj joj o Kisonu.
     Šiznuće, pomisli Tesla.
     Do sada joj je dobro išlo.
     Tesla ponovo pogleda Fib, koja je završavala picu dok je čekala na odgovor.
     Kada jednom počnem o Kisonu, gde ću se zaustaviti? - upita ona Raula.
     Trebalo je o tome da misliš pre nego što si pomenula likse. Svi su oni deo iste priče.
     Tesla je ćutala.
     Nije li tako? - bio je uporan.
     "Pretpostavljam da jeste."
     Onda joj reci. Ispričaj joj o Kisonu. Ispričaj joj o Petlji. Ispričaj joj o Šoalu. Ispričaj joj o Suštini, ako do tada ne ustane i ne ode.
     "Da li si znala da ti se usne pomeraju kada razmišljaš?" upita Fib.
     "Zaista?"
     "Tek malo."
     "E, pa - raspravljala sam nešto sa samom sobom."
     "Šta?"
     "O tome da li mogu da ti kažem istinu, celu istinu i ništa osim..."
     "I, jesi li odlučila?"
     Ispričaj joj.
     "Jesam. Odlučila sam." Tesla se nagnu napred, odgurnuvši tanjir u stranu. "Odgovor na tvoje pitanje glasi", reče ona, "ne, liksi nisu došli iz klozetske šolje. Došli su iz petlje u vremenu..."
     Ovu priču nikada nikome nije ispričala. Ne u potpunosti. Grilu i D'Amuru ju je iznela u glavnim crtama, razume se, ali nikada nije mogla sebe da natera da ispriča sve pojedinosti. Bile su suviše bolne, suviše ružne. Ali sada ju je ispričala, ovoj ženi koju jedva da je poznavala, a jednom kada je počela da priča i nije bilo tako teško, uz zveckanje tanjira i čavrljanje mušterija svuda oko njih; bio je to zid normalnosti koji je sprečavao prošlost da se dočepa njenog srca.
     "Postojao je jedan čovek po imenu Kison", poče ona, "i ako bi morali da napravimo listu najgorih ljudi koji su počastvovali svojim postojanjem ovu planetu, on bi se najverovatnije našao negde blizu vrha. Bio je - šta je bio? - šaman, tako je sebe nazivao, ali to ne odgovara istini. Posedovao je moć, veliku moć. Mogao je da se poigrava vremenom, mogao je da ulazi u ljudske glave i izlazi iz njih, mogao je da pravi likse..."
     "Znači, on je bio taj."
     "To je očigledno neki stari trik. Čarobnjaci su ga izvodili vekovima. A kada kažem čarobnjaci, ne mislim na zečeve iz šešira, već na ljude koji su mogli da menjaju svet... koji jesu promenili svet, ponekad... na načine koje nikada nećemo u potpunosti shvatiti."
     "Da li su svi muškarci?" zanimalo je Fib.
     "Većina."
     "Hmmm."
     "Znači, Kison je bio jedan iz skupine tih ljudi, nazivali su se Šoali i posvetili su se tome da nas ostale spreče da saznamo o..." Zastala je na trenutak.
     "Nastavi", reče Fib. "Slušam."
     "O mestu koje se zove Suština."
     "Suština?"
     "Tako je. To je more, u koje odlazimo ponekad u snovima."
     "A zašto ne bi trebalo da znamo za njega?" upita Fib. "Ako tamo odlazimo u snovima, u čemu je velika tajna?"
     Tesla je trenutak razmišljala o tom pitanju. "Iskreno da ti kažem, ne znam. Uvek sam smatrala - šta sam smatrala? - mislim da sam smatrala da su Šoali bili oni mudri, i ako su živeli i umirali čuvajući tu tajnu, onda je to bilo zato što je tajnu trebalo sačuvati. Ali kada si sada to pomenula, zaista ne znam zašto."
     "Ionako su sada svi mrtvi."
     "Svi su mrtvi. Kison ih je pobio."
     "Zašto?"
     "Kako bi na kraju mogao da upravlja najvećom moći na svetu. Moći zvanom Umetnost."
     "A šta je pa to?"
     "Mislim da to niko ne zna."
     "Čak ni taj tip Kison?"
     Tesla se na trenutak zamislila. "Ne", rekla je na kraju, "čak ni Kison."
     "Znači, počinio je sva ta ubistva da bi dobio nešto, a da, zapravo, nije ni znao šta je to nešto?" upita ona, sa očiglednom nevericom.
     "Oh, uradio je on i više nego to što ih je pobio. Sakrio je tela u prošlost..."
     "Ma, hajde."
     "Kunem se. Ubio je neke od najvažnijih ljudi na svetu. Važnije od pape ili predsednika. Morao je da sakrije tela tamo gde nikada neće biti pronađena. Odabrao je mesto koje se zove Triniti."
     "Gde je to?"
     "Kada je mnogo važnije nego gde", reče Tesla. "Triniti je mesto gde je prva atomska bomba eksplodirala. Šesnaestog juna hiljadu devet stotina četrdeset pete. U Novom Meksiku."
     "Hoćeš da kažeš da je tamo odneo ljude koje je pobio."
     "Tamo ih je odneo. Osim..."
     "Šta?"
     "Kada se jednom tamo našao, napravio je grešku - malu grešku - i našao se u klopci."
     "Ostao je zarobljen u prošlosti?"
     "Tako je. A bomba je otkucavala. I tako je... napravio petlju u vremenu, koja se okretala i okretala oko sebe, stalno zadržavajući taj trenutak." Fib se osmehnula i odmahnula glavom. "Molim?" upita Tesla.
     "Ne znam da li si luda ili nešto drugo, ali ako si sve to izmislila, trebalo bi i da prodaš. Hoću da kažem, mogla bi da napraviš film za TV..."
     "To nije film. To je istina. Znam, jer sam tamo bila tri puta. Tri puta sam ušla u Kisonovu Petlju i izišla iz nje."
     "Znači, ti si, zapravo, srela tog tipa?" upita Fib.
     "Svakako da sam ga srela", odvrati Tesla.
     "I...?"
     "Kakav je bio?" Fib klimnu; Tesla slegnu ramenima. "Teško je naći reći", reče ona.
     "Pokušaj."
     "Pet godina pokušavam da ne mislim na njega. Svakog dana nešto - nešto prljavo, nešto okrutno, možda samo smrad mojih vlastitih govana - podseti me na njega. Nije imalo bogzna šta da se vidi, znaš? Bio je kržljav, star i isušen. Ali mogao je pogledom da te izokrene kao kaput. Da vidi šta ti je u glavi. Da vidi šta ti je u utrobi. Da te obradi, da te tuca." Protrljala je dlanove, da ih zagreje, ali nije uspela.
     "Šta mu se dogodilo?"
     "Nije mogao da zadrži onaj trenutak?"
     Fib je bledo pogleda. "Molim?"
     "Mala vremenska petlja koja je sprečavala bombu da eksplodira", objasni Tesla, "nije mogao da je zadrži."
     "Znači, bomba je eksplodirala?"
     "Bomba je eksplodirala i on sa njom."
     "Bila si tamo?"
     "Ne baš na licu mesta, jer bih i ja otišla s njim. Ali sam poslednja izišla, u to sam sigurna." Zavalila se u stolici. "To je to. Ili bar onoliko koliko trenutno mogu da ti ispričam."
     "Kakva priča."
     "I ti nisi poverovala ni jednu jedinu reč."
     "U neke sitnice gotovo da sam poverovala. Neke mi zvuče jednostavno smešno. A neke - u neke ne želim da poverujem. Suviše me plaše."
     "Znači, nećeš sa mnom do Ervinove kuće?"
     "To nisam rekla", odvrati Fib.
     Tesla se osmehnu i zavuče šaku u džep svoje kožne jakne.
     "Šta tražiš?"
     "Gotovinu", reče ona. "Ako si voljna da se sretneš sa liksima sa mnom, najmanje što mogu da učinim jeste da platim pice."









X
     1.
     Kada su ulice počele da se prazne, Ervin je počeo da žali što se sporećkao sa Dolanom. Iako su ga noge bolele, i mada je osećao umor sve do zamišljene kičme, znao je, iako nije imao iskustva, da utvare ne spavaju. Biće budan i tokom časova tame, dok će se živi građani Evervila, bezbedni iza zaključanih vrata i zatvorenih prozora, uputiti u zemlju snova. Lutao je sredinom glavne ulice poput usamljenog pijanca, u želji da pronađe ženu kojoj je šaputao ispred Kitinog restorana. Ona ga je bar čula, iako kao iz daljine, dok niko drugi kome je srce kucalo u grudima nije ni pogledao u njegovom pravcu, ma koliko glasno vikao. Bilo je nečeg posebnog kod te žene, zaključi on. Možda je vidovita.
     Nije prošao sasvim neprimećen. Na uglu ulice Jabuka sreo je Bila i Mejzi Vejts, koji su šetali svoja dva labradora boje čokolade. Da li su ga psi namirisali ili videli? Nije mogao da bude siguran. Ali reagovali su tako što su počeli da kopaju nogama i reže; kuja se ukopala u mestu, dok je mužjak pojurio niz ulicu Jabuka, vukući za sobom uzicu. Bil - koji je imao oko pedeset godina i bio daleko od bilo kakve forme - krenuo je za njim, vičući.
     Način na koji su životinje reagovale uznemirio je Ervina. Nikada nije imao psa, ali uglavnom ih je voleo. Da li je stanje utvare u koje je dospeo bilo u toj meri neprirodno da je i najmanji miris koji je on širio bio dovoljan da životinje podivljaju?
     Spustio se na kolena i nežno pozvao kuju.
     "U redu je... u redu je..." reče on, ispruživši šaku, "neću ja nikoga da povredim..."
     Životinja je besno zalajala, dok je Mejzi posmatrala muža kako juri drugog psa. Ervin je dopuzao malo bliže, i dalje mrmljajući umirujuće reči, i kuja je izvesnim znacima počela da pokazuje da ga čuje. Nakrivila je glavu i sada je nešto ređe lajala.
     "Tako je", reče Ervin, "tako je. Vidiš, nije to tako loše, je li tako?" Njegova ispružena šaka nalazila joj se sada na možda dve stope od nosa. Prestala je da pravi pomamnu buku, i tek bi s vremena na vreme zalajala. Ervin je prišao još malo bliže i pomilovao je po glavi. Sada je prestala sasvim da laje, legla je i prevrnula se na leđa kako bi mogao da je počeše po stomaku.
     Mejzi Vejts ju je pogledala. "Keti, za Boga miloga, šta to radiš?" upitala je ona. Povukla je uzicu, ne bi li podigla životinju, ali je Keti isuviši uživala u pažnji koju joj je Ervin ukazivao. Neznatno je zarežala, kao da se tek nejasno sećala da ju je onaj koji ju je sada češao, pre samo minut ili dva uplašio, a onda je čak i od toga odustala.
     "Keti", izusti Mejzi, sada već sva očajna, a onda se obrati mužu: "Jesi li ga pronašao?"
     "Da li ti izgleda kao da sam ga pronašao?" dahtao je Bil. "Uputio se prema potoku. Naći će već put do kuće."
     "Ali saobraćaj..."
     "Nema saobraćaja", odvrati Bil. "To jest, jedva da ga ima. I ranije se gubio, pobogu." Bil je sada već bio stigao do ugla ulice i zablenuo se u Keti koja je ležala. "Vidi tebe, razmažena stara kujo", reče on s puno ljubavi i spusti se na kolena pored psa. "Ne znam šta je moglo toliko da ga uplaši."
     "Ja", odvrati Ervin, češući kujin stomak zajedno sa Bilom. Pas ga je čuo. Načuljila je uši i pogledala Ervina. Bil, razume se, nije ništa čuo. Ervin je ipak nastavio da govori, reči su mu same silazile sa jezika. "Slušajte, molim vas, Vejtsovi? Ako pas može da me čuje, onda možete i vi. Samo slušajte. Ja sam Ervin Tutaker..."
     "Ako si siguran", govorila je Mejzi.
     "Ervin Tutaker."
     "Siguran sam", odvrati Bil. "Verovatno će stići kući pre nas." Potapšao je Keti po čvrstom stomaku i ustao. "Hajde, stara curo", reče on. Zatim, pogledavši ženu postrance, dodade: "I ti, Keti."
     Mejzi Vejts ga munu u rebra. "Vilijeme Vejtse", reče ona, glumeći ljutnju.
     Bil se nagnu malo bliže njoj. "Želiš li malo da se zezamo?" upita je on.
     "Kasno je..."
     "Sutra je subota", odvrati Bil, obgrlivši ženu oko struka. "Ili ćeš tako ili ću te silovati u snu."
     Mejzi se zakikotala, i jednim brzim cimajem uzice naterala Keti da ustane. Bil poljubi Mejzi u obraz, a potom prošaputa nešto u ženino uho. Ervin nije bio dovoljno blizu da sve čuje, ali je uhvatio jastuk i kao i uvek. Šta god da je rekao, Mejzi mu je uzvratila poljubac, i oni se udaljiše niz ulicu, a Keti je svom utvarnom obožavaocu uputila pogled pun čežnje.
     "Da li si se ikada ženio, Ervine?"
     Bio je to Dolan. Sedeo je na pragu radnje sa nameštajem i rasvetom, čačkajući nos.
     "Ne, nisam."
     "Moja se preselila u Sijetl pošto sam preminuo. Trebalo joj je sedam nedelja i dva dana da se nadigne i ode. Prodala je kuću, kao i većinu nameštaja, iznajmila radnju. Bio sam tako besan. Čak sam pokušao da pođem za njom."
     "I?"
     Dolan odmahnu glavom. "Ne savetujem ti. Što sam se više udaljavao od Evervila, to sam postajao... neodređeniji."
     "Znaš li zbog čega?"
     "Samo nagađam, ali pretpostavljam da ja i ovo mesto moramo na neki način biti povezani, posle toliko godina. Možda ne mogu da zamislim sebe na bilo kom drugom mestu. U svakom slučaju, više ne plačem i ne cmizdrim. Znam gde pripadam." Pogledao je Ervina. "Kad smo već kod toga, potražio sam te iz određenog razloga."
     "Kog?"
     "Razgovarao sam sa nekolicinom mojih prijatelja. Ispričao sam im za tebe i o onome što se dogodilo ispred moje stare radnje, i oni žele da te vide."
     "Ima još..."
     "Nastavi. Možeš ti to da izgovoriš."
     "Duhova?"
     "Više volimo da se nazivamo povratnicima. Ali, važi, poslužiće i duhovi."
     "Zašto žele da me vide?"
     Dolan ustade. "Šta to tebe, do đavola, briga?" zaurla on, iznenada se razljutivši, "imaš nešto bolje da radiš?"
     "Ne", odvrati Ervin posle jednog trenutka.
     "Ideš li onda ili ne? Meni je svejedno."
     "Idem."

     2.
     Budenbaum se probudio u beloj sobi sa užasnom glavoboljom. U podnožju kreveta stajao je neki ubledeo mladić i posmatrao ga.
     "Probudio si se", reče mladić.
     Mladić ga je očigledno poznavao. Međutim, Budenbaum nije mogao da se seti imena koje bi išlo uz to lice. Njegova zbunjenost očigledno je bila vidljiva, jer dečko reče: "Ovene? To sam ja. Set."
     "Set." To ime izazvalo je pojavu desetak slika u Budenbaumovoj glavi, nalik na pojedinačne kadrove nekog filma, od kojih je svaki bio iz druge scene, a bile su povezane u petlju. Vrtele su se u krug, deset, dvadeset puta. Na trenutak je video golu kožu, ljutito lice, nebo, još lica koja su ga sada odozgo gledala.
     "Pao sam."
     "Jesi."
     Budenbaum pređe dlanovima preko grudi, vrata i stomaka. "Nije mi ništa."
     "Polomio si nekoliko rebara, kičmu i imaš frakturu lobanje."
     "Zaista?" Budenbaumove šake se digoše do glave. Bila je debelo zamotana. "Koliko dugo sam bio u nesvesti?"
     "Blizu osam časova."
     "Osam časova?" seo je u krevetu. "Oh, moj Bože."
     "Moraš da ležiš."
     "Nemam vremena. Čeka me posao. Važan posao." Prineo je šaku čelu. "Dolaze ljudi. Moram biti... moram biti... Isuse, izvetrilo mi je iz glave." Podigao je pogled prema Setu, sa očajanjem na licu. "Ovo je loše", reče on, "ovo je veoma loše." Zgrabio je Seta i privukao ga bliže. "Postojala je neka veza, je l' da?" Set nije znao tu reč. "Ti i ja, tucali smo se..."
     "Oh. To. Da. Da, upravo smo to radili, a taj Bosli, on je pravi hrišćanin..."
     "Pusti sad hrišćane", frknu Budenbaum. "Da li imaš u mene poverenja?"
     "Svakako da imam", reče Set, spustivši šaku na Budenbaumovo lice. "Rekao si mi šta će se dogoditi."
     "Jesam li? A šta sam rekao?"
     "Rekao si da dolaze avatari." Set je izgovorio tu reč s pauzom. "Rekao si da su oni više od anđela."
     Razumevanje je smenilo očajanje na Budenbaumovom licu. "Avatari", ponovi on. "Svakako." Počeo je da spušta noge sa kreveta.
     "Ne možeš da ustaneš", reče Set, "povređen si."
     "Preživeo sam i gore stvari od ove, veruj mi", odvrati Budenbaum. "Gde mi je odeća?" Ustao je i uputio se prema malom ormanu u uglu sobe. "Jesmo li još u Evervilu?"
     "Ne, u Silvertonu."
     "Koliko je to daleko?"
     "Trideset pet milja."
     "Kako si ti onda stigao ovamo?"
     "Pozajmio sam majčina kola. Ali, Ovene, tebi nije dobro..."
     "Ovde su veće stvari u pitanju od naprsle lobanje", odvrati Budenbaum, otvorivši ormanić i izvadivši odeću. "Mnogo veće."
     "Kao, na primer?"
     "Suviše je složeno..."
     "Brzo shvatam", dovrati Set. "Dobro znaš. Sam si to rekao."
     "Pomozi mi da se obučem."
     "Zar sam samo za to dobar?" pobuni se Set. "Nisam ti ja neki klinac-idot koga si pokupio."
     "Onda prestani da se ponašaš kao da jesi!" odbrusi Budenbaum.
     Set se istog časa povukao. "Pretpostavljam da je to bilo dovoljno jasno", primeti on.
     "Nisam tako mislio."
     "Ako ti treba neko da te obuče, zamoli bolničarku. Ako želiš da te neko preveze kući, uzmi taksi."
     "Sete..."
     Bilo je prekasno. Mladić je već bio izišao i zalupio vrata za sobom.
     Oven nije pokušao da ga sledi. Nije bio trenutak za trošenje snage u prepirci. Momak će se već vratiti. A ako se ne vrati, onda se neće vratiti. Kroz nekoliko časova pomoć mu ionako više neće biti potrebna - kao, uostalom, ni ljubav - Setova ili bilo kog samovoljnog klinca. Biće oslobođen svake slabosti, uključujući tu i ljubav; slobodan da živi izvan vremena, izvan mesta, izvan svega određenog. Biće raščinjen, na isti način kao i božanstva, jer božanstva nisu imala ni početak ni kraj; retko i divno stanje.
     Kada se već napola obukao, pojavio se lekar - lica kao od surutke, sa čupavom kosom.
     "Gospodine Budenbaume, šta vi to radite?" upita on.
     "A ja mislio da je to sasvim očigledno", odvrati Oven.
     "Ne možete da odete."
     "Baš naprotiv. Ne mogu da ostanem. Čeka me posao."
     "Zapanjen sam što ste uopšte u stanju da stojite", reče lekar. "Zahtevam da se vratite u krevet."
     Prišao je Ovenu koji podiže ruke. "Ostavite me na miru", reče on. "Ako želite da budete od neke koristi, pozovite mi taksi."
     "Ako pokušate da odete", reče lekar, "neću biti odgovoran za posledice."
     "Meni odgovara", odvrati Oven. "Da li biste me onda sada, molim vas, ostavili da se na miru obučem?"

     3.
     Za jedan tako skroman grad, Evervil se dičio neobično velikim brojem grobalja. Katoličko groblje Sveta Marija nalazilo se na oko dve milje izvan grada na putu Mulino, ali ostala tri - Pionirsko groblje (najmanje i istorijski najznačajnije), Poterovo groblje (koje je dobilo ime po porodici koja je sahranila više članova u ovoj oblasti od bilo koje druge) i jednostavno staro Evervilsko groblje - nalazila su se u okviru gradskih međa. Dolan je poveo Ervina na Poterovo groblje koje se nalazilo na putu Lambrol, blizu stare zgrade pošte.
     Dok su išli, on je veselo čavrljao na svoj način, uglavnom o tome koliko se grad promenio u poslednjih nekoliko godina. Prema njegovom mišljenju, ne nabolje. Toliko toga što je predstavljalo deo istorije Evervila - porodični poslovi, starije zgrade, čak i ulične svetiljke - sve je to bilo iskorenjeno ili uništeno.
     "Nisam mnogo razmišljao o takvim stvarima dok sam disao", primeti Dolan. "Nisi ni ti, je li tako? Jednostavno, živiš što najbolje znaš i umeš. Nadaš se da te neće pojuriti poreznici; nadaš se da ga još možeš naterati da ti se digne u subotu uveče; nadaš se da ti kosa ne ispada suviše brzo. Nemaš vremena da razmišljaš o prošlosti, dok ne postaneš deo nje. A onda..."
     "Onda?"
     "Onda shvatiš da je ono što je prošlo, prošlo zauvek, i da je prava šteta ako je u pitanju nešto što je trebalo sačuvati." Upro je prst u zgradu pošte, koja je ostavljena da propada od kada je otvorena veća i centralizovanija u Salemu. "Pogledaj ovu", reče on. "Mogla je da bude sačuvana, je li tako? Pretvorena u nešto korisno za zajednicu?"
     "Koju zajednicu?" upita Ervin. "Tako nešto ne postoji. Imamo samo nekoliko hiljada ljudi koji slučajno žive jedni pored drugih, i osamdeset posto vremena im je mrsko da se viđaju. Veruj mi, nagledao sam se toga u svom poslu. Ljudi tuže jedni druge zbog ograde koja je na pogrešnom mestu ili zbog posečenog drveta. Fini susedi, rekao bi ti, gledajući ih: običan svet dobrog srca. Ali dozvoli da ti kažem, kada bi to zakon dopuštao, za tili čas bi se poubijali."
     Ova poslednja opaska izletela mu je pre nego što je shvatio šta je, zapravo, kazao. "Samo sam pokušao da zaštitim decu", promrmlja Dolan.
     "Nisam mislio na tebe", odvrati Ervin. "Ono što si ti učinio..."
     "Nije bilo u redu. Znam ja to. Napravili smo strašnu grešku, i zauvek ću zbog toga žaliti. Ali učinili smo to jer smo mislili da moramo."
     "A kako se ta tvoja dragocena zajednica ponela prema tebi kada je shvatila da si zajebao stvar? Poput parija, je li tako?" Ovaj drugi ništa nije kazao. "Toliko o zajednici", reče Ervin.
     Nisu više razgovarali dok nisu stigli do kapije Poterovog groblja, a onda Dolan upita: "Znaš li ko je Hjubert Nordhof?"
     "Nije li njegova porodica posedovala fabriku?"
     "Mnogo više od fabrike. On je bio glavni u okolini, pedeset godina."
     "Pa šta s njim?"
     "Predsedava sudom svakog poslednjeg petka u mesecu."
     "Ovde?" upita Ervin, provirivši kroz železnu ogradu prema groblju. Mesec je zaklanjao tanak veo oblaka, ali bilo je dovoljno svetlosti da je mogao da vidi grobove ispred sebe. Tu i tamo pokoji isklesani anđeo ili kakva urna označavali su mesto na kome je počivala porodica koja je imala novca za bacanje, ali je većina grobova bila označena samo jednostavnim pločama.
     "Da, ovde", reče Dolan i povede ga unutra.
     Na suprotnom kraju groblja nalazio se drevni hrast prekriven mahovinom, i tamo, ispod njegovih džinovskih grana, okupio se skup od šestorice muškaraca i jedne žene. Neki od njih su lenčarili po kamenju, a jedan momak, koji je delovao bolesno čak i za mrtvu dušu, sedeo je na najnižoj grani. Sasvim uz stablo stajao je muškarac od svojih sedamdeset godina koji se upravo obraćao okupljenima; njegova odeća, naočari i njegovo pomalo formalno držanje nagoveštavali su da je živeo i umro u prethodnom veku. Ervinu nije bilo potrebno da mu Dolan prošapće u uho da je posredi malo pre pomenuti Hjubert Nordhof. Trenutno je bio u govorničkom zanosu.
     "Je li tako da nas ne vole? Prijatelji moji, tako je. Jesmo li zaboravljeni? Osim nekolicine, bojim se da jesmo. A da li nam je stalo? Prijatelji moji, da li nam je stalo?" Oštrim pogledom svojih plavih očiju zastao je na trenutak na svakom iz svoje pastve pre nego što je odgovorio: "Oh, moj Bože, da. Iz dubine svojih slomljenih srdaca, stalo nam je." Tu je zastao, pogledavši prema Dolanu i Ervinu. Nakrivio je glavu.
     "Gospodine Dolan", reče on.
     "Gospodine Nordhof." Dolan se okrenu prema Ervinu. "Ovo je momak o kome sam vam pričao. Zove se..."
     "Tutaker", reče Ervin, odlučivši da ne uđe u ovaj krug kao Dolanov štićenik, već kao slobodna jedinka. "Ervin Tutaker."
     "Drago nam je što vas vidimo, gospodine Tutaker", reče starac, "Ja sam Hjubert Nordhof. A ovo..." poveo je Ervina u obilazak skupine, sve ih predstavivši. Ervinu su tri imena bila poznata. Bili su to članovi porodica koje su i dalje bile istaknute u Evervilu (jedan je bio Gilholi, drugi otac bivšeg gradonačelnika). Ostali su mu bili nepoznati, mada je bilo očigledno, ako je suditi po njihovoj postmortem uglađenosti, da niko od njih nije bio bez posebnog građanskog pedigrea za života. Kao i Hjubert, bili su to ljudi koji su zauzimali značajno mesto u zajednici. Čekalo ga je samo jedno iznenađenje: jedina žena u ovoj skupini uopšte nije bila žena, već neki Kornelijus Flojd, koji je očigledno stigao u zagrobni život u prilično neurednoj ženskoj odeći, ali je ipak delovao krajnje srećno zbog svog usuda. Imao je odveć široke crte lica i odveć četvrtastu vilicu da bi se moglo reći da su ženske, ali je zato veoma uspešno afektirao dok je objašnjavao Ervinu da je njegovo ime zaista Kornelijus, ali da ga svi zovu Koni.
     Kada je obavio predstavljanje, Hjubert je prešao na posao. "Čuli smo šta ti se dogodilo", reče on. "Bio si ubijen, koliko smo shvatili, u vlastitoj kući."
     "Da, tako je."
     "Razume se, mi smo zapanjeni." Čulo se odgovarajuće saosećajno mrmljanje unaokolo. "Ali žao mi je što moram da kažem da nismo strašno iznenađeni. To je sve češća pojava u svetu."
     "Nije to bilo normalno ubistvo", istaknu Ervin, "ako je bilo koje ubistvo normalno."
     "Dolan je pomenuo neke vampire", reče Gilholi stariji.
     "To je njegova reč, ne moja", ponovo istaknu Ervin. "Isisali su mi život, ali nije bilo gluposti kao što je ujed u vrat."
     "Da li si poznavao ubicu?" upitao je dostojanstveni tip po imenu Dikerson, koji je trenutno ležao na jednom grobu.
     "Ne baš."
     "Šta to znači?"
     "Sreo sam ga dole kod Ungerovog potoka. Zvao se Flečer. Mislim da sebe smatra nekakvim mesijom."
     "Samo nam je to još trebalo", dobaci bledunjavi tip sa drveta.
     "Šta ćemo da uradimo povodom toga, Nordhofe?" zanimalo je Gilholija.
     "Ništa mi ne možemo da uradimo", reče Ervin.
     "Ne budi defetista", odbrusi Nordhof. "Imamo mi odgovornosti."
     "Istina je", reče Koni. "Ako nećemo mi ništa da preduzmemo, ko će?"
     "Ali šta?" upita Ervin.
     "Da spasemo naše nasleđe", odvrati Nordhof. "Mi smo stvorili ovaj grad. Lili smo znoj dok nismo ukrotili ovu divljinu i koristili smo sve svoje umne sposobnosti da bismo sagradili pristojno mesto na kome ćemo podizati porodice. Sada se to raspada. Već mesecima podozrevamo da se događa tako nešto. Svuda viđamo sitne znake toga. A sada si ti došao, ubilo te je nešto neprirodno, a momka Landijevih silovalo je u Dolanovoj radnji nešto drugo, isto tako neprirodno..."
     "Ne zaboravi pčele", ubaci Dikerson.
     "Kakve pčele?" upita Ervin.
     "Poznaješ li Frenka Tibita?" upita Dikerson. "Živi u Mun Lejnu?"
     "Ne, ne bih mogao da kažem..."
     "Drži pčele. Ili bolje reči, držao ih je. Sve su pobegle pre deset dana."
     "Da li je to od nekog značaja?" upita Ervin.
     "Ne bi bilo da je to jedini slučaj", reče Nordhof. "Ali nije. Mi gledamo, znaš, i slušamo. Posao nam je da sačuvamo ono što smo stvorili, čak i ako smo zaboravljeni. Tako čujemo sve što se dešava, ranije ili kasnije. Ima na desetine primera..."
     "Stotine", reče Koni.
     "U svakom slučaju nekoliko desetina", reče Nordhof, "nekoliko desetina dokaza o tome da se nešto čudno dešava, premda nijedan nije značajniji od Tibitovih pčela..."
     "Osim tvog ubistva", umeša se Dikerson.
     "Da li bih mogao da završim jednu rečenicu, a da me niko ne prekine?" upita Nordhof.
     "Možda kada ne bi toliko odugovlačio", reče Melvin Polok, koji je, izgleda, bio Nordhofovih godina i imao dugačka, stisnuta usta čoveka koji je umro kao nepopravljivi mrzovoljko. "Evo šta pokušava da kaže: uložili smo svoje živote u Evervil. Znaci nam govore da ćemo taj ulog zauvek izgubiti."
     "A kada ga više ne bude..." poče Dikerson.
     "I mi odosmo s njim", dodade Polok. "U zaborav."
     "Samo zato što smo mrtvi", reče Nordhof, "ne znači da to moramo prihvatiti bez borbe."
     Dikerson se zakikotao. "Nije loše, Hjuberte. Još ćemo mi od tebe napraviti komedijaša."
     "To nije stvar za smejanje", odvrati Nordhof.
     "Oh, ali jeste", reče Dikerson, pridigavši se u sedeći položaj. "Evo nas ovde, veliki i dobri Everviljani, bankar" - klimnuo je u Polokovom pravcu. "Trgovac nekretnina." Sada je klimnuo u pravcu Koni. "Vlasnik fabrike." Nordhof, razume se. "A mi ostali, sve sami pokretači i drmatori. Evo nas ovde, čuvamo svoje dostojanstvo kako najbolje znamo i umemo, i nadamo se da možemo iz pakla na neki način da utičemo na ono što se dešava tamo napolju" - pokazao je kroz kapiju, u svet živih - "kada je savršeno očigledno svakome ko ima oči u glavi da je prošlo."
     "Šta je prošlo?" upita Koni.
     "Naše vreme. Evervilovo vreme. Možda..." Zastao je, namrštio se. "Možda vreme čovečanstva", promrmlja on.
     Zavladala je tišina, čak je i Nordhof ćutao. Negde na ulicama sa druge strane groblja, zalajao je neki pas, ali čak ni taj krajnje poznati zvuk nije doneo nikakvu utehu.
     Konačno, Ervin reče: "Flečer zna."
     "Šta zna?" upita Nordhof.
     "Šta se dešava. Možda je čak on uzrok svemu. Možda kada bismo nekako smislili način da ga ubijemo..."
     "Kakva misao", reče Koni.
     "Čak kada to i ne bi spaslo grad", primeti Dikerson, očigledno se zagrejavši za tu zamisao, "malo bismo se zabavili."
     "Blagi Bože, ne možemo čak naterati ljude ni da nas čuju", istaknu Dolan, "kako, do đavola, onda nekoga da ubijemo?"
     "Nije on neko", reče Ervin. "On je stvar. On nije ljudsko biće."
     "Ti kao da si sasvim uveren u to", istaknu Nordhof.
     "Ne verujte mi na reč", odvrati Ervin. "Dođite i uverite se sami."









XI
     1.
     Tesla je kupila prvi pištolj pre četiri godine, pošto je jedva uspela da se odbrani da je ne napadnu ili joj učine nešto još gore dvojica pijanih neotesanaca ispred nekog bara u Fort Loderdejlu, koji su jednostavno zaključili da im se ne dopada njen izgled. Zaklela se da nikada više neće biti bez nekog sredstva za odbranu. Kupila je skroman mali model '45, i čak je uzela nekoliko časova kako bi bila u stanju da rukuje njime kako valja.
     Međutim, to nije bilo i jedino oružje do koga je došla. Šest meseci kasnije, za vreme svog prvog putovanja za Luizijanu, pronašla je pištolj nasred praznog autoputa, i uprkos Raulovim upozorenjima da je sigurno bio bačen s razlogom, i da će biti prava budala ako ga podigne, ona je to ipak učinila. Bio je stariji i teži od onoga koji je ona kupila, burence i drška bili su pohabani i izgrebani, ali njoj se dopadala njegova težina; takođe joj se sviđalo osećanje tajanstvenosti koje ga je okruživalo.
     Treći pištolj dobila je na poklon od žene po imenu Marija Lurdes Nazareno, koju je upoznala na nekom uličnom uglu u Mamotu, u Arizoni. Lurdesova, kako je najviše volela da je oslovljavaju, čekala je Teslu na tom uglu nekoliko dana ili je bar tako tvrdila. Bila je vidovita, kazala je, i bilo joj je rečeno u snu da će tuda proći žena koja poseduje moć. Tesla se usprotivila, tvrdeći da ona nije ta, ali je Lurdesova bila isto toliko uverena da jeste. Čekala ju je sa poklonima, rekla je, i neće biti zadovoljna dok ih Tesla ne primi. Jedan od poklona bila je ključna kost, za koju joj je Lurdesova kazala da je pripadala - svetom Maksinu. Drugi poklon bio je mesingani kompas - 'za put', kazala je. Treći - pištolj koji je izvan svake sumnje bio najlepši od sva tri, sa drškom od sedefa. Imao je tajno ime, kazala joj je Lurdesova, ali ona nije znala kako ono glasi. Međutim, Tesla će to otkriti kada bude potrebe da ga pozove.
     Ta prilika se još nije ukazala. Putovala je još dve godine posle susreta sa Lurdesovom i nijednom nije došla u priliku da upotrebi bilo koji od pištolja.
     Sve do sada.
     "Koji ja dobijam?" upitala je Fib.
     Vratili su se u Fibinu kuću iz picerije samo zato da bi se naoružale.
     "Znaš li da rukuješ pištoljem?" upitala ju je Tesla.
     "Znam da uperim prst", reče Fib.
     "Tvoj prst neće napraviti rupu ni u kome", odvrati Tesla.
     Fib uze pištolj Lurdesove i stade da ga premešta sa jednog na drugi dlan. "Ne može da bude tako teško, ako je suditi na osnovu onoga kako muškarci to rade." Bila je u pravu.
     "Želiš li taj?" upita je Tesla.
     "Aha", odvrati ona, osmehnuvši se.
     "Upotrebićemo ih samo ako to zaista budemo morale."
     "Ako naiđe, njuškajući, nešto što liči na zmiju, a smrdi na govna."
     "I dalje mi ne veruješ, je li tako?"
     "Kakve veze ima da li ti ja verujem ili ne?" upita Fib.
     Tesla je o tome kratko razmišljala. "Pretpostavljam da nema", reče ona. "Samo želim da budeš spremna na najgore."
     "Spremna sam već godinama", odvrati Fib.

     2.
     Tutakerova kuća bila je u mraku, ali su one došle pripremljene i za tu eventualnost. Fib je imala veliku baterijsku svetiljku, Tesla jedva nešto manju.
     Osećaš li bilo šta? - upitala je Tesla Raula dok su ona i Fib napredovale stazom.
     Za sada ne.
     Smrad izmeta još se osećao u vazduhu i postajao je sve jači što su se više približavale ulaznim vratima. Temperatura je dosta opala od kada su izišle iz restorana pre skoro jednog sata, ali Tesli je bilo vruće, kao da samo što nije dobila gadan nazeb. Osećala je i slabost u kolenima.
     "Šta da radimo?" upita Fib kada su stigle do stepeništa. "Da jednostavno pokucamo?"
     "Bolje i to nego da pokušamo da razvalimo vrata", reče Tesla. I dalje se nadala da je ovo uzaludna potera: da je šaputanje koje su ona i Raul čuli ispred restorana predstavljalo trik vetra, a smrad da je dopirao iz kanalizacije pozadi, kao što je Fib kazala. Bučno je zakucala na vrata. Čekale su. Nije bilo odgovora. Ponovo je pokucala i zapitala Raula da li oseća nečije prisustvo unutra.
     Njegov odgovor joj nije bio po volji.
     Da, reče on. Čujem nekoga.
     Zver koja se grčila u Teslinom stomaku od kada su izišle, trgnu se. Ona uhvati Fib za ruku. "Ja ne mogu to da uradim", reče ona.
     "U redu je", odvrati Fib. Upravo je bila posegnula za kvakom. "Stigle smo dovde." Okrenula je kvaku, i, na Teslino iznenađenje, vrata se otvoriše. Talas hladnog, oporog vazduha provali preko praga.
     Tesla se povuče sa stepenika, vukući Fib za ruku, ali Fib progunđa nešto kroz zube i oslobodi ruku.
     "Želim da vidim", reče ona.
     "Videćemo sutra", odvrati Tesla. "Po danu."
     "Sutra može biti kasno", reče Fib, ne osvrnuvši se na Teslu. "Želim da vidim sada. Odmah." Rekavši to, zakoračila je u kuću. Tesla je tog časa začu kako mrmlja: "Gde si?"
     Gde si? ponovi Raul.
     Aha, i ja sam čula.
     Neko joj se uvukao u glavu, Tes.
     Jebiga!
     Fib je već bila napravila pet-šest koraka po kući, i tama gotovo da se sklopila nad njom.
     "Fib?" povika Tesla. "Izlazi odatle."
     Druga žena, međutim, nije zastala. Jednostavno je nastavila da korača, sve dok Tesla nije shvatila da će je ubrzo potpuno izgubiti iz vida.
     Ulazi unutra - reče Raul.
     Zaveži!
     Ili ćeš je potpuno izgubiti.
     Bio je, razume se, u pravu, i ona je to znala. Izvukla je četrdeset peticu iz pojasa i zakoračila unutra, krenuvši za Fib niz mračni hodnik. Ako bude brza, možda će uspeti da je ščepa i izvuče na ulicu pre...
     Vrata se zalupiše iza nje. Okrenula se, a hladni vazduh stao je da joj se priljubljuje uz lice poput ustajale, vlažne krpe. Imala je velike muke da ga uvuče u pluća, tako da ga više nije traćila na to da ponovo dozove Fib. Bilo je očigledno da je ono - šta god to bilo - što je je se dočepalo neće pustiti bez borbe.
     Tesla?
     Ovde sam.
     Skrenula je desno. Eno tamo vrata.
     Neodređeno je razaznala okvir vrata, i, da, eno Fib kako prolazi kroz njih. Pruživši korak, Tesla je pohitala niz hodnik, ali je zakasnila i nije uspela da ščepa svoj plen koji je skliznuo kroz vrata u sobu iza njih. Tamo je bilo nešto više svetlosti što je obradovalo Teslu; možda sveće - treprerilo je. Zahvalna bar na ovoj maloj milosti, krenula je za Fib kroz vrata. Sobu nije osvetljavala svetlost sveća, već su to bili ostaci vatre koja je proždirala samu sebe u kaminu. Ognjište je bilo posuto izvesnim brojem pocrnelih grana. Miris u vazduhu, međutim, nije poticao od drveta, već od mesa; gotovo da je bio ukusan posle onog oporog na pragu. Neko je ovde kuvao i jeo, i to nedavno, mada još nije mogla da vidi ko. Soba je bila velika i dosta oštećena, nameštaj gotovo sav uništen, ukrasi i tričarije svedeni na komadiće pod njihovim nogama. Na suprotnom kraju, nekih petnaest stopa od mesta na kome je ona stajala - i upola toliko od Fib, koja se nalazila usred sobe, ruku opuštenih pored tela - tama je bila gušća nego bilo gde drugde, i uzmuvanija. Pokušala je da osmotri to mesto, ubeđena da tamo neko stoji, ali kada je uperila pogled, oči joj divlje zažmirkaše, kao da nisu bile u stanju (ili nisu htele) da prihvate ono što su videle.
     "Flečeru?" pozva ona. "Jesi li to ti?"
     Fib se tada osvrnu prema njoj. "Ostavi nas nasamo", reče ona. "Ja sam ta koju želi."
     "Je li tako?" upita Tesla, prišavši joj polako. Fibine usne su podrhtavale, a oko očiju su joj se javljali tikovi, kao da će u svakom trenutku zaplakati ili vrisnuti.
     "Tako je", reče ona.
     "A da li je ta osoba koja te želi Flečer?" upita Tesla, pokušavši - opet bez uspeha - da prikuje pogled na senke.
     "Nije važno kako se zove", reče Fib.
     "Meni je važno", odvrati Tesla. "Možda bi mogla da ga pitaš. Da li bi mi to učinila?" Fib ponovo pogleda u pravcu tame. Izgleda da ona nije imala problema da se usredsredi na nju.
     "Zanima je ko si ti", reče ona.
     "Je li on Flečer?" upita Tesla.
     "Jesi li ti..." Fib nije dovršila pitanje, već je stala da osluškuje, blago nakrivljene glave.
     Osim pucketanja vatre nije se čuo nikakav drugi zvuk. Tesla pogleda ponovo u kamin. Oko grana su se nalazile barice istopljenog voska ili sala, a u samom ognjištu kamen ili...
     "Ako je to ono što želiš", reče Fib u tamu.
     Tesla je ponovo pogleda. Upravo je htela da otkopča bluzu.
     "Šta to radiš?" upita Tesla.
     "Želi da me vidi", jednostavno reče Fib.
     Tesla ode do nje i odvuče joj šake od bluze.
     "Ne želi."
     "Da, želi", ljutito reče Fib, a šake joj ponovo pođoše prema dugmadima. "Kaže... kaže..."
     "Šta kaže?"
     "Kaže... trebalo bi da se tucamo ceo milenijum."
     Tesla je već imala prilike da čuje tu rečenicu. Jednom izgovorenu, a potom odsanjanu hiljadu puta.
     Pošto ju je sada čula, pod kao da se zaljuljao pod njom, kao da je želeo da je odvuče u tamu na drugom kraju prostorije.
     Prošlo je pet godina od kada je prvi put čula te reči; pet godina tokom kojih je mnogo puta zahvalila Bogu što je onaj koji ih je izgovorio mrtav. Izgleda da je njena zahvalnost bila preuranjena.
     "Kison..." promrmljala je ona, i kada su sišli sa njenih usana slogovi su dobili vlastiti život. Kisassss-ssssoooon. Kiiisssooonn. Treperilo je oko nje.
     Srela ga je u nebrojenim noćnim morama - bežala od njega, podlegala mu, sudio joj je, ubijao je, silovao i jeo - ali uvek bi se budila iz tih teških iskušenja, čak i iz onih najužasnijih, tešeći se da će jednog dana sećanje na njega možda izbledeti i da će biti slobodna.
     Ali nije tako. Oh, blagi Bože na nebesima, nije tako.
     Evo ga ovde, dolazi ponovo.
     Posegla je prema pasu i izvukla pištolj koji je potom uperila u tamu.
     Znači, nije Flečer - promrmlja Raul. Činilo se da je na pragu suza.
     Nije.
     Misliš da je Kison.
     Znam da je Kison, reče ona, podigavši još malo pištolj.
     Šta ako grešiš.
     Ne grešim, odvrati ona i opali, jedanput, dva puta, tri puta. Buka je odzvanjala kroz sobu, vrativši se trenutak kasnije, bolno jako. Ali iz tame nije dopro nikakav nagradni krik; nije bilo krvi, nikakvog samrtnog ropca.
     Izgleda da su pucnji izvršili nekakav uticaj samo na Fib, koja je bolno počela da jeca.
     "Šta ja to radim?" zadahta ona i otrgnu se od Tesle, kao da će se uputiti prema vratima.
     Tesla je na vreme pogledala za njom, tako da je videla kako se Fib vraća sa ispruženim rukama. Izbila je Tesli pištolj iz pesnice jednom šakom, a drugom je ščepala za vrat. Prekinula je Tesli dotok vazduha. Podigla je ruke ne bi li odvojila Fibinu šaku, ali pre nego što je uspela to da uradi, ženini jecaji - koji nisu uopšte prestajali tokom napada - zamreše.
     "Idi k njemu", reče ona jednoličnim glasom. "Idi k njemu i izvini mu se."
     Počela je da gura Teslu prema suprotnom kraju prostorije, ka tami koja je sadržala Kisona u ko zna kakvom obliku. Tesla se đilitala i mlatarala, ali nije bilo lako odupreti se Fibinoj težini podstaknutoj voljom onog koji ju je zaposeo.
     "Fib! Saslušaj me!" povika Tesla. "Ubiće nas obe!"
     "Ne..."
     "Možeš da mu se suprotstaviš. Znam kako ti je sa njim koji ti sedi na glavi." To nije bila laž. Kison je izveo isti trik sa Teslom u Petlji; pritiskao joj je glavu odozgo kako bi je pokorio i mogao da kontroliše. "Ali možeš da se boriš protiv toga, Fib, možeš da se boriš."
     Lice pred njom ničim nije pokazalo da ju je razumelo. Suze su samo nastavile da se slivaju. Tesla posegnu prema pojasu. Tamo se još nalazio pištolj sa Floride. Ako Fib neće da posluša razum, možda će reagovati na cev oružja.
     Međutim, kada je uhvatila dršku, Fib ju je pustila. Tesla je zahvalno uvukla vazduh, presamitivši se pri tom, a kada je njen pogled pao na pod, ugledala je jedno tamno, zmijoliko obličje koje se pojavilo iza nje. Izvukla je drugi pištolj iz pojasa i sklonila se liksu sa puta da bi lakše mogla da puca, ali osetila je tog časa da se tama pored nje pomiče; čula ju je kako se pomera i osetila da je taj pokret uzburkao vazduh oko nje.
     Ponovo je pogledala prema podu. Liksu pored njenih stopala pridružilo se još njih nekoliko; besmisleni, sitni užasi - u poređenju sa onima koje je ona videla - najveći je bio dugačak otprilike osamnaest inča, najmanji tanak poput vlasi kose. Ali nastavili su da pristižu i pristižu, neki od njih nisu bili duži od prsta, kao da je jedno od njihovih gnezda bilo izvrnuto kod njenih stopala. Nijedan kao da nije bio baš mnogo zainteresovan da joj nanese neko zlo. Uvijali su se preko đubreta na podu u pravcu ostataka vatre.
     Jedinu pretnju predstavljao je njihov tvorac, u čijem je pravcu Tesla sada upravila oči. Ovog puta, mada i dalje nije mogla da usredsredi pogled na njega, uhvatila je nešto na trenutak. Sedeo je na stolici, kako se činilo, ali stolica je lebdela tri ili četiri stope iznad tla. I dok ona nije mogla da gleda pravo u njega, on je bio u povoljnijem položaju. Osećala je njegov pogled. Bockao joj je vrat. Naterao joj je srce da zaigra.
     "Proći će..." reče on, i te reči uništile su i poslednje ostatke nade da je pogrešila, da ovo nije Kison.
     "Šta će proći?" upita ona, upinjući se svim silama da gleda u njega. Nema sumnje da je imao razloga što ju je sprečavao da ga osmotri, a to je samo bio još jedan povod više da mu se suprotstavi. Kada bi samo uspela da ga omete na nekoliko trenutaka, možda bi dovoljno dugo spustio gard da ga dobro osmotri. "Šta će proći?" ponovo ga je zapitala.
     "Šok."
     "Zašto bi trebalo da sam u šoku?"
     "Zato što si mislila da sam mrtav i da me više nema."
     "Zašto bih ja nešto tako mislila?"
     "Ne pokušavaj to."
     "Šta da ne pokušavam?"
     "Tu glupu igru koju igraš."
     "Kakvu igru?"
     "Rekoh da prestaneš!" Dok je vikao, zagledala se u njega, i možda u trajanju od dva otkucaja srca bio je nepažljiv, jer se iznervirao, i ona ga je jasno videla.
     To joj je bilo dovoljno da shvati zbog čega nije želeo da ga vidi. Bio je u prelaznom razdoblju, koža i mišići padali su oko njega, bili su u stanju raspadanja i smrdljivi. Ali još je na njemu ostalo dovoljno mesa da prepozna lice. Postmajmunsko čelo, široki nos, izbačena vilica: sve je to bilo Raulovo, pre nego što ga je Kison pokrao.
     Isuse... čula je Raula kako kaže, okreni glavu. Za Boga miloga, odvrati pogled...
     Nije došla u priliku. Tek što je videla prizor pred sobom, kada je Kison postao svestan da ga posmatra, i njegova volja, oštra poput udarca, odgurnu njen pogled. Suze bola pojaviše joj se u očima.
     "Suviše si znatiželjna za svoje dobro", reče Kison.
     "Postaješ mnogo tašt pod stare dane", odvrati ona, brišući suze sa obraza.
     "Star? Ja? Ne. Biću nov zauvek. Što se, pak, tebe tiče, ti izgledaš grozno. Da li su ti se putovanja isplatila?"
     "Šta ti znaš o mojim putovanjima?"
     "To što sam bio daleko od očiju ne znači da sam izgubio vezu", odvrati Kison. "Posmatrao sam svet veoma pomno. I dobijao sam o tebi izveštaje iz mnogih malih, prljavih uglova. Šta si to tražila? Flečera?"
     "Ne."
     "Nema ga, Tesla. Isto kao ni Džafa. Taj deo je završen. To je bilo jednostavnije doba, te pretpostavljam da si se u njemu osećala kao kod kuće, ali ono je otišlo u nepovrat."
     "A šta sledi?" upita Tesla.
     "Mislim da znaš." Tesla ništa ne reče. "Da li si suviše uplašena da bi izgovorila tu reč?"
     "Misliš na Iad?"
     "Eto. Sve vreme si znala."
     "Zar ih se nisi dovoljno nagledao?" upita Tesla.
     "Videli smo više od većine, ti i ja. Pa ipak nismo videli ništa. Baš ništa." U glasu mu se osećalo uzbuđenje. "Izmeniće svet tako da se više neće moći prepoznati."
     "I ti to želiš?"
     "Zar ti ne želiš?" upita Kison. Zaboravila je koliko je umeo da bude na čudan način ubedljiv; kako je dobro razumeo suprotnosti u njenom srcu. "Ovaj haos ne valja, Tesla. Sve se podelilo. Sve je slomljeno. Svet treba ponovo sastaviti." Kao i svi veliki lažovi, bilo je dovoljno istine u onome što je govorio, tako da je zvučao savršeno uverljivo. "Na nesreću, vrste ne mogu da se izleče bez pomoći sa strane", nastavi on. "Ali ne treba da brineš. Pomoć stiže."
     "A kada dođe?"
     "Rekoh ti. Promeniće stvari tako da se više neće moći prepoznati."
     "Ali ti..."
     "Šta je sa mnom?"
     "Šta će to tebi doneti?"
     "Oh - to."
     "Da, to."
     "Napraviće od mene kralja brda, razume se."
     "Plus ta change."
     "I imaću Umetnost." Ah, Umetnost! ranije ili kasnije, sve se uvek vraća na to. "Živeću u jednom besmrtnom danu..."
     "Divno zvuči. A šta je sa nama ostalima?"
     "Iadi će presuditi. Povinovaćete se. Jednostavno. Mislim da naročito vole žene. Pre deset godina, verovatno bi te zadržali radi razmnožavanja. Sada, razume se, bićeš korisnije upotrebljena kao đubrivo." Nasmejao se. "Ne brini, pobrinuću se da ne budeš utrošena uludo."
     Osetila je da se nešto kreće uz njen članak i spustila pogled. Liks, pet do šest puta veći od bilo kog od onih koje je prethodno videla. Obavijao joj se oko stopala, podižući pri tom glavu. Otvorena usta bila su mu načičkana sićušnim skarletnim zubima, red za redom gubio mu se u grlu.
     "Stani..." reče ona.
     "Nema vremena", odvrati Kison. "Možda ću te videti u prošlosti, sutra. Možda ću te naći u Petlji pa ćemo razgovarati o tome kako si danas umrla."
     Liks joj se peo uz nogu, već pojačavajući stisak.
     Vrisnula je i zateturala se unazad, pod stiskom stvorenja. Potom se zanela, a onda je pala, jako se udarila, a polomljeni komadići su joj se zaboli u leđa. Na trenutak je soba oko nje nestala, i da Raul nije vrištao u njenoj glavi: Izdrži, izdrži, sasvim bi sigurno izgubila svest.
     Kada se belilo oko nje povuklo, gledala je u pravcu kamina. Liksi koji su se odvukli u tom pravcu pre njenog razgovora sa Kisonom uspeli su da se zagreju i okrenuli su glave prema njoj. A onda su nahrupili poput uskomešane reke.
     Pokušala je da sedne, ali čudovišni stvorovi obmotavali su se oko nje, sprečavajući je u tome. Jedina nada bila joj je Fib. Izvila je glavu, tražeći pogledom ženu, izvikujući pri tom njeno ime. Bilo je uzalud. Soba je bila prazna: tu su nalazili samo Kison i oni koji će je proždrati.
     Ponovo je pogledala prema kaminu, i kao da ovo nije bio dovoljan košmar, shvatila je šta su liksi tamo radili. Uopšte se nisu grejali, već hranili. Ono što je smatrala za grane razbacane oko vatre bile su ljudske kosti, a kamen među ugarcima lobanja. Ervin Tutaker ipak nije izišao iz kuće, osim u obliku dima.
     Užasnuto je zajecala. A onda su se liksi obrušili na nju.









XII
     "Je li živa?"
     Ervin je kleknuo pored žene ispružene na njegovom pragu. Slepoočnica joj je krvarila, i iz usta joj je cureo izbljuvak, ali još je disala.
     "Živa je", reče on. "Zove se Fib Kob."
     Ulazna vrata bila su otvorena. Vazduh koji je dopirao iz kuće osećao se na govna i meso. Iako Ervin nije imao mnogo šta da izgubi u svom sadašnjem stanju, bio je uplašen kao nikada u životu. Osvrnuo se na trio koji ga je dopratio - Nordhof, Dolan i Dikerson - i ugledao nelagodnost i na njihovim licima.
     "On nama ne može ništa, je li tako?" upita Ervin. "Ne sada."
     Nordhof klimnu. "Ko bi to, do đavola, mogao znati?" primeti on.
     "Šta ako može da nas vidi?" upita Dikerson.
     "Nikada to nećemo saznati ako ostanemo ovde", reče nestrpljivo Dolan i, preskočivši Fib Kob, uđe u kuću.
     Ervin se odjednom osetio kao vlasnik. Ovo je još bila njegova kuća: ako iko treba da uđe prvi, onda je to on.
     "Stani", reče on Dolanu i pohita niz hodnik.

     Likse nije zanimalo njeno meso (možda je postalo suviše žilavo posle toliko godina provedenih na suncu). Istražili su joj usta i nozdrve, otišli njenih ušiju i očiju, kao da su želeli da dopru do mekših unutrašnjih delova.
     Ona se bacakala i valjala, čvrsto stisnuvši usta kako bi se odbranila od njihovih naleta i guranja, ali već su joj začepili nos i kroz nekoliko sekundi ostaće bez daha. Čim bude rastavila usne, učiće u nju, i to će biti kraj.
     Tesla...
     Ne sada.
     Gotovo je, Tesla.
     Nije.
     Želim da znaš...
     Ne, rekla sam ne!
     Jasno ga je čula u svojoj glavi; zvuk nije bio sasvim ljudski.
     Nemoj da se predaš, reče mu ona. Još... nije... gotovo.
     Potisnuo je svoje jecaje, ali osetila je njegov užas u kičmi, kao da na kraju nije više delio samo njen um već i njeno telo.
     Ovo jeste bio kraj, uprkos njenom protivljenju. Morala je da udahne: sada ili nikada više. Iako su joj se liksi nalazili na usnama i čekali, nije imala izbora. Otvorila je usta, stisnutih zuba, uvlačeći vazduh kroz pukotine. Ali tamo gde je mogao da prođe vazduh mogli su i najsićušniji liksi. Osetila je kako klize kroz pukotine, prolaze ispod njenog jezika i klize niz grlo.
     Njen se sistem pobunio. Počela je da zatvara usta, ali je refleks bio jači od njene volje. Zubi joj se razdvojiše. To je liksima bilo dovoljno. U trenu su joj se našli u ustima i ispunili ih. Grizla ih je, osećala ukus njihovih govana i truleži, pljuvala ono što je mogla. Ali na svakoga koga je izbacila, dolazila su dva gladna koja su jedva čekala da je pojedu iznutra, i bila su voljna da rizikuju susret sa njenim zubima kako bi došli u priliku da to urade.
     Zatvarajući usta, pljujući i bacakajući se, borila se svom raspoloživom snagom, ali ovu bitku nije mogla da dobije. Grlo joj je bilo začepljeno, nozdrve zatvorene, telo joj je pucalo u zagrljaju džinovskog liksa.
     Na kraju, držeći se još za tanke niti svesti, učinilo joj se da je čula Raula kako kaže: Slušaj.
     Oslušnula je. Negde u sobi čuli su se glasovi.
     "Blagi Bože!" uzviknu jedan od njih.
     "Pogledaj tamo! U vatri!"
     Zatim uzvik straha, i zvuk koji ju je naterao da iskoristi poslednje zalihe snage da bi okrenula glavu u pravcu iz koga je dopro. Smrt samo što nije došla po nju, a njene oči - koje su videle toliko neobičnosti u svoje vreme, ali su uvek bile vezane za stvarno - sada su se napregle do krajnosti i osetile su tanane prisutnosti. Bila su četvorica - sve muškarci, svi prestravljeni - približavali su se od vrata.
     Jedan je otišao do vatre. Dvojica su se zadržala na nekoliko jardi od nje. Četvrti i najstariji, neka je blagosloven, spustio se na kolena pored nje i ispružio ruku da joj dodirne lice. Nema sumnje da mu je namera bila da joj olakša prelazak iz života u smrt, njegov utvarni dodir učinio je mnogo više od toga. Kada ju je dodirnuo, osetila je kako se liksi na njenom licu grče poput gusenica, zatim su smekšali, istopili se i slili se niz njene obraze i vrat. I niz grlo, kao da im je rastakanje bilo zarazno.
     Izraz zaprepašćenja prešao je preko lica njenog oslobodioca, ali u trenu je jasno shvatio kakvu moć poseduje, jer čim je ona udahnula vazduh, svu svoju pažnju usredsredio je na liksa koji je bio obmotan oko nje. Podigla je glavu sa tla na vreme da vidi kako se stvorenje odiže sa njenog tela poput uplašene, preteće kobre. To na utvara nije ostavilo nikakav utisak. Ispružio je ruku i prešao šakom preko glave liksa, maltene kao da ga miluje. Neman je zadrhtala celom sjajnom površinom, i glava poče da joj se spušta, a prljava anatomija da se urušava. Donja čeljust je omekšala i počela da curi poput melase; trenutak kasnije, za njom je krenula i gornja, a njen pad označio je početak rastakanja celog tela te zveri. Oslobodila se njenog lepljivog stiska, a kada se prevrnula, utroba joj se pobunila, i ona povrati svu prljavštinu koja je uspela da sklizne niz njeno grlo. Kada je podigla pogled, otirući usta nadlanicom, utvare su već bili teže raspoznatljive i postajale su sve nejasnije što se ona više povlačila iz njihovog stanja.
     Znala je da joj je preostalo samo nekoliko trenutaka da shvati šta se ovde dogodilo.
     "Kako se zovete."
     Starčev glas bio je lak poput pera kada je progovorio. "Hjubert Nordhof", reče, "a on" - pokazao je na čoveka kod kamina - "on je Ervin Tutaker."
     Gledala je u Ervinovom pravcu kada je začula još jedan glas: ovaj je dopro iza nje.
     "Kada si naučila da prizivaš duhove?"
     U žurbi da se što pre oslobodi, potpuno je bila zaboravila na Kisona. Ali on nije zaboravio nju. Bio je u toj meri zapanjen onim što je video da se nije setio da zadrži njen pogled na odstojanju kada se osvrnula prema njemu, tako da joj se po drugi put ukazala prilika da ga osmotri usred preobražaja. Bio je još ogoljeniji nego pre nekoliko minuta; mnogo više. Nestala je svaka sličnost sa Raulom. U stvari, jedva da je još išta ostalo što je bilo ljudsko. Neodređen oblik glave, formiran od zamućene tame; poslednji ostaci rebara, i nekoliko delova kostiju nogu i ruku; to je bilo sve. Ostatak - mišići, nervi, arterije, vene i krv koja je pulsirala u njima - istrulili su.
     Mislim... možda te se plaši, reče Raul zapanjenim glasom.
     Nije se usudila da u to poveruje. Ne Kison. Bio je suviše lud da bi se plašio.
     Pogledaj ga, reče joj Raul.
     Šta bi trebalo da vidim?
     Ne zadržavaj se na pojedinostima.
     Dok je gledala, Kison je ponovo progovorio.
     "Poigrala si se sa mnom", reče on glasom kao da joj se gotovo divi. "Izdržala si likse, kako bi dokazala da oni nisu ništa za tebe."
     "Shvatio si poruku", odvrati ona, i dalje se trudeći da uradi ono što joj je Raul naložio da pokuša, ne bi li videla ono što je on toliko želeo da ona vidi.
     "Gde si naučila da prizivaš duhove?" zanimalo je Kisona.
     "U Detroitu", reče ona.
     "Ismevaš me?"
     "Ne. Naučila sam da prizivam duhove u gradu automobila. Šta tu ne valja?"
     Dok je to govorila, otpali su i poslednji delovi Kisonove uzurpirane anatomije, i tada je videla ono što je Raul uočio već ranije. U središtu Kisonovog bića-senke postojao je još jedan oblik koji je svetlucao u daljini. Spirala koja je uzmicala od nje poput tunela, dok su joj se krivine sužavale. A na suprotnom kraju, koji je neumoljivo privlačio njen pogled, nešto je svetlucalo.
     "Ne znaš šta si učinila", promrmlja Kison.
     Njegov glas ju je otreznio, i to joj je bilo drago. Spirala je krajnje neodoljivo privlačila njen pogled. Nije znala šta je Kison hteo da kaže tom primedbom (da li ju je upozoravao zbog dozivanja duhova ili zato što je zurila u spiralu?); ali ovo nije bilo vreme za ispitivanje. Sve dok bude verovao da je ona žena koja je u stanju da zaziva duhove i da može da mu naudi dok je ranjiv, postojala je prilika da živa pobegne iz ove sobe.
     "Pazi..." govorio je Kison.
     "Zašto?" upita ona, pogledavši prema vratima. Bila su verovatno šest, možda sedam, koraka udaljena. Ako je želela da sačuva iluziju autoriteta, moraće da iziđe, a da pri tom ne padne na nos, što će predstavljati pravi izazov za njene drhtave udove.
     "Ako me sada na bilo koji način napadneš" - ranjiv je, pomisli ona - "pogubiću sve živo u ovom gradu. Čak ako mi naneseš makar najmanje zlo." Znači, na ovaj način se moć odnosila prema moći. Bio je to nauk od koga je mogla da ima koristi ako joj se ukaže prilika da ga ponovo izblefira.
     Nije odgovorila, već se pretvarala da razmatra ponudu.
     "Dobro znaš da sam u stanju to da uradim", reče Kison.
     To je bilo tačno. Uopšte nije sumnjala da je sposoban za svaku okrutnost. Ali šta ako i on blefira? Šta ako je toliko osetljiv u svom sadašnjem stanju da je ovo pravi trenutak da posegne u tamnu spiralu njegove srži i istisne život iz njega?
     Ni ne pomišljaj na to, reče Raul.
     Mudar savet, izvan svake sumnje. Ali, oh, bila je u velikom iskušenju da pokuša.
     Brišimo odavde dok još možemo, govorio je Raul. Tesla? Slušaš li ti mene?
     Da... - odvratila je nevoljno. Nikada više joj se neće ukazati ovakva prilika, znala je to. Međutim, Raulovi odbrambeni nagoni bili su dobri. Briši sada i poživi da se boriš neki drugi dan.
     Ali pre nego što ode, trebalo je odigrati još jednu scenu. Čučnula je na drhtavim nogama i tiho zviznula, kao da doziva neke nevidljive pse. Sačekala je trenutak, a zatim se osmehnula da pozdravi duhove koji su se vratili; potom je ponovo ustala.
     "Razmisli o ovome..." reče Kison kada se okrenula da pođe.
     "O čemu?"
     "Da mi ipak nismo toliko različiti. Ti priželjkuješ otkrovenje. Isto i ja. Ti želiš da razdrmaš svoju vrstu. Isto želim i ja. Želiš moć - već poseduješ nešto malo, ali malo nikada nije dosta - isto je sa mnom. Krenuli smo različitim putevima, ali zar ne stižemo na isto mesto?"
     "Ne."
     "Mislim da ipak stižemo. Možda ne možeš to još sada da priznaš, ali već ćeš shvatiti smisao. A kada shvatiš..."
     "Neću."
     "Kada budeš shvatila, želim da znaš da u mom srcu postoji mesto za tebe" - da li je namerno izokrenuo ovu frazu, pitala se, usudivši se da vrati pogled na spiralu u njegovom jezgru? - "a mislim da postoji i mesto za mene u tvome."
     Ne reci ništa, promrmlja Raul.
     Želim da mu kažem da odjebe.
     Znam da želiš, ali ostavi ga u nedoumici.
     Suzdržavši se da ne odgovori, krenula je prema vratima; noge su joj bile dovoljno snažne, tako da je nisu izdale.
     Pusti me da kažem nešto podmuklo, molila je Tesla.
     Nemoj čak ni da ga pogledaš, odvrati Raul.
     Poslušala je njegov savet. Bez reči ili pogleda otvorila je još malo vrata i skliznula u hladniji hodnik.
     Fib je sedela na stepeniku, sa glavom u šakama. Tesla ode do nje, uouti joj nekoliko utešnih reči je i natera da ustane. Zatim su zajedno odhramale stazom do ulice, ispod drveća koje je odisalo slatkim povetarcem sa planina.









XIII
     1.
     Možda na milju od obale, Fanakapan je zahvatila druga struja koja je bila i te kako snažna, tako da je najpre bacakala lađu unaokolo poput kakve igračke pre nego što ju je poslala njenim putem. Visina talasa brzo se povećala, što je dosta uznemirilo Džoa, jer bi u jednom trenutku podigli brod dvadeset, trideset stopa u nesigurne visine sa kojih su imali zastrašujući pogled, a zatim ga spuštali poput kamena kroz žleb koji je bio u toj meri dubok i mračan da su imali utisak, pri svakom silaženju, da im je to ujedno i poslednje i da će ih uskovitlani talasi pokopati. Ali to se nije dešavalo. Svaki put bi se ponovo izdigli, iako je svaka daska na brodu škripala, a palube bile polivene od krme do pramca.
     Bilo je nemoguće razgovarati u ovakvim uslovima. Džou je jedino preostalo da se čvrsto drži za vrata kormilareve kućice i da se moli. Dosta vremena je prošlo od kada je poslednji put započeo rečenicu sa Oče naš, ali reči su mu se odmah vratile; to što ih se sećao delovalo je utešno. Možda je, pomisli on, čak postojala neka daleka prilika da ih je neko čuo. Ta pomisao - koja bi mu još juče izgledala krajnje naivna - sada nije delovala u toj meri idiotski. Prekoračio je prag koji je vodio u drugačije stanje bivstvovanja; stanje koje je podsećalo na drugu sobu u kući veličine Vaseljene: bukvalno, korak dalje. Ako su postojala jedna takva vrata kroz koja se moglo ući, zašto ne i mnoga? I zašto jedna od njih ne bi bila ona koja vode na Nebesa?
     Od kada je odrastao, postavljao je sebi pitanje zašto. Zašto Bog? Zašto smisao? Zašto ljubav? Sada je uvideo svoju grešku. Pitanje nije trebalo da glasi zašto; već zašto da ne?
     Prvi put od detinjstva, od kada je slušao baku kako priča biblijske priče kao sećanja, usudio se da poveruje; i pored svih tamnih prolaza i užasnih meteža koji su bili pred njim, i pored toga što je bio mokar do gole kože i što mu je bilo muka, bio je neobično srećan.
     Da je Fib sada pored mene, pomisli on, ništa mi ne bi nedostajalo.

     2.
     Tesla je odbila da odgovori na bilo koje Fibino pitanje pre nego što je odstojala petnaest minuta ispod toplog tuša, istrljala svaki delić tela od glave do pete, ušmrkala vodu kroz nos i izduvala je kako bi isprala poslednje ostatke govana iz nozdrva i utrošila pola tube paste za zube i punu bočicu tečnosti za ispiranje usta u želji da isplakne usta i grlo.
     Kada je to obavila, stala je pred ogledalo da osmotri telo iz onoliko uglova koliko joj je to anatomija dozvoljavala. Znala je da izgleda i bolje, u to nije bilo sumnje. Teško da je na njoj bilo makar šest inča mesa bez žute mrlje od neke stare masnice, ili plavkastopurpurnih i crvenih od novih, ali, na neki čudan način, dopalo joj se ono što je videla.
     "Svašta si proživela", dobaci ona svom odrazu u ogledalu. "To mi se dopada."
     Pobrinimo se da još malo poživimo, posavetova je Raul.
     Imaš li kakvu pametnu ideju?
     Potrebna nam je pomoć, u to nema sumnje. I ne počinji mi opet o Lisjenu. On nam trenutno ne bi bio ni od kakve koristi. Potreban nam je neko ko nam može pomoći da se odbranimo. I ne mislim na pištolje.
     Govoriš o magiji.
     Tačno.
     Znam samo D'Amura, reče Tesla. A Grilo misli da je on mrtav.
     Možda Grilo nije dovoljno podrobno tražio.
     Odakle, do đavola, predlažeš da krenemo?
     Radio je sa nekom vidovnjakinjom, sećaš se?
     Neodređeno.
     Zvala se Norma Pejn.
     Kako se samo toga sećaš?
     A šta drugo da radim sa svojim vremenom?
     Zatekla je Fib u kuhinji; stajala je pored sudopere, sa sprejom u ruci, među gomilom bubašvaba.
     "Proklete bube", reče Fib, zbacivši nekoliko njih koje su izdisale sa radne površine na pod. "Množe se tamo gde je toplo. Ponekad otvorim mašinu, a one se razmile svuda unaokolo."
     "Izgleda da si ih uglavnom potamanila", reče Tesla.
     "Tja. Vratiće se one. Osećaš li se bolje?"
     "Mnogo bolje. A ti?"
     "Popila sam aspirin. Imam osećaj da će glava da mi se raspukne. Ali inače sam u redu. Skuvala sam čaj od nane. Želiš li?"
     "Više bi mi prijalo nešto jače. Imaš li brendi?"
     Fib uze svoju šolju i krenu u dnevnu sobu. Bila je u neredu: posvuda su se nalazili časopisi i prepune pepeljare. Cela soba zaudarala je na ustajale cigarete.
     "Morton", primeti Fib kao da to sve objašnjava. Dok je preturala po bocama sa pićem na komodi, reče Tesli: "U stvari, ne sećam se šta se dogodilo u Ervinovoj kući."
     "Ne brini zbog toga."
     "Sećam se da smo išle hodnikom. Sledeća stvar koje se sećam jeste da sam se osvestila na pragu. Jesi li pronašla Flečera?"
     "Nisam."
     "Imam samo burbon. Kupili smo brendi za prošli Božić, ali..."
     "Poslužiće i burbon."
     "Kuća nije bila prazna, je li tako?"
     "Ne, nije bila prazna."
     "Ko je bio unutra?"
     "Čovek po imenu Kison."
     "Da li je on Flečerov prijatelj?" upita Fib. Sipala je bogato burbon u čašu i pružila je Tesli. Ova je otpila dobar gutljaj žestokog pića pre nego što joj je odgovorila.
     "Kison nema prijatelje", reče ona.
     "To je tužno."
     "Veruj mi, on ih ni ne zaslužuje." Burbon je trenutno delovao na njen mozak. Doslovce je mogla da oseti kako prolazi kroz njen korteks, usporavajući joj sistem. Bilo je to prijatno osećanje.
     "Da li sat na televizoru dobro radi?" upitala je Fib. Pokazivao je tri i pet.
     "Dosta dobro."
     "Biće bolje da malo odspavamo", reče ona, blago preplićući jezikom.
     "Taj čovek, Kison..." poče Fib.
     "Pričaćemo o tome sutra."
     "Ne. Želim sada da saznam", reče ona. "Neće krenuti za nama, je li tako?"
     "Otkud ti, molim te, ta pomisao?"
     "Pala mi je na pamet kada sam tebe videla kako izgledaš kada si izišla odande", odvrati Fib. "Sredio te je. Mislila sam možda..."
     "Da možda nije završio?"
     "Tako je."
     "Ne. Mislim da mirno možemo da spavamo. Čeka njega veća riba od mene. Ali sutra ujutro, mislim da bi trebalo da brišeš odavde glavom bez obzira."
     "Zašto?"
     "Jer je on pakostan kučkin sin, i ako stvari ne idu onako kako on to želi, zgromiće ovaj grad s jednog na drugi kraj."
     "On je u stanju to da učini?"
     "Vrlo verovatno."
     "Ne mogu da odem", reče Fib.
     "Zbog Džoa?" Fib klimnu. "On se neće tako skoro vratiti", reče Tesla. "Izvesno vreme moraćeš sama o sebi da brineš."
     "Ali šta ako se ipak vrati, a mene nema?"
     "Onda će te potražiti i naći će te."
     "Veruješ u to? Zaista?" upita Fib, proučavajući Teslino lice. "Ako nam je suđeno da budemo zajedno, onda ćemo i biti?"
     Tesla je nekoliko trenutaka izbegavala njen pogled, ali na kraju nije imala drugog izbora, morala je da sretne Fibine oči. Kada je to učinila, nije imala snage da je slaže.
     "Ne", reče ona. "Ne verujem u to. Volela bih da verujem, ali ipak ne verujem."

     Posle toga nije imalo više šta mnogo da se kaže. Fib se povukla u krevet i ostavila Teslu da se udobno smesti na sofi. Osećala je opruge pod sobom i smrad Mortonovih cigareta, ali to su bile sitnice kada se ima u vidu koliko je bila iscrpljena. Spustila je glavu i upravo se zapitala hoće li je burbon držati budnu, kada je prestala da se pita, i zaspala.

     A gore, u bračnom krevetu koji je noćas izgledao veći nego prethodne noći, Fib je zagrlila samu sebe i pokušala da odagna iz glave Tesline reči. Ali nisu htele da odu. Pokopale su nade koje je s toliko truda pothranjivala poslednjih četrdeset osam časova; osećale su njihove slabosti i bile spremne da ih udare i prožderu onog trenutka kada Fib odvrati pogled.
     "Oh, Bože, Džo", reče ona iznenada, zajecavši. "Džo, Džo, Džo, gde si?"

     3.
     Baš kada je Džo počeo da misli da talasanje nikada neće prestati i da će njegovo produženo divljanje razneti Fanakapan, talasi koji su bili viši od njih počeli su da se smanjuju, i posle izvesnog vremena struja ih je odnela u mnogo mirnije vode.
     Noa je naredio dobrovoljcima da provere stanje paluba (prošli su bolje nego što se Džo nadao; propuštao je vodu samo na jednom mestu, i to sasvim malo), zatim su zapalili baklje na krmi i pramcu i svi su polegali da se odmore i povrate dah. Svi dobrovoljci posedali su zajedno na krmu, pognutih glava.
     "Da li se oni to mole?" upitao je Džo Nou.
     "Ne baš."
     "Hteo bih da im se zahvalim za ono što su malo pre učinili", reče Džo.
     "Ne bih se gnjavio oko toga."
     "Ne, ja to želim", reče Džo i krenu od Noe.
     Noa uhvati Džoa za ruku. "Molim te da ih ostaviš na miru", reče on.
     Džo se otrgnuo. "U čemu je stvar?" upita on i krenu palubom do one šestorice. Niko od njih ga nije ni pogledao dok im se približavao.
     "Želim samo da vam se zahvalim..." poče Džo, ali je zaćutao kada je uočio mnoštvo sitnica vezanih za njihovo stanje. Nekolicina je bila povređena u oluji - ranjene ruke i bokovi, lica u modricama - ali niko se nije obazirao na rane. Krvarili su na natopljenu palubu, povremeno drhteći.
     Iznerviran, Džo se spustio na kolena pored njih. Tek mu se sada ukazala prilika da izbliza osmotri njihove fizionomije. Nijedan nije delovao sasvim ljudski. Svaki je imao neku pojedinost - kožu, oko ili lobanju - koja je ukazivala na to da potiču iz mešovitih brakova: krv homo sapiensa mešala se sa krvlju stvorenja koja su živela ili pored Suštine ili ispod nje.
     Stao je da prelazi sa jednog lica na drugo. Nijedno nije pokazivalo ni najmanji nagoveštaj da trpi bol ili da mu je neugodno.
     "Trebalo bi da previjete te rane", reče on.
     Nije dobio odgovor. Nisu bili gluvi, to je znao. Čuli su Nou kada im je izdavao uputstva, čak i pri urlanju talasa. Ali ničim nisu pokazali da su uopšte svesni Džoovog prisustva, a još manje da su razumeli šta im govori.
     Zatim je začuo glas iza sebe.
     "Nisam imao izbora."
     Džo se osvrnu preko ramena. Noa je stajao nekoliko jardi od njega.
     "Šta si im to učinio?"
     "Jednostavno sam ih uzeo u svoju službu", odvrati Noa.
     "Kako?"
     "Zakleo sam ih, mislim da vi to tako zovete."
     "Magija?"
     "Ne gledaj me s toliko prezira. To deluje. Bile su nam potrebne njihove usluge, a ja nisam mogao da ih dobijem ni na koji drugi način."
     "Da li bi isto uradio i sa mnom, da nisam pristao da te donesem ovamo?"
     "Onda nisam imao snage za tako nešto. A i da sam imao, ti bi mi se odupro bolje od njih."
     "Povređeni su."
     "Vidim."
     "Zar ne možeš da ih probudiš? Nateraj ih da se pobrinu za sebe?"
     "Zbog čega?"
     "Jer će im inače ostati doživotni ožiljci."
     "Njihovi životi su okončani, Džo."
     "Kako to misliš?"
     "Rekao sam ti. Oni su u mojoj službi. Zauvek. Iskoristićemo ih da nas odvezu kući, a onda", on slegnu ramenima, "neće više imati nikakvu svrhu."
     "Pa - šta?"
     "Lečiće na tle i umreti."
     "Oh, moj Bože."
     "Rekoh ti: nisam imao izbora. Kako bismo se inače otisnuli sa obale?"
     "Ubijaš ih."
     "Ništa oni ne osećaju. Čak se ni ne sećaju ko su."
     "Zar bih zbog toga trebalo da se osećam bolje?" upita Džo. "Pogledaj me, Noa. Ne dopada mi se ovo robovsko sranje. Probudi ih!"
     "Suviše je kasno."
     "Pokušaj, prokletstvo!" povika Džo, dok su ga prsti svrbeli da skine lažno žaljenje sa Noinog lica.
     Čovek je to znao. Povukao se nekoliko jardi niz palubu. "Do sada smo se dobro slagali", reče on Džou. "Nemojmo sada da se potučemo i pokvarimo naše prijateljstvo."
     "Prijateljstvo?" ponovi Džo. "Nisam uočio nikakvo prijateljstvo. Želeo sam nešto od tebe. I to je to."
     "U redu", reče Noa. "Ovako", reče on, "učiniću šta mogu da poništim zaklinjanje..."
     "Dobro."
     "Ne verujem da će nam biti zahvalni zbog toga, ali pretpostavljam da ti misliš kako je sloboda poželjnija od ovog stanja, iako sa sobom donosi agoniju. Jesam li u pravu?"
     "Svakako."
     "A ako ih oslobodim, pretpostavićemo da je naša pogodba raskinuta."
     "Molim?"
     "Čuo si me."
     "Nismo se tako dogovorili."
     "Ali ja ti to sada nudim", mirno odvrati Noa. "Oni mogu biti slobodni ili ti možeš steći moć. Jedno ili drugo, ali ne oboje."
     "Kučkin sine."
     "Za šta si se opredelio, Džo?" upita Noa. "Čini mi se da si sasvim siguran u svoju pravičnost, te pretpostavljam da ti neće biti teško da odlučiš. Želiš da oslobodiš robove, je li tako?" Gledao ga je i čekao. "Je li tako, Džo?"
     Posle nekoliko sekundi premišljanja Džo odmahnu glavom. "Ne."
     "Ali vezao sam ih svojom voljom, Džo. Sede i krvare, vezani mojoj voljom. Nemoguće da to želiš, je li tako?" Sačekao je trenutak. "Ili možda želiš?"
     Džo ponovo pogleda stvorenja koja su sedela na palubi; njegov um kao da je bio lavirint. Pre samo nekoliko trenutaka video je pred sobom jasnu stazu, ali Noa ju je zamaglio. A zašto? Samo zarad toga da ga vidi kako se grči.
     "Došao sam ovamo jer si mi nešto obećao", reče Džo.
     "U pravu si."
     "I neću dozvoliti da me navedeš da odustanem od toga."
     "Sam si sebe naveo, Džo."
     "Nisam pristao ni na šta."
     "Da li sam ja to dobro shvatio da će robovi ostati robovi?"
     "Za sada", reče Džo. "Možda ću ih sam osloboditi, kada dobijem ono što mi sleduje."
     "Plemenit naum", odvrati Noa. "Nadajmo se da će poživeti tako dugo." Zatim se zaputio na desnu stranu broda. "U međuvremenu", dodade on, "čeka ih posao". Pogledao je Džoa kao da očekuje da će se ovaj pobuniti. Pošto se to nije dogodilo, kratko se osmehnuo i vratio do krme da im saopšti uputstva.
     Tiho opsovavši, Džo pogleda preko ograde da vidi u čemu je problem i otkri da je voda u svim pravcima zakrčena nekom vrstom prepletenog korova. Njegovi listovi, nalik na listove paprati, bili su bledožuti, a tu i tamo bio je povezan u klupka, od kojih je najmanje bilo veličine fudbalske lopte, a najveće dvadeset puta toliko. Korov je očigledno usporavao napredovanje lađe, ali robovi su već bili na pramcu, prekoračili su preko ograde i spuštali se u vodu da reše taj problem. Probijajući se kroz plutajući gustiš, počeli su da seku korov, dvojica mačetama, ostali komadima polomljene građe. Dok ih je gledao kako rade, uopšte se pri tom ne žaleći, Džou je i protiv njegove volje prošla kroz glavu sramna misao da je možda bolje što ništa ne osećaju. Posao koji je trebalo da obave bio je pozamašan - polje korova prostiralo se najmanje dve stotine jardi ispred lađe - i nema sumnje da će iscrpsti njihove ranjene udove. Ali bar je voda s druge strane korova bila mirna. Kada brod jednom stigne do nje, robovi će moći da se odmore. Možda bi čak mogao ponovo da se nagodi sa Noom i nagovori ga da oslobodi one najslabije kako bi mogli da se pobrinu za sebe.
     U međuvremenu se povukao u kormilarevu kućicu, skinuo vlažnu košulju i obesio je na vrata pre nego što je seo da porazmisli o situaciji u kojoj se našao. Vazduh je postao miomirisan od pre izvesnog vremena, i uprkos nedavnom besu, osetio je kako ga obuzima neka vrsta klonulosti. Pustio je da mu glava padne na naslon kabinskog sedišta i zatvorio oči...

     U svom praznom krevetu u Evervilu, Fib je konačno utonula u san na jastuku vlažnom od suza i počela da sanja. Džoa, razume se. Bar njegovo prisustvo, ako ne i njega od krvi i mesa. Otplovila je na neko maglovito mesto, sa saznanjem da on nije mnogo daleko od nje, ali nije bila u stanju da ga vidi. Pokušala je da ga pozove, ali je njen glas zatomila magla. Nastavila je da pokušava i njeni napori su posle izvesnog vremena bili nagrađeni. Taj slog kao da je razdvojio maglu kada je krenuo od nje, tragajući za njim u ovoj bledoj nedođiji.
     Nije se predala. Nastavila je da ga doziva.
     "Džo... Džo... Džo..."

     Dok je spavao, ispružen u kabini na Fanakapanu, Džo je čuo kako ga neko doziva. Umalo se nije razbudio, misleći da dozivanje dolazi odnekud iz sveta jave, ali čim je počeo da se izvlači iz dremeža, pozivi su postali udaljeniji, te je pustio da ga umor vrati u snove.
     Ponovo je začuo glas i ovog puta ga je prepoznao.
     Fib! Bila je to Fib. Pokušavala je da ga nađe.
     Zaustio je da joj odgovori, ali pre nego što je stigao, ponovo ga je pozvala.
     "Gde si, Džo?" pitala je.
     "Ovde sam", reče on. "Čujem te. Da li ti možeš da čuješ mene?"
     "Oh, moj Bože", zadahta ona, očigledno zapanjena činjenicom da se ovo stvarno događa. "Jesi li to stvarno ti?"
     "Ja sam."
     "Gde si?"
     "Na brodu."

     Na brodu? - pomisli ona. Šta, do đavola, radi na brodu? Da nije pobegao za Portland i uskočio u prvi teretni brod?
     "Napustio si me", reče ona.
     "Ne, nisam. Kunem ti se."
     "Lako je to reći..." promrmlja ona, glasa otežalog od suza. "Prepuštena sam sama sebi, Džo..."
     "Ne plači."
     "I bojim se..."
     "Saslušaj me", reče on nežno. "Da li sanjaš?"
     Morala je trenutak da razmisli o tome. "Da", reče ona. "Sanjam."
     "Onda možda nismo mnogo daleko jedno od drugog", reče on. "Možda možemo da se pronađemo."
     "Gde?"
     "U moru. U more-snu."
     "Ne znam o čemu govoriš."
     "Drži se", reče on. "Drži se mog glasa. Dovešću te ovamo."

     Nije se usudio da se probudi. Ako se probudi, veza među njima biće nesumnjivo prekinuta, a ona će zapasti u očajanje (već je bila blizu toga; osetio je to u njenom glasu) i možda će odustati od daljnjeg traženja. Morao je da se uputi veoma uskom stazom; stazom koja je ležala između stanja sna, stanja zaborava i sveta jave, gde će izgubiti vezu s njom. Mora nekako da pronađe načina da pređe preko čvrste palube ovog čvrstog broda, a da se ne probudi iz dremeža, i da zaroni u vode Suštine, gde će možda paradoks sanjanja sa otvorenim očima biti podstaknut i odakle će moći da je pozove k sebi.

     "Džo?"
     "Samo me čekaj..." promrmlja on.
     "Ne mogu. Poludeću."
     "Ne, nećeš. Problem je samo u tome što su stvari čudnije nego što smo ikada mogli i pomisliti."
     "Plašim se..."
     "Nemoj."
     "Plašim se da ću umreti i da te nikada više neću videti."
     "Videćeš me. Samo izdrži, Fib. Videćeš me."

     Osetio je da su ga vrata kabine očešala po ruci; osetio je pod nogama stepenice koje su vodile na palubu. Na vrhu se sapleo i umalo nije otvorio oči, ali ona ga je sasvim slučajno upravo tada pozvala i njen glas ga je prikovao; zadržao ga u slatkom snu.
     Krenuo je nadesno. Prešao dva, tri, četiri koraka dok nije potkolenicom dodirnuo stranu broda. Zatim se bacio preko ograde.
     Voda je bila hladna, i od doživljenog šoka se probudio. Otvorio je oči i ugledao oko sebe korov nalik na gustiš koji se leluja, prepun riba od kojih većina nije bila veća od onih koje je gutao cele na obali. Opsovavši svoju svesnost, pogledao je prema površini, i kada je to učinio, ponovo je čuo Fib kako ga doziva.
     "Džo...?" reče ona; glas joj je zvučao ne očajno već veselo; gotovo uzbuđeno.
     Uhvatio se za zapleteni korov oko sebe, kako ne bi isplivao na površinu. "Ovde sam", pomisli on. "Možeš li da me čuješ?"
     U početku nije bilo odgovora; uplašio se da njen poziv nije neki zaostatak prethodne veze. Ali ne. Progovorila je ponovo, nežno.
     "Čujem te."
     Imao je utisak da je njen glas u samoj vodi oko njega. Slogovi kao da su mu milovali lice.
     "Ostani gde si", reče ona.
     "Ne idem nigde", odvrati on. Izgleda da nije morao da diše; ili pre da ga je voda snabdevala vazduhom kroz kožu. Nije osećao bol u grudima; niti paniku. Samo razdraganost.
     Okrenuo se u vodi, razdvajajući vlati korova u potrazi za njom. Ribe ga se nisu plašile. Jurile su mu pored lica i češale se o njegova leđa i stomak; igrale su mu se između nogu. A onda, iz gustiša s njegove desne strane, pojavio se jedan oblik koji je znao. Nije to bila Fib, već Zerapušu, duhpilot, koji je u njega upro svoj zlatasti pogled. Odložio je okretanje, kako bi mu dozvolio da ga vidi kako treba. Obišao ga je jednom, u smeru kazaljke na satu, zatim je krenuo unazad i učinio isto, u oba navrata zaustavivši se tačno ispred njegovog lica.
     Prepoznao ga je. Bio je ubeđen u to. Po načinu na koji su mu ogromne oči treperile u očnim dupljama, odmeravajući mu lice; bez imalo straha prišao mu je bliže da mu pomiluje obraz svojim pipcima; po načinu na koji je flertovao s njegovim prstima, kao da ih hrabri da ga pomiluju: sve su to bili znaci prisnosti. Ako ovo i nije bio isti 'šu koga je ljuljuškao na obali (izgledi su bili milijardu prema jedan da jeste) onda je morao da pretpostavi da je Noa, i pored toga što je uglavnom pogrešno prikazivao stvari, rekao istinu o 'šuu. Nisu imali mnoštvo umova, već jedan, i ova jedinka ga je prepoznala, jer ga je videla očima svog brata ili sestre.
     Iznenada je odjurio. Posmatrao ga je kako odlazi, krivudajući kroz gustiš od korova, a kada je nestao sa vidika, gustiš oko njega se zgusnuo, i ponovo je čuo Fib kako izgovara njegovo ime, ali ovog puta ne iz daljine, već gotovo kao da mu šapuće na uho. Okrenuo je glavu ulevo i...

     Bio je tu, samo nekoliko stopa od nje, plutao je u pošumljenoj vodi, gledajući je. Uopšte nije bila sigurna kako je tamo dospela. Jednog trenutka izgubila se u magli; narednog je već bila naga i kotrljala se niz obalu Ungerovog potoka. Potok je bio nabujao i brz, i nju je odnela voda koja ju je zahvatila. Neodređeno je bila svesna toga da je ovo tek isprazna tvorevina njenog uma; njegov način da obezbedi slike koje je trebalo da proprate putovanje na koje se otisnuo njen duh. Ali dok je razmišljala o ovoj nepostojanoj pomisli, predeo oko nje je nestao, nebo iznad njene glave postalo je neizmerno i čudno, a Ungerov potok se izgubio, izbacivši je u znatno dublju vodu.
     Spuštala se i spuštala, sve dublje u more sna. I mada je osetila da je njegove struje miluju i videla kako se plićaci rastvaraju poput svetlucavih velova da je propuste, potpuno svesna da ovo ne zamišlja, nije se plašila da će se utopiti. Zakoni koji su sputavali njeno telo u svetu koji je napustila ovde nisu važili. Kretala se krajnje lako, prelazeći preko predela čije tajne nije mogla još ni početi da dokučuje; najviše ju je zbunjivala ona koja se nalazila na kraju putovanja, u ličnosti čoveka koga je poslednji put videla kako hromo prolazi kroz jedna vrata u Evervilu.
     "To si zaista ti", reče ona, rastvorivši ruke.
     Zaplivao joj je u susret, čula je njegov glas u glavi, isto onako kao što i od kada je krenula na ovo čudno putovanje. "Da", reče on, "to sam zaista ja", i čvrsto ju je zagrlio.
     "Rekao si da si na brodu."
     Upro je pogled uvis prema tamnoj senci iznad njihovih glava.
     "Tako je", odvrati on.
     "Mogu li i ja sa tobom?" upitala ga je, mada je još dok je izgovarala to pitanje znala kako će glasiti odgovor.
     "Ti ovo sanjaš", reče on. "Kada se probudiš..."
     "Opet ću se nalaziti u krevetu?"
     "Da."
     Još ga je jače stegla. "Onda se neću probuditi", reče ona, "Ostaću s tobom dok se i ti ne probudiš."
     "Nije to baš tako lako", reče on. "Moram da pođem na jedan put."
     "Kuda?"
     "Ne znam."
     "Zašto onda ideš na njega? Zašto mi jednostavno ne kažeš gde spavaš, i ja ću poći da te nađem?"
     "Ja ne spavam, Fib."
     "Kako to misliš?"
     "Ovo sam ja." Dodirnuo joj je lice. "Stvarni ja. Ti sanjaš, ali ne i ja. Ja sam ovde, umom i telom."
     Počela je uznemireno da se udaljava od njega. "To nije istina", reče ona.
     "Jeste. Prošao sam kroz vrata i obreo se u nekom drugom svetu."
     "Kakva vrata?" želela je da zna.
     "Na planini", reče on.
     Lice joj je omlitavelo. Zagledala se pored njega u papratne listove koji su se ljuljuškali. "Znači, istina je", reče ona. "Suština postoji."
     "Otkud znaš to ime?"
     "Žena koju sam srela..." reče Fib; glas i izraz lica bili su joj pometeni.
     "Kakva žena?"
     "Tesla... Tesla Bombek. Ona se trenutno nalazi dole... mislila sam da je luda..."
     "Ko god da je", reče Džo, "nije luda. Stvari su mnogo čudnije nego što smo ti ili ja ikada pretpostavljali, Fib."
     Spustila mu je šake na lice: "Želim da budem s tobom." Poljubio joj je lice. "Sve će biti dobro."
     "Pričaj mi o vratima, Džo", reče ona.
     Umesto toga, ponovo ju je poljubio, pa još jednom, a zatim je rastvorila usta kako bi pustila njegov jezik među svoje usne, i dalje mu prenoseći svoje misli. "Vrata, Džo..."
     "Ne prilazi im", reče on, pritisnuvši svoje lice uz njeno. "Samo sada budi sa mnom. Budi blizu mene. Oh, Bože, Fib, volim te." Poljubio joj je obraze i oči, provukao joj prste kroz kosu.
     "I ja tebe volim", reče ona. "I više od svega želim da budemo zajedno. Više od svega, Džo."
     "Bićemo. Bićemo", odvrati on. "Ne mogu da živim bez tebe, mala. Rekao sam ti to, zar ne?"
     "Nastavi da mi govoriš. Potrebno mi je da znam."
     "Učiniću nešto bolje nego da ti govorim." Prešao je šakama preko njenih ramena i povukao ih napred kako bi joj dodirnuo grudi. "Predivno", promrmljao je. Leva šaka mu se zadržala tamo, dok je desna skliznula preko njenog stomaka i zavukla joj se među noge. Malo je podigla kolena. Prelazio je prstima tamo-amo preko njenog polnog organa.
     Uzdahnula je i nagnula se da ga poljubi. "Želim da ostanem ovde", reče ona. "Želim da spavam zauvek i ostanem ovde sa tobom."
     Sada je klizio niz njeno telo, ne prestajući da joj ljubi vrat, grudi, stomak, dok nije stigao usnama tamo gde su se malopre nalazili njegovi prsti, palacajući jezikom između. Malo je raširila noge i on je primio k znanju znak njenog predavanja, gurajući joj dlanovima kolena kako bi se još više raširila i zavukavši glavu među njene prepone.
     Korov kao da je osetio strast u svojoj sredini i kao da se zbog nje uzbudio. Njegove vijugave stabljike milovale su joj telo vlastitom požudom, a svojim svilenkastim mahunama ju je njuškao. Njih četiri ili pet titralo je oko njenog lica, poput molilaca koji čekaju poziv od njenih usta, dok su joj ostale puzale uz kičmu i niz pukotinu između butina.
     Počela je da dahće od blaženstva, te je posegnula levo i desno od sebe kako bi zahvatila šake pune korova. Istog trenutka je odgovorio na njenu pažnju, obmotavši se svom svojom dužinom oko njenih zglavaka i lakata, ne bi li je usidrio, njišući se uz njeno telo sa svežom neusiljenošću, dok su joj njegove stabljike, iako su bile meke, padale na naga leđa poput nežnih udara bičeva, nadražujući njenu snevanu kožu, njenu duhovnu kožu, do novih visina osećanja.
     Sve to vreme Džo ju je lizao i prodirao u nju jezikom, i sa svakim novim talasom osećaja koji bi prošali kroz nju i preko nje, raširivši se takođe kroz šumu korova koja ju je okružavala, iskusila bi kako se granice njenog tela rastaču, kao da ona, voda i korov nisu više bili jasno razdeljeni. U tome nije bilo ničeg neprijatnog ili uznemirujućeg. Naprotiv. Što se više širila, veći deo nje mogao je da oseti zadovoljstvo, njeni osećaji isticali su u stabljike i mahune i njišući elemenat u kome je plutala, a on se sa svoje strane, pak, širio kako bi prihvatio osećaje, tako da su telo i osećaji nastavili da rastu, međusobno se hraneći napredovanjem onog drugog.
     Podigla je pogled prema površini more-sna i prema tamnom obliku broda iznad sebe. Videla je da tamo gore neke prilike nešto rade u vodi, sekle su korov u želji da raščiste put za prolazak broda. Poželela je da ih namami dole da im se pridruže u zabavi; da podele sa njom ono što je osećala i isijavala; da ih posmatraju kako se rastaču u zagrljaju blaženstva, i da se otvore za nju.
     Osetila je trunku srama zbog tih misli - samo pre nekoliko trenutaka ovo je bio jedan od najprisnijih susreta između nje i Džoa, a vidi je sada, želi da pozove sve koje vidi da se pridruže zabavi - ali nije mogla da odoli. Njeno zadovoljstvo nije samo njoj pripadalo. Nije moglo da bude zatvoreno u kutiju, nije moglo da bude stavljeno u banku, nije moglo da bude zamenjeno, niti se moglo njime trgovati. Prolazilo je kroz nju i nestajalo, opstajući koliko drhtaj ili uzdah, ili popodne provedno u ljubavi.
     Bilo je deo života, poput suza ili gladi; a imajući u vidu da je njeno biće bilo povezano sa svim ostalim, sa vodom, korovom i ljudima na brodu iznad nje - odakle joj pravo da sprečava zadovoljstvo da isijava iz nje, da se slobodno podaje?
     Sa velikom demokratijom blaženstva zasnovanog u njenoj glavi, pogledala je odozgo Džoa, kroz lelujave stabljike koje su joj milovale lice. Oh, bio je predivan. To njegovo telo, te njegove kosti; modrice njegove i krv.
     Izgleda da je osetio da ga proučava, te je podigao pogled prema njoj. Osmehnula mu se, osetivši se u tom trenutku poput kakve boginje mora u svom hramu dok se on, njen obožavalac, izdizao iz tame da jede i pije iz nje.
     Primetila je da su stabljike uhvatile i njega kao što su držale nju. Bile su obmotane oko njegovih udova i pritiskale su mu se uz leđa i butine sa istom besramnošću kao što su se pritiskale uz nju. Nije više videla nikakvog razloga da ih odbija. Opustila je telo i istog su trenutka uplovile u nju, krenule joj niz grlo, uz šupljinu, čak se gurajući između njenih usmina i Džoovih usana kako bi ušle u nju tim putem.
     Nalet osećaja umalo je nije raščinio, i to bukvalno. Na trenutak je izgeldalo kao da je njeno telo izgubilo svoju celovitnost, razdirući se u slojevima zadovoljstva, otvarajući svaku poru i puštajući vodu i sve što je ona sadržala da jurne u nju, rastačući njene snevane kosti.
     Oh, kako je samo bilo divno. Njene ivice su se raširile da prime sve što se njihalo i jurilo oko nje. Ona je bila prisutna u vodi, u stabljikama i u mahunama; podizala se put broda, uranjala je prema tami. Grlila je Džoa kao što ga nikada do tada nije grlila, njena svest ga je okruživala sa svih strana. Njuškala mu je stražnjicu u vidu mahuna, željna da uđe u njega kao što je u nju bilo uđeno; vezala mu je noge i ruke, okolo-naokolo, tako čvrsto da je mogla da oseti dobovanje u njegovim venama; tekla je preko njegovih leđa i naspram njegovih grudi, naspram njegovih prepona takođe, gde je voda bila tamna od krvi. Očigledno je bio ranjen, ali ne toliko da ne bi mogao da se uzbudi. Mogla je da vidi i oseti njegov štap, čvrst u pantalonama, koji je žudeo da bude oslobođen.
     Da nije bilo sećanja na njihova prethodna vođenja ljubavi - čije pojedinosti nikada neće zaboraviti - mogla je da dozvoli da joj se telo sasvim rastoči. Ali obećanje da će ponovo doživeti takvu prisnost, makar samo jednom, sprečavalo ju je da oberučke prihvati rastakanje.
     Možda sutra ili prekosutra, pustiće Fib da ode, i biće raščinjena u sve. Ali pre nego što se to dogodi - pre nego što njeno telo sklizne od nje i ode u svet - želela je još malo da uživa u tim pojedinostima; želela je da uživa u tkanju svoje tvari sa Džoom.
     Oslobodila je ruke od stabljika i posegnula naniže da dohvati njegovu glavu. Ponovo ju je pogledao, ali mu je izraz bio u toj meri neusredsređen da čak nije bila ni sigurna da ju je video. A onda mu se osmeh pojavio u očima i on je, oslobodivši se požudnog korova, stao da izdiže svoje telo dok nisu bili licem u lice, usta uz usta.
     Pitala se da li je znao šta joj se dogodilo u poslednjih nekoliko trenutaka? Izgleda da nije, jer kada je ponovo začula njegov glas u glavi, kako joj šapatom izražava ljubav, činio je to kao da nastavlja tamo gde je stao.
     "Ne možeš ostati", reče on. "Ranije ili kasnije češ se probuditi, a kada se probudiš..."
     "Doći ću da te nađem."
     Spustio joj je kažiprst na usne, iako nije njima govorila. "Kloni se vrata", reče on, "opasno je. Kroz njih će doći nešto užasno. Razumeš li me? Molim te, Fib, kaži da me razumeš?"
     "Šta dolazi kroz njih?" upita ona. "Reci mi."
     "Iad", reče on. "Iad Urobori."
     Šaka mu je skliznula sa njenih usta ka potiljku i čvrsto ju je uhvatio. "Želim da mi obećaš da ćeš se kloniti vrata", reče on.
     Gurnula je jezik između usana. Nije nameravala ništa da obeća.
     "Fib", reče on, ali pre nego što je uspeo da izgovori bilo šta osim njenog imena ona protrlja lice uz njegovo, omevši ga svojom žestinom.
     "Volim te", pomisli ona, "i želim te u sebi."
     Nije mu bio potreban još jedan poziv. Osetila je kako otkopčava kaiš, a zatim je osetila kako se njegov penis gura u nju. Bilo je lako; oh, bilo je lako. Ali ga je i bolelo. Napravio je grimasu i prestao da se kreće; čak je prestao i da je ljubi.
     "Jesi li dobro?" zadahta ona.
     "Tvoj prokleti muž", reče on jedva čujnim glasom i naglasi sitnim dahtanjem. "Ne znam... ne znam da li mogu... ovo..."
     "U redu je."
     "Isuse, kako boli."
     "Rekoh da je u redu."
     "Želim da završim ono što sam počeo", reče on i stade ponovo da prodire u nju. Spustila je pogled. Voda između njih bila je crvena; očigledno je krvario, i to gadno.
     "Treba da prestanemo", reče ona.
     Na licu mu je bio pseći izraz: stisnuti zubi, nabrano čelo. "Želim da završim", zadahta on, "želim da..."
     Senka pade na njih oboje. Fib podiže pogled i vide da se neko nagnuo preko ograde broda, pokazujući u vodu. Da li je to ona čula neki udaljeni glas? Mislila je da jeste.
     A onda su dvojica čistača korova ostavila svoj posao i zaronila kroz prepleteni korov. Bila joj je jasna njihova namera. Dolazili su da spasu Džoa.
     On ih nije video. Bio je toliko usredsređen na tucanje, na ulaženje u nju bez prestanka, uprkos bolu na licu.
     "Džo..." promrmlja ona.
     "U redu je", pomisli on za nju. "Malo je ranjen, ali..."
     "Otvori oči, Džo." Otvorio ih je. "Dolaze po tebe." Sada je podigao pogled i pokušao rukom da otera svoje spasioce, ali oni su ili njegove kretnje shvatili kao preklinjanje ili im je bilo svejedno.
     Ovo drugo, nagađala je Fib, ugledavši crte njihovih lica. Bile su izrazito tuđinske, ali nije se sledila usled njihove neobičnosti, već zbog potpunog odsustva izraza. Nije želela da Džoa odvedu od nje ta stvorenja ispraznih izraza lica. Čvršće ga je stegla.
     "Ne idi", reče ona.
     "Nipošto", promrmlja on, "ovde sam, mala, ovde sam."
     "Odvešće te."
     "Neće. Neću im dozvoliti." Izvukao se iz nje, gotovo sasvim do kraja, a zatim ponovo skliznuo u nju, polako, polako, kao da je pred njima sve vreme ovog sveta. "Ostajemo zajedno dok ne svršimo", reče on.
     Još to nije ni izgovorio, a njegovi spasioci već su spustili šake na njega. Da li je ona bila nevidljiva za sve osim za čoveka koji ju je doveo ovamo? Izgleda da je bilo tako, jer nisu ni pokušali da joj odvoje ruke od njegovog tela. Jednostavno su stali da ga vuku; kao da je pao u šake korova.
     Džo nije imao izbora: morao je da pusti Fib kako bi mogao da ih otera. Ali onog trenutka kada je to učinio, oni su ga ščepali. Bio joj je izvučen iz ruku i povučen prema površini, a zastrašujući izliv krvi dopirao je iz njegovih prepona dok su ga odvajali od nje. Na trenutak ga je izgubila iz vida usled umrljane vode. Preostalo joj je samo da ga plačući doziva umom.
     "Džo! Džo!"
     Odgovorio joj je, ali njegov glas izgubio je svu snagu.
     "Ne..." zastenja on, "ne želim... ne želim da..."
     Počela je naslepo da mlatara, u nadi da će ga uhvatiti za nogu ili članak i tako sprečiti da ga uzmu, ali korov se odupro njenom kretanju, i dok se voda dovoljno razbistrila da je mogla da vidi njegovo telo, ono je već bilo izvan njenog domašaja.
     "Možeš li da me čuješ, Džo?" zajecala je ona.
     Zvuk koji je začula u glavi nisu bile reči, čak ni stenjanje, već siktanje, kao kada gas ističe kroz puknutu cev.
     "Oh, Bože, Džo", reče ona i stade nanovo da se bori protiv korova, očajnički želeći da se vine naviše i bude sa njim. Međutim, njegova želja za njom, koja je pre samo nekoliko trenutaka bila toliko uzbuđujuća, prerasla je u pravu noćnu moru. Korov je stao da joj pritiska otvore istom jačinom kao i ranije, mahune su se njihajući uvlačile u njena usta i ispuštale neku gorku tečnost niz njeno grlo.
     Počela je da se trese od glave do pete, celo telo obuzeli su joj grčevi. Odnekud su dolazili i neki drugi zvuci: udaljeni glasovi, dečji smeh. Možda sa broda?
     Ne. Ne sa broda. Iz sveta. Dopirali su iz sveta. Bilo je jutro. Festivalsko jutro, i narod je već ustao u susret danu.
     Ne paniči, reče ona sama sebi, i na nekoliko trenutaka prestade da mlatara po korovu, kako bi povratila kontrolu nad svojim telom. Grčevi su oslabili. Glasovi su se malo povukli. Krajnje polako, potražila je pogledom Džoa. Videla je da su on i njegovi spasioci izbili na površinu. Ostali su se nagnuli preko ograde lađe kako bi ga izvukli iz vode. Nije joj dugo trebalo da shvati zašto joj nije odgovorio. Bio je mrtav teret, ruke su mu mlitavo visile sa strane.
     Protresao ju je užas.
     "Nije mrtav", promrmljala je. "Oh, Bože, molim te; molim te, nije valjda mrtav."
     Između nogu curela mu je krv, lokva koja se širila prljala je površinu.
     "Džo", reče ona. "Ne znam da li možeš da me čuješ..." Oslušnula je, nadajući se odgovoru, ali ga nije dobila. "Želim da znaš da ću doći da te potražim. Znam da si mi kazao da to ne činim, ali hoću. Pronaći ću te i mi ćemo..."
     Zbunjeno je ućutala kada je videla kako se jedno od onih stvorenja naginje preko ograde lađe, dajući znak Džoovim spasiocima. Tajna je bila razrešena već posle jednog trenutka. Bez ikakve ceremonije, oslobodili su telo, vrativši ga elementima od kojih su ga uzeli.
     "Ne!" vrisnu ona, svesna da su se njeni najgori strahovi obistinili. "Ne, molim te, ne..."
     Ovog puta nije mogla da zauzda grčeve. Protresli su joj telo od glave do pete. Zajedno sa njima, došao je i dan koji je izbegavala, smeh, svetlost i sve ostalo. Osetila je grudvičast dušek pod leđima; osetila je ustajali vazduh u sobi.
     Čak i sada, trudila se da zadrži trenutak buđenja. Samo da je uspela da uhvati Džoovo telo - da ga je sprečila da ne ode u tamu - možda je mogla da izvede neko čudo. Da mu udahne svoj poslednji odsanjani dah i tako da ga sačuva od zaborava.
     Posegnula je prema njegovom telu koje je tonulo - dan joj je pretio; u najboljem slučaju preostalo joj je nekoliko sekundi - uspela je prstima da ga dohvati za nogavicu. Privukla ga je bliže. Usta su mu bila otvorena, a oči zatvorene. Izgledao je više mrtav od Mortona. "Nemoj, ljubavi", reče mu ona, želeći da kaže nemoj da se predaš, nemoj umreti, nemoj me napustiti.
     Pustila je pantalone i obuhvatila mu šakama lice, privukavši njegova usta uz svoja. Užasno lako je to uradila, ali je odbila da dozvoli da je to obeshrabri. Položila je svoje usne na njegove i izgovorila njegovo ime, kao poziv.
     "Džo."
     U njenim očima bila je svetlost. Nije više mogla da joj se odupre.
     "Džo."
     Oči su joj se otvorile. U tom trenutku, u poslednjem trenutku pre nego što su more, korov i njen ljubavnik nestali, videla je, ili je umislila da je videla, kako njegovi kapci trepere, kao da su njeni pozivi uspeli da uzburkaju neku trunku života u njemu.
     A onda se probudila i nije više mogla da sazna.
     Začkiljila je na zraku sunca koji se provlačio kroz zavese. Čaršavi oko nje nisu ništa manje bili prepleteni od korova u kome umalo nije svoje telo prepustila krajnjoj radosti; jastuk je bio vlažan od njenog znoja. Sanjala je sve ono što je upravo iskusila, ali je bez pogovora znala da to nije bio običan san. Dok se njeno telo ovde borilo i znojilo, njen se duh nalazio na nekom drugom mestu, mestu koje je bilo stvarno poput kreveta na kome je ležala.
     Verovatno je bilo divno što takvo mesto postoji. To će po svoj prilici promeniti svet, ako ga svet ikada pronađe. Ali njoj je bilo svejedno. Nju je sada zanimao samo Džo. Bez njega svet nije vredeo ni pišljiva boba.
     Ustala je i razmaknula draperije. Bila je festivalska subota i nebo je bilo savršeno plavo bez ijednog oblačka. Jedan odbegli balon napunjen helijumom, koji se srebrno presijavao, uplovio joj je u vidokrug. Posmatrala je kako ga povetarac nosi preko vrhova jela prema Visovima. I ona će uskoro tamo krenuti, pomislila je. Bez obzira na to što je ovo bio za Evervil dan nad danima. Bez obzira na to što će dolina odzvanjati s kraja na kraj od ljudi koji će svirati, zarađivati i voditi ljubav. Negde na planini nalazila su se otvorena vrata, i ona će kroz njih proći pre podneva ili će skončati pri tom pokušaju.









Četvrti deo: ĐAVO I D'AMUR









I
     1.
     "To je", zausti čovek sa kravatom boje lososa, pokazujući prema platnu na zidu galerije "sramota. Kako se, do đavola, zove?" Zabuljio se u cenovnik.
     "Apokalipsa Bronks", reče čovek pored njega.
     "Apokalipsa Bronks", frknu kritičar. "Isuse!"
     Pogledao je čoveka koji mu je pomogao oko naslova. "Vi niste on, zar ne?" upitao je. "Vi niste taj momak Diseldorf?"
     Ovaj drugi - dobro građeni momak blizu četrdesete, sa trodnevnom bradom i očima noćobdije - odmahnu glavom. "Ne. Nisam."
     "Mada vas ima na jednoj slici, je li tako?" upita Azijatkinja pored Losos Kravate.
     "Zaista?"
     Uzela je listić iz ruke svog pratioca i stala da prelazi preko otprilike dvadeset naslova na njemu. "Evo", reče ona. "D'Amur u ulici Vikof. To je ona velika slika u susednoj prostoriji", reče ona Losos Kravati, "sa onim mrzovoljnim nebom."
     "Odvratno", primeti čovek. "Diseldorf bi trebalo da se vrati dilovanju heroina ili šta god, do đavola, da je ranije radio. Nema prava da nameće ovo đubre ljudima."
     "Ted nije dilovao", reče D'Amur. Govorio je blago, ali sa jasnim upozorenjem u glasu.
     "Samo sam iznosio svoje mišljenje", reče čovek kao da se brani.
     "Samo nemojte da širite laži", reče D'Amur. "Ostavićete Đavola bez posla."

     Bio je 8. juli, petak, i Hari je mnogo noćas mislio na Đavola. Njujork je bio papazjanija kao i uvek, i, kao i uvek, Hari je žalio što ne može da se izvuče iz lonca i ode, ali nije imalo kuda da se ide, jer svuda bi ga pratili i našli. Ovde je bar, u lepim i ružnim ulicama koje je tako dobro poznavao, imao niše i mesta za sakrivanje; imao je ljude koji su mu dugovali, ljude koji su ga se plašili. Čak je imao i nekolicinu prijatelja.
     Jedan od tih bio je Ted Diseldorf, preobraćeni uživalac heroina, nekada umetnik-izvođač, a sada, što je bilo značajno, slikar metropolitske apokalipse.
     Evo ga gde drži predavanje ispred jednog od svojih sirovijih komada, svih pet stopa ničega, odeven u vrećasto karirano odelo, dok među zubima drži kandidata za najveću prokletu cigaru na Menhetnu.
     "Hari! Hari!" povika on, ugledavši D'Amura. "Hvala ti što si došao." Ostavio je malobrojnu publiku i prebacio ruku preko Harijevog ramena. "Znam da mrziš gužvu, ali želeo sam da se uveriš da sam stekao neke obožavaoce."
     "Jesi li bilo šta prodao?"
     "Aha, da ne poveruješ? Fina jedna Jevrejka, veliki kolekcionar, živi na Parku, pomodna adresa, kupuje ono" - upro je cigaru u pravcu Poklana jagnjad na bruklinskom mostu - "za svoju trpezariju. Pretpostavljam da je možda vegetarijanac", dodade on, katarnim smehom. "Prodao sam i nekoliko crteža. Ovaj, neću se obogatiti, znaš, ali sam nešto dokazao, je li tako?"
     "To sigurno jesi."
     "Želim da vidiš remek-delo", reče Ted, povevši Harija kroz gužvu, koja je bila izdeljena u tri tabora. Neizbežne žrtve mode, koje je trebalo ovde da budu viđene i pomenute u kulturnoj rubrici. Površni poznavaoci kao što su dobro stojeći kolekcionari koji su voleli da posećuju sirotinjske delove grada u dobrotvorne svrhe. I Tedovi prijatelji, od kojih je nekolicina imala tetovaže koje nisu bile ništa manje drečave od bilo čega na zidovima.
     "Taj je tip došao kod mene", reče Ted, "moderne cipele, frizura sređena kod frizera-umetnika; kaže: fantazija je tako passQ. Ja kažem: kakva fantazija? Gleda me kao da sam prdnuo. Kaže: ta tvoja dela. Ja rekoh: ovo nije fantazija. To je moj život. On vrti glavom, odlazi." Ted se nagnu bliže Hariju. "Ponekad imam utisak da postoje dve vrste ljudi na svetu. Ljudi koji razumeju i oni koji ne razumeju. A ako ne razumeju, nema svrhe ni pokušavati da im objasniš, jer njih to jednostavno prevazilazi i uvek će tako biti."
     Ispred njih na zidu nalazilo se platno veličine osam puta šest stopa, čije su boje bile življe, a središte vrištavije od svega ostalog na izložbi.
     "Tebi je jasno, da me ovo sranje održava pri zdravoj pameti. Da nisam počeo sve to da stavljam na platno, izgubio bih svoj jebeni um. Ne znam kako uspevaš da držiš glavu uspravno, Hari. Zaista ne znam. Hoću da kažem, pošto znam šta ti sve znaš, pošto vidiš ono što vidiš..."
     Skupina ljudi koja je stajala ispred slike se razmakla, kada su videli da se približavaju umetnik i njegov model, kako bi im pružili mogućnost da vide remek-delo u celini. Poput većine ostalih dela, ono je takođe prikazivalo jednu sasvim običnu ulicu. Samo što je ovo bila ulica koju je Hari mogao da imenuje. Ovo je bila ulica Vikof, u Bruklinu, gde su jedne sunčane Uskršnje nedelje pre skoro jedne decenije Harija prvi put očešala krila pakla.
     Ted je naslikao ulicu prilično verno - sumorna i neprijatna - i smestio je priliku D'Amura u središte celog dela, kako gleda posmatrača znatiželjnim pogledom, kao da kaže: Vidiš li isto što i ja vidim? Na prvi pogled nije bilo ničeg ogavnog u pogledu tog prizora, ali je podrobnije proučavanje pokazivalo da to nije tačno. Umesto da je jednostavno naneo mnoštvo uznemirujućih pojedinosti na platno, Ted je izveo nešto suptilnije. Naneo je najpre polje kašaste skarletne i oker, koje su podsećale na utrobu nekog prezrelog nara, a zatim je preko te proključale pozadine iscrtao pojedinosti ulice Vikof, u tonovima sive, sepija cigle, gvožđa i asfalta, nikada potpuno ne sakrivši trule prelive ispod, tako da je, i pored svih brižljivo prikazanih pojedinosti, ulica Vikof izgledala poput vela iscrtanog preko jedne postojanije i moćnije stvarnosti.
     "Dobra sličnost, a?" upita Ted.
     Hari je pretpostavio da jeste, pošto ju je prepoznao, ali, do đavola, to nipošto nije bilo utešno. Imao je dobre kosti - Norma mu je to kazala kada mu je prvi put dodirnula lice - ali da li je bilo neophodno da baš toliko štrče? Način na koji je Ted naneo boju na Harijevo lice delovao je praktično tako kao da je isklesao njegove crte lica: dugačak nos, snažna vilica, široko čelo i sve to. Što se tiče godina, nije škrtario. Seda kosa i bore od mrštenja bili su i te kako vidljivi. To lice koje je doneo sa sobom u četrdesete i nije bilo tako loše, pretpostavljao je Hari. Svakako, nije bilo ni traga veselosti za koju se šaputalo da predstavlja nadoknadu za gubljenje cveta i lakoće mladosti - pogled mu je bio uznemiren, osmeh najblaže rečeno provizoran - ali bila je to slika čoveka zdravog razuma sa nedirnutim udovima i sposobnostima; slika ljudi spremnih da se uhvate u koštac sa zverima ambisa - a Hari je svako spadao među njih.
     "Vidiš li je?" upita Ted.
     "Šta?"
     Ted povede Harija nekoliko koraka bliže platnu i pokaza u donji deo.
     "Tamo." Hari pogleda. Prvo na pločnik, zatim u slivnik. "Pod tvojom nogom", požuri ga Ted.
     Ispod Harijeve desne pete uvijala se tanka, crna zmija, sa užarenim ugljevljem umesto očiju.
     "Đavo lično", reče Ted.
     "Strpao sam ga tamo gde želim da bude, je li tako?" primeti Hari.
     Ted se isceri. "Hej, pa to je umetnost. Dozvoljeno mi je da malo lažem."

     Na Tedov zahtev, Hari je ostao otprilike još jedan sat u kancelariji koja se nalazila sa stražnje strane galerije dok gužva nije počela da jenjava. Podigao je noge na sto i stao da prelistava nekoliko starih primeraka Tajmsa dok je čekao. Baš je bilo prijatno ponekad se prisetiti kako drugi ljudi, obični ljudi, proživljavaju svoje živote: zabavljaju se političkim svinjarijama i stranom bedom; skandalima, tricama i kučinama, ubistvima. Zavideo im je na njihovom neznanju i na lakoći kojom su traćili svoje živote. Upravo sada, dao bi otprilike sve što je posedovao za nedelju dana tog blažanstva; da se nedelju dana bavi beznačajnim stvarima iz beznačajnih razloga, i da zaboravi na prisustva koja su se vrzmala ispod površine stvari.
     Ta prisustva nisu predstavljala izmišljotine. Sreo se s njima licem u lice (bar sa onima koja su imala lica) u uličicama, stambenim zgradama i oknima za liftove. Nalazio ih je kako čuče u đubretu iz bolnice, sisajući natopljene zavoje; viđao ih je u blatu pored reke, kako vade utrobe pasa. Bili su posvuda, i svakim danom postajali su sve arogantniji. Bilo je samo pitanje vremena, Hari je to znao, kada će preplaviti i ulice u podne. A kada to urade, neće imati ko da im se suprotstavi.
     Na početku svoje karijere - kada su ga njegova istraživanja kao privatnog detektiva prvi put dovela u vezu sa neljudskim - zanosio se iluzijom da bi vremenom mogao da pomogne da se struja okrene protiv tih sila tako što će upozoriti javnost na njihovo prisustvo. Uskoro je uvideo svoju grešku. Narod nije želeo da zna. Povukli su parametre onoga u šta veruju da bi isključili takve užase i nisu želeli, nisu mogli, da podnesu niti razumeju bilo koga ko je težio da pomeri te granice. Harijevi nespretni pokušaji da artikuliše sve ono što je znao ili naslućivao dočekivani su sprdnjom, besom i, u jednoj ili dve prilike, nasiljem. Brzo je odustao od pokušaja da stvara preobraćenike i zadovoljio se time da vodi usamljenički rat.
     Nije baš bio sasvim bez saveznika. Tokom narednih nekoliko godina sreo je šačicu ljudi koji su svi na ovaj ili onaj način saznali ono što je on znao. Od te nekolicine, niko mu nije bio važniji od Norme Pejn, slepe crnkinje-medijuma koja je, iako nikada nije napustila svoj sićušan dvosoban stan u Sedamdeset petoj ulici, znala priče sa svih strana Menhetna, koje su joj prenosili duhovi što su dolazili u potrazi za vođom na svom putu u Drugi svet. Tu je zatim bio i otac Hes koji je jedno kratko vreme radio sa Harijem na otkrivanju prave prirode tih prisustava koja su opsedala grad. Njihov zajednički posao bio je iznenada prekinut te Uskršnje nedelje u ulici Vikof, kada im je jedno od tih prisustava postavilo zamku; Hes je nestao na stepenicama, dok je demon-pobednik sedeo na krevetu na kome je pronađen, ponavljajući Hariju u nedogled istu zagonetku.
     "Ja sam ti, a ti si ljubav, i to je ono što pokreće svet. Ja sam ti, a..."
     Tokom godina koje su usledile posle tog strašnog dana, Hari nije više sreo pojedinca u čiji sud bi više verovao nego što je verovao u Hesov. Iako je Hes bio žučljivi katolik, nije dozvoljavao da mu njegova vera suzi vidike. Revnosno je proučavao sve vrste religija, posedujući strast za životom i njegovim tajnama, koja je gorela mnogo jače nego u bilo kojoj duši što ju je Hari sreo. Razgovor sa Hesom nalikovao je vožnji preko uzburkanih brzaka: na mahove vrtoglav i opasan. U jednom trenutku je teoretisao o crnim rupama, u narednom je veličao vrline votke sa biberom, a onda bi opet govorio pobožnim glasom o tajni bezgrešnog začeća. I uvek je nekako uspevao da istakne kako su veze neizbežne, ma koliko neverovatne izgledale na prvi pogled.
     Nije prošao dan a da Hari nije osetio koliko mu Hes nedostaje.
     "Čestitaj mi", reče Ted, pojavivši se na vratima kancelarije sa širokim osmehom na licu: "Prodao sam još jednu."
     "Odlično."
     Ted skliznu unutra i zatvori vrata za sobom. U ruci je držao bocu belog vina. Čučnuvši uza zid i zatvorivši oči, ispustio je tiho i nadugačko dah. Možda pola minuta vladala je tišina. Zatim je rekao: "Imam ono što si želeo, Hari."
     "A?"
     "I dalje mislim da si sišao s uma..."
     "Kada je svetkovina?"
     "Narednog utorka."
     "Znaš li gde?"
     "Razume se", odvrati Ted, uputivši Hariju tobože uvređeni pogled.
     "Gde?"
     "Dole oko Devete i..."
     "Devete i koje?"
     "Možda bi trebalo jednostavno da te odvedem."
     "Ne, Tede. Ti se nećeš pačati u ovo."
     "Zašto?" upita Ted, pruživši Hariju bocu sa vinom.
     "Zato što si se zakleo da je gotovo sa svim tim sranjem, sećaš se? U tvom životu nema više mesta za heroin i magiju. Tako si rekao."
     "Tako je. Kunem se. Hoćeš li da piješ ili ne?"
     Haru otpi poveći gutljaj. Vino je bilo kiselo i toplo. "Neka onda tako i ostane. Treba da štitiš svoju karijeru."
     Ted se ovlaš samozadovoljno osmehnu. "Dopada mi se kako to zvuči", reče on.
     "Upravo si se spremao da mi kažeš adresu."
     "Deveta, između Trinaeste i Četrnaeste. Trouglasta zgrada. Deluje napušteno." Ponovo je uzeo bocu sa vinom iz Harijeve šake, spustivši glas do šapata. "Znao sam kako da izvučem tajne iz ljudi u svoje vreme, ali, sranje, doći do ove adrese, Hari, bilo je kao da cediš krv iz kamena. Šta se to tamo događa?"
     "Ne želiš da znaš."
     "Što mi manje kažeš", upozori ga Ted, "to ću postati znatiželjniji."
     Hari u očajanju zavrte glavom. "Ne odustaješ, je li tako?"
     "Šta ja tu mogu", odvrati Ted, slegnuvši ramenima: "Imam zavisničku ličnost." Hari ništa ne reče. "Pa?" stade da navaljuje Ted. "U čemu je stvar?"
     "Da li si ikada čuo za red Zijema Karosofije?"
     Ted se zabuljio u Harija. "Šališ se?" Hari odmahnu glavom. "To je svetkovima Konkupigeje?"
     "Tako sam čuo."
     "Hari... znaš li u šta se upuštaš? Oni su, navodno, prognanici."
     "Zaista?" reče Hari.
     "Ne seri, Hari. Jebeno dobro znaš."
     "Čuo sam glasine, svakako."
     "I šta misliš?"
     "O čemu?"
     "O tome odakle su, jebiga, došli?" reče Ted, koji je postajao sve iznerviraniji.
     "Kao što rekoh, sve su to glasine, ali..."
     "Ali?"
     "Mislim da su verovatno iz Suštine."
     Ted tiho zviznu. Nije ga trebalo upućivati u to šta je to more-san. Pola decenije se amaterski bavio okultnim, dok nije usred jednog zazivanja, pod jakom dozom heroina, nenamerno oslobodio nešto sa psihopatskim sklonostima, što je Hari jedva uspeo da potuče upotrebivši pri tom svu svoju domišljatost. Ted se zakleo da se više neće baviti magijom i istog dana se prijavio na detoksinizaciju. Međutim, rečnik okultnog i dalje je imao staru, poznatu moć, a u tom rečniku bilo je malo reči koje su bile moćne kao Suština.
     "Šta rade ovde?" upita Ted.
     Hari slegnu ramenima. "Ko zna? Nisam čak siguran ni da su pravi."
     "Ali ako jesu...?"
     "Ako jesu, imam neka pitanja na koja su mi potrebni odgovori."
     "O čemu?"
     "O toj zmiji koju si smestio pod moju petu."
     "Antihrist."
     "Oni je zovu Iad."
     Ni ovog puta Teda nije trebalo upućivati u seminologiju. "Urobori i Antihrist jeste jedno te isto?" reče on.
     "Sve ti je to Đavo, samo pod drugim imenom", odvrati Hari.
     "Kako možeš da budeš tako siguran?"
     "Ja sam vernik."

     2.
     Narednog dana Hari je otišao u centar da pogleda kuću na koju ga je Ted uputio. Bilo je to sasvim obično, četvorospratno zdanje, sada očigledno napušteno, sa daskama prikucanim preko prozora, sa katancima na nekim vratima, dok su druga bila sasvim zazidana. Hari ju je dva puta obišao, proučavajući je što je neupadljivije mogao, u slučaju da ga je neko posmatrao iznutra. Zatim se uputio nazad do Norminog stana, po savet.
     Nije uvek bilo lako voditi razgovor kod Norme u stanu. Od rane mladosti bila je svetionik za izgubljene duše, kao i one koje su lutale (naročito one koje su nedavno umrle), i kada bi se umorila od njihovih moljakanja, uključila bi trideset televizora koliko ih je imala i čija buka bi oterala lutalice kao kakvom čarolijom, ali je zato obična razmena misli bila gotovo nemoguća.
     Danas su, međutim, svi televizori bili nemi. Ekrani su treperili, prodajući dijete, kola i večni život. Norma ih, razume se, nije videla. Bila je slepa od rođenja.
     Mada nije uvek govorila kao neko ko ne vidi.
     "Pogledaj se samo", rekla je čim je Hari otvorio vrata. "Je li to nešto počelo da te hvata?"
     "Ne, odlično sam. Samo nisam baš mnogo spavao."
     "Nove tetovaže?" upita Norma.
     "Samo jedna", priznade Hari.
     "Daj da vidim."
     "Norma."
     "Daj da vidim", reče Norma, ispruživši ruku iz naslonjače u kojoj je udobno bila smeštena među jastucima.
     Hari baci jaknu na jedan od televizora, i ode do Norme koja je sedela pored otvorenog prozora. Odozdo su se čuli glasovi i saobraćaj.
     "Zašto ne uključiš klimatizaciju?" upita Hari dok je zavrtao rukav na košulji. "Samo udišeš razna isparenja."
     "Volim da slušam svet oko sebe", reče Norma. "To me umiruje. Daj da vidim pričinjenu štetu." Uhvatila je Harija za zglavak i privukla ga malo bliže, prelazeći prstima uz njegovu ruku do mesta u blizini lakta gde je nedavno bio obeležen. "I dalje ideš kod one stare varalice Vojta?" upita Norma, smaknuvši zavoj koji je onaj što ga je tetovirao stavio i stade da prelazi prstima preko osetljive kože. Hari se trgnu. "Lepo obavljen posao", zaključi Norma. "Mada sam Isus zna kakvo dobro misliš da će ti one doneti."
     Takve razgovore vodili su već hiljadu puta. Tokom poslednjih šest godina Hari je sakupio više od šest-sedam tetovaža, a samo dve od njih nije bio uradio Otis Vojt, koji se specijalizovao za ono što je on nazivao zaštitno mastilo: talismani i sigile utisnuti u kožu njegovih klijenata trebalo je da ih čuvaju od zla.
     "Nekima od njih dugujem svoj život", reče Hari.
     "Život duguješ svojoj pameti i prokletoj odanosti, Hari; ničem drugom. Pokaži mi tetovažu koja je u stanju da zaustavi metak..."
     "Ne mogu."
     "Tačno. A demon je mnogo gori od metka."
     "Meci nemaju psihu", parirao joj je Hari.
     "Oh, a demoni je imaju?" upita Norma. "Ne, Hari. Oni su sranja, eto šta su oni. Trunčice kala bez srca." Pokazala je svoje lepe zube, napravivši grimasu. "Oh, Bože", reče ona, "ali volela bih da se nađem tamo napolju s tobom."
     "Nije baš zabavno", reče Hari. "Veruj mi."
     "Sve je bolje od ovoga", reče ona, lupivši šakama po naslonu stolice. Čaše na stolu pored nje zvecnuše, udarivši o boce ruma i brendija. "Ponekad mislim da je ovo kazna, Hari. Sedim ovde dan za danom i slušam ljude koji stižu sa pričama o svojim nevoljama. Cmizdre zbog ovog, cmizdre zbog onog. Žale za ovim, žale za onim. Ponekad poželim da se izderem na njih: Sada je prokleto kasno za to! Trebalo je da mislite na žaljenje dok ste još mogli da promenite nešto. Ah! Kakva korist? Nema mi druge, moram da pričam sa cmizdravim mrtvacima dok se ti ludo zabavljaš. Ne znaš ni da si se rodio, dečače. Zaista ne znaš."
     Hari ode do prozora i pogleda niz sedam spratova na Sedamdeset petu. "Jedne od narednih noći", reče on.
     "A?"
     "Doći ću po tebe i otići ćemo da se provozamo na nekoliko sati. Obići ćemo nekoliko mesta na lošem glasu, zaista lošem glasu, pa ćemo videti kako ćeš brzo promeniti mišljenje."
     "Važi", reče Norma. "U međuvremenu, čemu dugujem čast? Nisi došao ovamo da mi pokažeš Vojtovo remek-delo."
     "Nisam."
     "A nisi ni došao da mi doneseš rum."
     "Izvini."
     Odmahnula je rukom. "Ne budi lud. Srećna sam što si ovde. Ali zašto?"
     "Potreban mi je savet. Idem na žurku u utorak uveče."
     "Nastavi, pitaj slepu ženu šta bi trebalo da obučeš", odvrati Norma, zabavljajući se. "Ko priređuje žurku?"
     "Red Zijema Karosofije."
     Norminog osmeha nestade. "To nije smešno, Hari."
     "Nije ni trebalo da bude", odvrati Hari. "Priređuju neku vrstu ceremonije, i ja moram da budem tamo."
     "Zašto?"
     "Zato što, ako iko zna gde Iadi nameravaju da naprave naredni prodor, onda su to oni."
     "Postoji dobar razlog zašto ih niko nikada ne pominje, Hari."
     "Zato što svi slušaju glasine. Činjenica je da niko ne zna ko su oni, do đavola."
     "Ili šta su", reče Norma.
     "Znači, veruješ u priče?"
     "O tome da su prognanici?" Norma slegnu ramenima. "Meni se čini da smo svi mi izgnanici."
     "Nemoj meni da prodaješ metafiziku."
     "Nije to metafizika, to je istina. Sav život počinje u more-snu, Hari. I od tada svi pokušavamo tamo da se vratimo."
     "Zašto ne nalazim da je to krajnje utešno?"
     "Zato što se bojiš onoga šta to znači", veselo reče Norma. "Plašiš se da ćeš morati da odbaciš sva pravila po kojima živiš i da ćeš tada poludeti."
     "A ti ne bi?"
     "Oh, ne, verovatno bih ti se pridružila", odvrati Norma. "Nije u pitanju moj ili tvoj razum, Hari. Već šta je istina, a šta ne. A ja mislim da ti, ja i Zijem imamo mnogo zajedničkog."
     "Čega imam da se plašim?" upita Hari.
     "Oni se verovatno isto onoliko plaše tebe koliko i ti njih, a to znači da bi više voleli da imaju tvoju glavu na tanjiru gde mogu da je vide. Ili pojedu."
     "Ha, jebiga ha."
     "Pitao si", odvrati Norma.
     Hari odvoji pogled sa ulice i obrati pažnju na ekrane. Tridesetak nemih drama odvijalo se pred njim, oko kamere hvatalo je svaku malu pobedu i agoniju, bez obzira na to da li je bila stvarna ili uvežbana.
     "Da li ikada imaš utisak da nas neko posmatra?" upita Hari, pošto je nekoliko trenutaka buljio u ekrane.
     "Stalno", odvrati Norma.
     "Ne mislim na duhove", primeti Hari.
     "Šta onda?"
     "Oh, ne znam - Bog?"
     "Ne."
     "Zvučiš samouvereno."
     "I jesam. Ovde i sada. Pitaj me sutra, možda ću imati drugačiji odgovor. Sumnjam, ali nikada se ne zna."
     "Pričaš o demonima..."
     "Pa?"
     "To znači da je u igri negde i Đavo."
     "A ako je Đavo na planeti, onda mora biti i Bog?" Odmahnula je glavom. "Već smo vodili tu raspravu, Hari. To je jedna od onih beskorisnih tema."
     "Znam."
     "Ne znam koji su tvoji demoni..."
     "Za početak, oni nisu moji."
     "Vidiš, već se ne slažemo. Mislim da su oni i te kako tvoji."
     "Misliš li da sam ja bio ono što se dogodili Hesu?" upita Hari, smrknuto.
     "Dobro znaš da nisam to mislila."
     "Šta onda?"
     "Demoni te pronalaze, zato što su ti potrebni. Isto je bilo i sa Hesom. Potrebni su ti da bi svet za tebe imao smisla. Neki ljudi veruju u... ne znam, u šta ljudi veruju? Političare, filmske zvezde..." uzdahnula je očajno. "Zašto, uostalom, praviš frku oko toga?"
     "Takvo doba godine. Životno doba. Ne znam." Zastao je. "Nije tačno. Znam."
     "Hoćeš li mi reći?"
     "Prožima me to stalno osećanje užasa."
     "Zbog Reda?"
     "Ne."
     "Zbog čega onda?"
     "I dalje verujem u Pakao. Ali više ne verujem u sebe."
     "O čemu ti to, do đavola, pričaš?" upita Norma. Pružila je ruku u Harijevom pravcu. "Dođi ovamo", reče ona. "Hari? Čuješ li me?" Hari ispruži ruku i Norma ga nepogrešivo ščepa za zglavak. "Želim da me saslušaš", reče ona. "I ne želim da me ućutkuješ ili da mi govoriš kako nećeš da čuješ, jer ponekad ne kažemo stvari koje bi trebalo reći, a ja sada nameravam to da uradim. Razumeš li me?" Nije sačekala da Hari pristane na njene uslove, već je nastavila, vukući ga za ruku kako bi prišao još bliže stolici. "Dobar si ti čovek, Hari, a to je retkost. Mislim, zaista dobar. Smatram da u tebi ima nečega što ne poseduje većina ljudi, i zbog toga si stalno na probi. Ne znam šta te to iskušava - ili mene, kada smo već kod toga - ali znam da nemamo izbora. Razumeš li me? Nemamo izbora osim da nastavimo tako, dan za danom, i probijamo se na najbolji mogući način."
     "U redu, ali..."
     "Nisam završila."
     "Izvini."
     Povukla je Harija da sedne pored nje. "Koliko se dugo znamo?" upitala ga je.
     "Jedanaest godina."
     Slobodnu šaku prinela je njegovom licu. Dodirnula mu je čelo, obraz, usta. "Vidi se, a?" reče ona.
     "Aha."
     "Kada bismo znali zašto, Hari, ne bismo bili ono što jesmo. Možda čak ne bismo bili ljudska bića."
     "Ti to stvarno misliš?" upita nežno Hari. "Smatraš da moramo da nastavimo ovako zato što smo ljudska bića?"
     "Delimično."
     "A ako bismo ipak shvatili?" upita Hari.
     "Ne bismo bili ljudska bića", reče Norma.
     Hari pusti da mu glava klone na Norminu ruku. "Možda je to posredi", promrmlja on.
     "Šta to?"
     "Možda smatram da je došlo vreme da prestanem da budem ljudsko biće."

     3.
     Nova tetovaža bolela ga je mnogo više od bilo koje druge. Te noći ga je besomućno svrbela, i Hari se nekoliko puta budio iz snova u kojima se crtež kretao po njegovoj ruci poput kakve žive stvari, koprcajući se u želji da se iskobelja ispod zavoja.
     Narednog dana pozvao je Grila i vodio s njim razgovor koji je trebalo da bude poslednji, usred koga je počeo da priča o Antihristu. Grilo mu je sasvim jasno stavio do znanja sa koliko prezira gleda na taj izraz (suviše si veliki katolik za vlastito dobro, rekao je), posle čega se razgovor ledeno okončao. Sprud i njegov čuvar bili su Harijeva poslednja nada da će dobiti korisna obaveštenja o Redu, a ostao je praznih šaka. Učiće u zgradu između Trinaeste i Četrnaeste, nemajući pojma o tome sa čim će se suočiti. Ali šta zar je to nešto novo?

     Zauzeo je položaj s druge strane ulice, naspram dotičnog mesta, pre podneva narednog dana, i stao da čeka. Nije bilo znakova gotovo nikakve aktivnosti sve do sredine popodneva, kada su pristigli prvi učesnici svetkovine; skliznuli bi iz kola, brzo prešli preko pločnika i nestali niz stepenice koje su vodile ispod tla. Hari nije čak imao vremena ni da im na trenutak osmotri lica. Pre sumraka pojavilo ih se još otprilike desetoro i svi odreda uputili su se niz iste stepenice. Hari ih je proverio kada je prvi put obilazio zgradu. Na dnu stepeništa nalazila su se gvozdena vrata koja su mu se učinila zarđala. Očigledno nisu bila.
     Očekivao je da će se stvari malo ubrzati kada pade mrak, ali to se nije dogodilo. Stiglo je još šestoro učesnika zabave, koji su nestali pod zemljom, i sve mu se više činilo da će skup biti mnogo prisniji nego što je to on pretpostavio. To su ujedno bile i dobre i loše vesti. Dobre, jer će biti manje prisutnih očiju koje bi mogle da uoče uljeza kao što je on; loše, jer je to nagoveštavalo da svetkovina neće biti obično obredno okupljanje; pre bi se moglo reći da će biti sastanak nekolicine autoriteta koji su sa sobom doneli ko zna kakve moći. To baš nije bilo utešno.
     A onda, nešto malo pre devet, kada su sa neba nestali i poslednji ostaci dana, kod prodavnice pića na uglu Trinaeste zaustavio se taksi iz koga je izišao Ted. Taksi je otišao dalje, a on je na trenutak ostao da stoji na raskršću, paleći cigaretu. Zatim je krenuo prema zgradi. Hari nije imao izbora, morao je da iziđe iz skrovišta i krene prema njemu, nadajući se da će ga Ted primetiti i povući se. Međutim, Ted nije skidao pogled sa svog odredišta, i pre nego što je Hari uspeo da ga presretne, zavio je iza zgrade. Usporivši malo kako ne bi privukao nepotrebnu pažnju na sebe (zar je mogao da sumnja da neko gleda iznutra?), Hari je stigao na drugu stranu ulice i krenuo za Tedom oko zgrade. Ali on je već bio nestao. Hari je požurio natrag i skrenuo za ugao na vreme da vidi Teda kako polazi niz stepenice. Opsovavši ga u sebi, Hari ubrza korak. Saobraćaj nije bio dovoljno živ da prikrije bat njegovih koraka. Ted se osvrnuo preko ramena i povukao se u senku na stepeništu, da bi se već trenutak kasnije pojavio sa osmehom dobrodošlice na licu.
     "To si ti..."
     Hari mu dade znak da ćuti i pozva ga da se popne uz stepenice, ali Ted odmahnu glavom, pokazavši niz stepenice prema vratima. Napravivši grimasu, Hari pohita duž zida i spusti se do Teda među senke.
     "Ti ne ideš sa mnom", prosikta on.
     "Misliš da ćeš da prođeš kroz ta vrata bez pomoći sa strane?" odvrati Ted, izvukavši čekić i polugu iz jakne.
     "Nećeš više da imaš posla s magijom, jesi li zaboravio?" upita Hari.
     "Ovo je moje oproštajno pojavljivanje", odvrati Ted. Zatim je spustio glas tako da je sada gotovo mrmljao: "Ne prihvatam odbijanje, Hari. Ti čak ne bi ni bio ovde da nije bilo mene."
     "Neću da budem odgovoran za tebe", upozori ga Hari.
     "Ja to ni ne tražim..."
     "Ozbiljno to mislim. Iovako mi je svega već dosta."
     "Dogovoreno", reče Ted, uz mali osmeh. "Idemo li onda ili ne?"
     Rekavši to, skliznuo je niz stepenice do vrata. Hari ga je sledio.
     "Imaš li upaljač?" upita Ted.
     Hari ga potraži i upali. Plamen im je osvetlio vrata sva u rđi. Ted izvuče šipku i gurnu je između vrata i dovratka. Zatim navali na nju svom snagom. Kiša čestica rđe polete im u lica, šarke zaškripaše, ali se vrata ne otvoriše.
     "Ovako neće ići", prošaputa Hari.
     "Imaš bolju ideju?" prosikta Ted.
     Hari ugasi upaljač. Zatim u tami reče: "Aha, imam bolju ideju. Ali ti okreni glavu na drugu stranu."
     "Zbog čega, do đavola?"
     "Samo ti to uradi", reče Hari i ponovo upali upaljač kako bi proverio da li ga je Ted poslušao.
     Nije. Ted je zurio u njega sa upitnim pogledom na licu.
     "Imaš neku stvarčicu, je li tako?" primeti on više sa divljenjem nego sa optužbom u glasu.
     "Možda."
     "Isuse, Hari..."
     "Slušaj, Tede, ako ti se to ne sviđa, gubi se odavde."
     "Šta to imaš?" upita Ted. U očima mu se pojavio sjaj dok je govorio, kao kada se uživalac nađe u prisustvu svog omiljenog otrova. "Imaš slavnu šaku?"
     "Pobogu, ne."
     "Šta onda?"
     "Ti to ne vidiš, Tede", ostao je uporan Hari. "Rekoh ti: odvrati pogled."
     Ted je krajnje nevoljno pogledao u stranu, a Hari je izvadio iz džepa čudnu stvarčicu, jedan manji magični uređaj za koji je Otisu Vojtu platio četiri stotine dolara. Bio je to komadić aluminijuma dugačak dva inča i jedan i po inč širok, sa malom sigilom utisnutom na jednom kraju i pet uskih brazda koje su zračile iz znaka. Hari ga je pritisnuo u pukotinu između vrata i dovratka što je mogao bliže bravi.
     Iza sebe je čuo Teda kako kaže: "Imaš čudo. Gde si ga, jebiga, nabavio?"
     Bilo je suviše kasno da mu kaže da odvrati pogled, i nije bilo svrhe lagati. Ted je suviše dobro poznavao magijske postupke i sprave da bio ga mogao zavarati.
     "Ne tiče te se", reče mu Hari. Nije voleo da se pača u to umeće (čak je i korišćenje čuda, koje je predstavljalo niže sredstvo na čudotvornoj skali, povlačilo za sobom opasnost od kontaminacije i sticanja navike), ali ponekad su okolnosti zahtevale da se upotrebi oružje neprijatelja da bi se on uništio. Tako je izgledala ogoljena stvarnost rata.
     Pritisnuo je palac na golu ivicu naprave i povukao je nadole. Meso mu se lako rastvorilo, i on oseti kako čudo pulsira dok je izvlačilo krv. Znao je da je to bio najkritičniji trenutak za navikavanje; trenutak kada se uređaj aktivirao. Naložio je sebi da odvrati pogled, ali nije mogao. Gledao je, krajnje zapanjen, kako njegova krv cvrči na metalu, kako je brazde usisavaju i kako nestaje sa vidika. Čuo je Teda kako oštro uvlači vazduh iza njega. Iz pukotine između vrata i dovratka zasijala je svetlost i začuo se nepogrešivi zvuk otvaranja mehanizma brave. Pre nego što je svetlost potpuno zamrla, Hari prisloni rame uz vrata. Otvorila su se bez po muke. Osvrnuo se ka Tedu koji je, uprkos maloređašnjem hvalisanju, sada delovao malo uplašen.
     "Jesi li spreman?" upita Hari i, ne sačekavši odgovor, skliznu unutra, prepustivši Tedu odluku da li će ga slediti ili će ostati napolju.









II
     1.
     Unutrašnjost je bazdila na ustajali tamjan i nedelju dana star suši - to su, ukratko, bili mirisi, rđave magije. Harijevo srce je ludački zalupalo kada ih je osetio. Koliko puta moram ovo da uradim? - uhvatio je sebe kako se pita dok je napredovao kroz mrak. Koliko puta u želudac, u bolesno telo? Koliko puta pre nego što odradim svoju pokoru?
     Ted spusti šaku na Harijevo rame.
     "Tamo", promrmlja on i usmeri Harijev pogled udesno. Na nekih deset jardi od mesta na kome su stajali nalazilo se novo stepenište iz čijeg je podnožja dopirala srebrnasta svetlost.
     Tedova šaka ostala je da počiva na Harijevom ramenu dok su se peli uz stepenište, a ostala je tamo i kada su počeli da silaze. Sa svakim korakom postajalo je sve hladnije, a miris sve jači: to je značilo da se ono što su tražili nalazi negde na dnu. Ako im je bio potreban još kakav dokaz, obezbedile su im ga Harijeve tetovaže. Ona nova ga je svrbela mnogo jače nego do tada, dok su ga stare (na člancima, pupku, krstima i na prsima) peckale.
     Na tri koraka od dna, Hari se okrenuo ka Tedu i što je tiše mogao prošaputao: "Ozbiljno sam ono mislio: da nisam odgovoran za tebe."
     Ted klimnu i skloni šaku sa Harijevog ramena. Ništa više nije imalo da se kaže; nije više bilo izgovora zbog koga bi odložili daljnje silaženje. Hari posegnu ispod sakoa i ovlaš potapša pištolj u futroli. Zatim pređe i poslednja tri stepenika i, zavivši za ugao, obre se u ovećoj prostoriji od cigala, čiji je naspramni zid bio udaljen od mesta na kome je stajao pedeset i više stopa, dok se zaobljena tavanica uzdizala dvadeset stopa iznad njegove glave. Usred ovoga nalazilo se nešto što je na prvi pogled podsećalo na stub providnih draperija i zauzimalo otprilike pola širine same odaje, a ujedno predstavljalo i izvor srebrnaste svetlosti koja ih je privukla i navela da siđu niz stepenice. Na drugi pogled, međutim, postajalo je jasno da nije u pitanju nikakva tkanina, već neka vrsta etera. Podsećao je na rastopljene nabore borealisa, prebačene preko ili istkane iz prepleta niti koje unakrst ispnjavaju prostoriju poput mreže kakvog ogromnog, ambicioznog pauka.
     A među naborima, prilike: učesnici svetkovine koje je video kako ulaze ovamo tokom popodneva. Nisu više na sebi imali kapute i šešire, već su lutali kroz maglu svetlosti gotovo nagi.
     Kakva je to samo bila nagost. Mada su mnogi delimično bili skriveni svetlošću koja je padala, Hari uopšte nije sumnjao da je sve ono što je čuo o Zijemu Karasofiji bilo tačno. Ovo su bili izgnanici; to je bilo izvesno. Neki su očigledno potekli iz brakova ptice i čoveka, oči su im bile postavljene sa strane na uskim glavama, usta ličila na kljunove, leđa bila prekrivena perjem. Ostali su potvrđivali glasine koje je Hari čuo - da je nekolicina potomaka Suštine jednostavno odsanjana u postojanje, da su to stvorenja čiste mašte. Kako se drugačije mogao objasniti par čije su glave predstavljale žućkaste mrlje, protkane nečim što je ličilo na sjajnoplave svice, ili kako se moglo rastumačiti stvorenje koje je odbacilo kožu sa sopstvene glave u vidu sićušnih traka, koje su sada lepršavo plesale na njegovom sirovom licu.
     Ali nije bilo nikakvog znaka bezbožnog pribora koji je Hari očekivao da vidi. Nije bilo sveća od ljudske masti koje su se dimile, nikakavih obrednih noževa, niti dece sa izvađenom utrobom. Učesnici su se jednostavno kretali u mreži svetlosti kao poneseni nekim zajedničkim snom. Da nije bilo mirisa tamjana i sušija, posumnjao bi da je ovde došlo do neke greške.
     "Šta se dešava?" promrmlja Ted Hariju u uvo.
     Hari odmahnu glavom. Nije imao pojma. Ali je znao kako da to otkrije. Skinuo je sako i nastavio da otkopčava košulju.
     "Šta to radiš?"
     "Pridružiću im se", odvrati on.
     "Obrušiće se na tebe u trenu."
     "Mislim da neće", odvrati Hari, izuvajući cipele i izvlačeći košulju iz pantalona. Istovremeno je posmatrao one koji su se pomicali, nastojeći da uoči bilo kakav znak agresivnosti među njima. Nije ga bilo. Sticao se utisak da se kreću u poluhipnotisanom stanju i da je sva agresija prigušena.
     Podozrevao je da ga verovatno uopšte ne bi primetili ni kada bi im se pridružio odeven. Ali neki nagon mu je govorio da će biti sigurniji u ovoj gomili ako bude isto onoliko ranjiv koliko i oni.
     "Ostani ovde", reče on Tedu.
     "Poludeo si, da znaš!" odvrati Ted.
     "Sa mnom će biti sve u redu", reče Hari, spustivši pogled na svoje nago telo i potapšavši se po stomaku. "Možda bi trebalo da izgubim funtu ili dve..." Zatim se okrenuo od Teda i krenuo prema mreži.
     Do sada uopšte nije bio primetio da su ili svetlost ili niti stvarale nizak, lelujav zvuk sličan zavijanju, koji je postajao sve snažniji što se više približavao. Dobovao mu je u lobanji, podsećajući na početak glavobolje, ali bez obzira na to koliko bio neprijatan, nije mogao da ga ubedi da se vrati. Naježio se od glave do pete, dok su ga tetovaže silovito peckale.
     Podigao je levu šaku ispred sebe i povukao zavoj sa svežeg crteža. Tetovaža je postala plavičasta na srebrnastoj svetlosti, kao da je utisnuta u njegovo meso pre samo nekoliko trenutaka: jarkocrvena parabola koja je iznenada delovala krajnje suvišno. Norma je bila u pravu, pomisli on. Kako ga jedan običan znak može odbraniti u svetu prepunom moći?
     Odbacio je zavoj i nastavio prema mreži, očekujući da neko od učesnika pogleda u njegovom pravcu u svakom trenutku. Ali niko to nije učinio; zakoračio je među draperije, a niko se nije čak ni osvrnuo na njega. Umešao se među one koji su lutali i stao da se probija prema središtu borealisa. Pri tom je podigao ruke i prstima očešao jednu nit, što je izazvalo pojavu izvesne količine energije, premale da bi ga uznemirila, koja se spustila na njegova ramena i prešla mu preko grudi. Borealis se zatresla, i na trenutak se pobojao da namerava da ga izbaci, jer su se svetlucavi nabori sklopili oko njega sa svih strana. Njihov dodir, međutim, uopšte nije bio neprijatan, i ma kakvom testu da su ga podvrgli, očigledno je prošao, jer su se već trenutak kasnije ponovo povukli od njega i vratili se svom blagom kretanju.
     Hari se osvrnu i pogleda na drugu stranu prema odaji, tražeći Teda, ali sve sa druge strane svetlosti - zidovi, stepenice, krov - postalo je nejasno. Nije traćio vreme na gledanje, već je ponovo usmerio pažnju na tajnu, kakva god ona bila, koja je čekala u središtu mreže.
     Što se više približavao, to je bol u glavi postajao nesnosniji, ali on ga je dosta dobro podnosio. Pimetio je da se pred njim nešto nalazilo: iverka tame u središtu ove mreže svetlosti. Bila je viša od njega, ta iverka, i gotovo kao da je ispoljavala neku vrstu vlasti nad njim, jer sada kada mu je bila pred očima nije mogao od nje da odvrati pogled.
     Uz taj prizor išao je i novi zvuk, slabiji od zavijanja, koji je podsećao na beskrajnu potmulu tutnjavu bubnjeva.
     Iako je bio opčinjen i usred neke tajne, uspeo je da odgonetne poreklo tog zvuka. On je to čuo more.
     Srce poče užurbano da mu kuca. Drhtaj mu prođe kroz telo. More! Blagi Bože, more! Izgovorio je njegovo ime poput blagoslova.
     "Suština..."
     Reč nije prošla neprimećeno. Osetio je dah na leđima i neko reče: "Suzdrži se."
     Osvrnuo se i otkrio da se jedan od izgnanih, sa licem koje je predstavljalo pravu erupciju boja, nalazi blizu njega.
     "Nije još vreme za neiriku", reče stvorenje. "Blagoslov će uslediti."
     Blagoslov? - pomisli Hari. Koga oni očekuju da dođe ovamo, papu?
     "Hoće li skoro?" upita Hari, ubeđen da će to stvorenje u svakom trenutku prozreti da je on obični homo sapiens.
     "Hoće", glasio je odgovor, "zna koliko smo nestrpljivi." Pogled stvorenja prođe pored Harija i odluta u tamu. "Zna koliko čeznemo da se vratimo. Ali mi to moramo da uradimo sa blagoslovom, je li tako?"
     "Jeste", reče Hari. "Svakako. Da."
     "Stani..." reče stvorenje i okrenu glavu u pravcu spoljašnjeg sveta, "zar to nije on?"
     Iznenada je oko njih nastupila pometnja kada su stvorenja - uključujući tu i Harijevog sagovornika - krenula prema ivici borealisa. Hari je bio rastrgnut između želje da sazna ko to dolazi da ih blagoslovi, i čežnje da vidi obalu Suštine. Odabrao je ovo drugo. Okrenuvši se na peti, napravio je dva hitra koraka prema iverki tame, a njegov zamah dodatno je uvećala sila koju je primenio. Osetio je kako tle pod njegovim nogama postaje nesigurno, iskusio je nalet kiše nošene vetrom na licu, sveže i hladne. Tama se rastvorila pred njim, kao da je taj nalet vetra otvorio vrata, i na trenutak je izgledalo da je njegov vid pojurio ispred njega, dok mu je čvornovato telo posrtalo za njim, napolje, napolje preko obale optočene mrakom.
     Nebo iznad njega bilo je izbrazdano oblacima, a stvorenja za kojima se vukla prašnjava svetlost obrušavala su se odozgo i dizala se u visine umesto zvezda. Na kamenju ispod, krabe su vodile rat ili ljubav, prepletenih klješta, dok su tapkale prema peni. A na toj peni, jata su preskakala talase kao da teže ka nebu ili kamenju, ili oboma.
     Sve je to video u jednom jedinom žudnom pogledu.
     A onda je začuo vrisak iza sebe i krajnje nevoljno bacio pogled preko ramena prema prostoriji. Primetio je da je tamo došlo do izvesne pometnje. Mreža je podrhtavala, velovi koji su obavijali pukotinu, poput zavoja obmotanih oko rane, mestimično su se cepali. Pokušao je da usredsredi pogled kako bi bolje video šta je uzrok tome, ali oči su se sporo odricale čuda kojima su upravo prisustvovale, i dok su to činile, začuše se krici i levo i desno od njega. Njihova buka bila je dovoljna da ga vrati iz sanjarenja. Uplašivši se odjednom za svoj život, sklonio se sa mesta pored iverke, mada je moć koju je imala nad njim bila veoma snažna, tako da je u to morao da uloži svu raspoloživu snagu.
     Kada je potrčao, ugledao je stvorenje koje mu se malopre obratilo, kako posrće kroz velove sa ranom u grudima veličine pesnice. Dok je padalo na kolena, njegov sjajni pogled na trenutak se usredsredio na Harija, i ono otvori koščata usta kao da traži neko objašnjenje. Umesto glasa pojavila se krv, crna poput sipinog mastila, i stvorenje se stropoštalo napred, mrtvo još pre nego što je dodirnulo tle. Hari je potražio njegovog ubicu među velovima koji su podrhtavali, ali nailazio je samo na žrtve: stvorove koji su se teturali i padali, sa užasnim ranama. Naborana glava dokotrljala mu se do nogu; jedno stvorenje kome je polovina tela bila razneta uhvatilo se za njega u agoniji i izdahnulo mu u naručju, jecajući.
     Što se mreže tiče, koja je tako iznenada postala grob, ona je podrhtavala sa jednog na drugi kraj; silina u njihovim redovima smakla je velove, koji su sa sobom povukli i niti. Bljuvali su i grčili se na tlu, dok je svetlost koju su pređe pozajmile velovima sada zamirala, tako da se tama u prostoriji postojano pojačavala.
     Štiteći glavu od mreže koja je padala, Hari je stigao do spoljašnje granice kruga i uspeo - konačno - da ugleda stvorenje koje je izazvalo sve te užase.
     Bio je to čovek. Ni manje ni više. Imao je bradu kao kakav patrijarh i odoru proroka. Nekada je to bila plava odora, ali je sada u toj meri postala umrljana krvlju da je ličio na mesara. Od oružja je imao neku kratku napravu iz koje je izlazila u naletima bleda vatra, i to gotovo malaksalo. Hari je video kako je jedan nalet suknuo kroz vazduh da pogodi žrtvu koja je do tada uspela da izbegne sve nasrtaje. Pogodio je to stvorenje (jedno člana para mrlje-vatre-svica) iznad zadnjice i nastavio uz njena leđa, praveći žleb u mesu sa obe strane kičme. Uprkos strašnoj rani, stvor nije pao, već se okrenuo da se suoči sa onim koji ju je ranio.
     "Zašto?" zajecao je, ispruživši mlitave ruke u njegovom pravcu. "Zašto?"
     Čovek nije odgovorio. Samo je po drugi put podigao oružje i pustio iz njega novi nalet energije, koji je pogodio žrtvu u usta. Njeno preklinjanje istog časa je bilo prekinuto, i vatra je stala da joj se penje uz lobanju, pretvorivši je u tren oka u zgarište. Čak ni tada nije pala. Telo joj se streslo, ali je ostalo uspravno, dok su joj se creva i bešika rasipali. Sa izrazom koji kao da je govorio da ga sve to zabavlja, prorok je prekoračio krvave ostatke koji su ležali između njih i jednim zamahom odalamio je preko sprženog lica oružjem; udarac je bio tako jak da joj je odvojio glavu od vrata.
     Hari je i protiv svoje volje kriknuo, više iz besa nego u užasu. Ubica, koji se već uputio pored obezglavljene žene prema pukotini, zastao je usred koraka i zagledao se kroz vazduh poprskan krvlju. Hari se sledio. Prorok je nastavio da zuri, sa izrazom zbunjenosti na licu.
     Ne vidi me, pomisli Hari.
     To je možda bilo suviše optimistično. Čovek je nastavio da gleda, kao da je primetio trag nečijeg prisustva u sve dubljoj tami, ali nije mogao još da odluči da li ga to oči varaju ili ne. On sigurno neće rizikovati. Još dok je zbunjeno zurio, počeo je da podiže oružje.
     Hari nije sačekao vatru. Pojurio je prema stepenicama, nadajući se da je Ted već bio utekao. Smrtonosna paljba prošišala je pored njega, dovoljno blizu da je Hari osetio njenu bolesnu toplotu, a zatim se rasprsla o naspramni zid i njena energija nastavila je da sledi pukotine dok se širila. Hari se osvrnuo i video proroka koji je već zaboravio na utvaru i okrenuo se prema mračnoj pukotini koja je vodila u Suštinu.
     Harijev pogled zadržao se na iverki. Pri sve slabijoj svetlosti u prostoriji, obala i more postali su vidljiviji nego ranije, i u jednom trenutku umalo se nije vratio; gotovo da se upustio u trku sa prorokom do praga i izišao pod to šiljato nebo.
     A onda je iz pomrčine sa njegove leve strane začuo bolan i umoran glas.
     "Izvini, Hari... molim te.... izvini..."
     Sa mučninom u stomaku Hari se okrenuo i potražio odakle dopire glas. Ted je ležao sedam ili osam jardi od dna stepeništa, raširenih ruku i razjapljenih grudi. Sa takvom ranom, vlažnom i dubokom, bilo je pravo čudo kako je u njemu još bilo dovoljno života da je mogao da diše, da govori. Hari je čučnuo pored njega.
     "Uhvati me za ruku, hoćeš li?" zamoli Ted.
     "Uhvatio sam je", odvrati Hari.
     "Ništa ne osećam."
     "Možda je tako najbolje", reče Hari. "Moraću da te ponesem."
     "Iskrsnuo je niodkuda..."
     "Ne brini zbog toga."
     "Držao sam se po strani, kao što si rekao, ali onda se on stvorio niodkuda."
     "Ćuti, molim te." Hari podvuče ruke ispod Tedovog tela. "Da li si spreman za ovo?"
     Ted je samo zastenjao. Hari je duboko udahnuo vazduh, ustao i, ne zastavši, poneo ranjenika prema stepenicama. Iz trenutka u trenutak sve mu je bilo teže da vidi stepenište, jer su u nitima zamirali poslednji ostaci svetlosti. Ali nastavio je da posrće prema njemu, dok su sitni grčevi prolazili kroz Tedovo telo.
     "Drži se", reče Hari. "Drži se."
     Upravo su bili stigli do podnožja stepenica, i Hari poče da se penje uz njih. Samo je jednom bacio pogled prema središtu prostorije i video da je prorok stajao na pragu između Kozma i Metakozma. Nema sumnje da će ga uskoro prekoračiti. Nema sumnje da je upravo zbog toga došao ovamo. Zašto je bilo neophodno da pogubi toliko duša pri tom - to je predstavljalo tajnu koju Hari nije očekivao da će je uskoro razrešiti.

     2.
     "Kasno je, Hari", reče Norma. Sedela je na istoj stolici pored prozora, dok su televizori zujali oko nje. Emisije koje su se davale sat pred zoru.
     "Za ne mogu da dobijem piće?" upita Hari.
     "Posluži se."
     Hari ode do stolića pored Norme pri svetlosti treperavih ekrana i nasu sebi brendi.
     "Imaš krv na sebi", reče Norma. Njuh joj je bio oštar isto onoliko koliko su joj oči bile slepe.
     "Nije moja. Već Teda Diseldorfa."
     "Šta se dogodilo?"
     "Umro je pre jednog sata."
     Norma je nekoliko trenutaka ćutala. Zatim reče: "Red?"
     "Ne baš." Hari sede na tvrdu, jednostavnu stolicu naspram Norminog prestola postavljenog jasucima i ispriča joj čemu je prisustvovao.
     "Znači, tetovaže su se ipak isplatile", reče ona kada je završio.
     "Ili to, ili sam imao sreće."
     "Ne verujem u sreću", reče Norma. "Verujem u sudbinu." Izgovorila je tu reč tako da je ova zazvučala gotovo seksi.
     "Znači, Tedova je sudbina bila da danas skonča?" upita Hari. "Ne prolazi to kod mene."
     "Ne mora", reče Norma nimalo iznervirana. "Ovo je slobodna zemlja."
     Hari je pijuckao brendi. "Možda je vreme da nađem nekoga da mi ozbiljno pomogne", reče on.
     "Misliš na terapiju? Jer ako je to slučaj, mogu ti reći da mi je ovuda prošao Frojd - bar je rekao da je Frojd - a taj čovek je bio tako sjeban..."
     "Ne mislim na Frojda. Već na crkvu ili možda FBI. Ne znam. Nekome treba reći šta se događa."
     "Ako pokažu nameru da ti poveruju, to će samo značiti da ih je neprijatelj već zavrbovao", reče Norma. "U to možeš biti siguran."
     Hari uzdahnu. Dobro je znao da je ovo što je kazala tačno. Tamo napolju bilo je ljudi u uniformama i mantijama, kao i sa službenim značkama, čiji se svakodnevni posao sastojao u tome da suzbijaju vesti o čudima. Ako izabere pogrešno uho u koje će prošaputati ono što je znao, bio je mrtav.
     "Znači, treba pažljivo da izaberemo", reče Hari.
     "Ili da se manemo toga."
     "Vrata ne bi trebalo da budu otvorena, Norma."
     "Jesi li siguran?"
     "To je prokleto glupo pitanje", odvrati Hari. "Svakako da sam siguran."
     "E, pa, to je utešno", reče Norma. "Sećaš li se kada si to prvi put odlučio?"
     "Nisam odlučio. Rečeno mi je."
     "Ko ti je rekao?"
     "Ne znam. Možda Hes. Ti."
     "Ja? Ne slušaj mene!"
     "Koga onda, do đavola, da slušam?"
     "Mogao bi početi od sebe", odvrati Norma. "Sećaš li se šta si mi kazao pre nekoliko dana?"
     "Ne."
     "Govorio si o tome kako je možda došlo vreme da prestaneš da budeš ljudsko biće?"
     "Oh, to..."
     "Da, to."
     "To je samo bila žvaka."
     "Sve je samo žvaka dok je ne ostvarimo, Hari."
     "Ne pratim te."
     "Možda vrata treba da budu otvorena", reče Norma. "Možda treba da počnemo da pratimo ono što nam je u snovima, samo jednim otvorenim okom."
     "Vratili smo se na Frojda."
     "Ne, nismo", reče ona blago. "Ni izdaleka."
     "Šta ako nisu u pravu?" upita Hari. "Možda otvorena vrata predstavljaju neku vrstu katastrofe, i ako ništa ne preduzmem s tim u vezi..."
     "Onda će doći do smaka sveta?"
     "Tako je."
     "Neće. Ne može. Može da se promeni, ali ne može da se okonča."
     "Pretpostavljam da treba da te držim za reč u tom pogledu?"
     "Ne. Možeš da pitaš svoje ćelije. One će ti reći."
     "Ne pričamo mnogo ovih dana, ja i moje ćelije", reče Hari.
     "Možda ne slušaš dovoljno pažljivo", odvrati Norma. "Stvar je u ovome: pa šta ako se svet izmeni? Zar je tako divan ovakav kakav je?"
     "Mogao bi da bude i mnogo gori."
     "Ko to kaže?"
     "Ja! Ja to kažem!"
     Norma podiže ruku, posegnuvši da dohvati Harija. "Hajdemo na krov", reče ona.
     "Sada?"
     "Sada. Potreban mi je vazduh."

     Popeli su se gore, Norma umotana u svoj šal, na krov devet spratova iznad Sedamdeset pete. Do zore je još trebalo malo pričekati, ali grad se već zagrevao za naredni dan. Norma je provukla ruku ispod Harijeve, i oni ostadoše da stoje u tišini možda pet minuta, dok je ispod njih mrmoljio saobraćaj, sirene zavijale i vetar duvao sa reke, čađav i hladan. Norma je bila ta koja je prekinula tišinu.
     "Strašno smo moćni", reče Norma, "i tako krhki."
     "Mi?"
     "Svi. Moćni."
     "Ne smatram da se većina ljudi tako oseća", reče Hari.
     "To je zato što ne mogu da osete veze. Misle da su sami. U svojim glavama. U svetu. Čujem ih sve vreme. Duhovi se probijaju, tupeći o tome kako se osećaju usamljeni, kako su užasno usamljeni. A ja im kažem, pustite to što ste..."
     "Ali oni ne žele to da učine?"
     "Razume se da ne."
     "Ne sviđa mi se čak ni kako to zvuči", reče Hari. "Ja sam sve ono što imam. Ne želim toga da se odreknem."
     "Rekla sam - pusti, ne odrekni se", primeti Norma. "To nije isto."
     "Ali kada si mrtav..."
     "Šta je to mrtav?" slegnu Norma ramenima. "Stvari se menjaju, ali se ne završavaju. Rekoh ti."
     "A ja ti ne verujem. Želim da ti verujem, ali ti ipak ne verujem."
     "Onda ne mogu da te ubedim", reče Norma. "Moraćeš da otkriješ sam, na ovaj ili onaj način." Prišla je malo bliže Hariju. "Koliko dugo se poznajemo?" upita ona.
     "Već si me to pitala."
     "I šta si rekao?"
     "Jedanaest godina."
     "Toliko dugo, a?" Ponovo je utonula u tišinu: potrajalo je to minut otprilike. Zatim upita: "Jesi li srećan, Hari?"
     "Pobogu, ne. A ti?"
     "Znaš da jesam", odvrati Norma, sa očiglednim iznenađenjem u glasu. "Volim tvoje društvo, Hari. U nekom drugom vremenu, na nekom drugom mestu, bili bismo i te kakav par, ti i ja. Možda smo i bili." Nežno se nasmejala. "Možda zbog toga imam osećaj da te poznajem duže od jedanaest godina." Stresla se. "Postaje mi pomalo hladno", reče ona. "Da li bi me vratio dole?"
     "Svakako."
     "Zvučiš tako umorno, Hari. Trebalo bi nekoliko sati da odspavaš. Imam dušek u slobodnoj sobi."
     "U redu je, hvala. Otići ću kući. Samo mi je bilo potrebno s nekim da porazgovaram."
     "Nisam ti bila baš od neke koristi, je li tako? Ti tražiš jednostavne odgovore koje ja nemam."
     "Postoji nešto što ti nisam rekao."
     "Šta to?"
     "Umalo nisam zakoračio."
     "Kroz vrata?"
     "Aha."
     "A zašto nisi?"
     "Nisam mogao da ostavim Teda, kao prvo. I... ne znam... valjda sam se uplašio da neće biti povratka."
     "Oh, možda su najbolja ona putovanja bez povratne karte, Hari", reče Norma, sa čežnjom u glasu. "Pričaj mi kako je izgledala."
     "Obala? Bila je prelepa." Zamislio ju je - i nije mogao da odoli: morao je da uzdahne.
     "Onda se vrati", reče Norma.
     Hari joj na trenutak nije odgovorio, već je umesto toga osmotrio svetlucavi prizor pred sobom. I on je bio prelep, na svoj način, ali samo iz ovog ugla i samo noću.
     "Možda bi trebalo", reče on.
     "Ako misliš na mene, nemoj", reče Norma. "Nedostajaćeš mi, ali biće sa mnom sve u redu. Ko zna, možda i ja krenem za tobom jednog dana."

     3.
     Vratio se u svoj stan da se sredi (košulja mu se zalepila za grudi od Tedove krvi) i da pokupi nekoliko sitnica za put. Sve je to bilo besmisleno, razume se, kada se ima u vidu da nije imao pojma o tome šta se nalazi sa druge strane, s one strane mora, neba, i kamenja.
     Strpao je u džep novčanik, mada je sumnjao da koriste dolare. Stavio je sat, mada je vreme tamo sasvim sigurno bilo izlišno. Stavio je oko vrata svoj krst i pored činjenice što je čuo da je priča o Hristu stvorena kako bi odvratila pažnju od same tajne u koju se spremao da prodre. A onda, kada je novi dan tek počeo da sviće, vratio se do zgrade između Trinaeste i Četrnaeste.

     Vrata koja je pre manje od dvanaest časova otvorio pomoću čuda, sada su stajala otvorena. Koristeći postojani snop baterijske svetiljke koji se pomerao ispred njega, uputio se do vrha stepeništa. Tu je zastao kako bi oslušnuo čuje li se odozdo bilo kakav zvuk. Jednom je uspeo da izbegne da ga prorok ne ubije; ako bi to bude morao i drugi put, to bi već predstavljalo izazivanje sudbine. Međutim, nije se čula nikakva buka; čak ni ječanje. Ugasivši baterijsku svetiljku, uputio se niz stepenice koristeći ono malo svetosti koja je dopirala kroz vrata iznad njega. I ona je nestala kada je stigao do dna stepeništa, ali dole je postojao drugi izvor, a ovaj je bio mnogo jači. Krv jednog učesnika svetkovine, obilno prosuta iz glave i srca, zračila je ljubičastu svetlost iz barica koje je napravila, podsećajući na fosforescenciju nečeg trulog.
     Hari je zastao u podnožju stepeništa da mu se oči priviknu na to osvetljenje. Posle izvesnog vremena, pred njim se ukazao prizor na koji se bio pripremio što je bolje mogao, ali od koga su ga ipak ponovo proželi žmarci.
     Imao je i ranije, razume se, prilike da vidi šta sve smrt može da uradi, i to čak suviše često, i retko kad je to bilo nešto uredno. Tela unakažena i izobličena, slomljenih udova, izbrisanih lica. Ali ovde je postojalo nešto čudnije od toga; dvostruko čudnije. Ovde su se nalazila stvorenja koja je on smatrao nečistim - mislio je da su poklonici Antihrista - čija se tela nisu zasnivala ni na kakvoj jednostavnoj biologiji. Bio je urođeno sumnjičav prema stvarima koje su bile toliko različite od njega kao što je to bilo slučaj sa ovim zverima. Iz iskustva je znao da takve oblike nastanjuju zlo i ludilo. Ali dok je prelazio pogledom preko ovog prizora, nije mogao da nagna sebe da se raduje što su uništeni. Možda su bili nevini, možda nisu. Nikada to neće saznati. Ali zato je znao da je tokom protekle nedelje govorio o prelasku na drugu stranu onoga što je nekada smatrao granicom njegove vrste. Više nije mogao sebi da dopusti da prezire bilo kakav oblik, ma koliko on bio malo verovatan, iz straha da se vremenom može pokazati da je njegov. Sve je bilo moguće. Možda će poput fetusa koji podseća na reptila i pticu pre nego što stigne do ljudskosti, i on ponovo posetiti ta stanja kada krene dalje. U tom slučaju, ovde u tami imao je braću i sestre.
     A onda je pogledao iza njih, prema središtu prostorije. Iako su niti izgubile svoju svetlost, preostalo je nekoliko poderotina maglovitih velova koje su visile iz njih. Ali one nisu mogle da sakriju odsustvo u jezgru. Otvor koji je vodio na obalu Suštine je nestao.
     Saplićući se u prolazu preko leševa, Hari ode do tog mesta, celim putem se nadajući da ga oči varaju. Bila je to zaludna nada. Prorok je zatvorio vrata za sobom kada je zakoračio na to drugo mesto, i nije ostavio ništa što bi ga označavalo.
     "Glupo", reče Hari sam sebi.
     Bio je tako blizu. Stajao je na pragu tog čuda, gde su tajne postojanja mogle biti rešene, i umesto da je iskoristio priliku dok ju je imao, dozvolio je da mu odvuku pažnju. Okrenuo je leđa i izgubio priliku.
     Da li je to bila sudbina o kojoj je Norma govorila? Da bude ostavljen među mrtvima, dok voz čuda odlazi bez njega?
     Noge - koje su ostale bez adrenalina koji ga je do sada gonio napred - bile su na ivici da otkažu. Bilo je vreme da pođe, odmah; vreme da tokom nekoliko sati sna zaboravi na svoju osujećenost i tugu. Možda kasnije, kada uspe bolje da sredi misli, možda će onda biti u stanju da iz svega ovoga izvuče nekakav smisao.
     Krenuo je nazad kroz ovu klanicu, pa uz stepenice. Kada je stigao do vrha stepeništa, međutim, nešto je iskočilo iz senke da mu prepreči put. Pokazalo se da prorok nije dovršio masakr. Evo jedne koja je preživela, mada je čak i pri bednoj svetlosti u prolazu bilo jasno da nije daleko od smrti. Imala je ranu od polovine grudi do kuka koja je celom dužinom bila ulepljena usirenom krvlju. Lice joj je bilo ravno poput pegle, oči su joj sijale zlatno na licu bez nosa i usana.
     "Poznajem te", reče ona, tiho i piskutavo. "Bio si na svetkovini."
     "Da, jesam."
     "Zašto si se vratio?"
     "Hteo sam da prođem kroz vrata."
     "Svi smo mi to želeli", reče ona, nagnuvši se u Harijevom pravcu. Oči su joj sablasno sijale i treperile, kao da mu očitavaju kičmenu moždinu. "Nisi jedan od nas", primeti ona.
     Hari nije video razloga da laže. "Ne, nisam."
     "Došao si sa njim", reče ona iznenada. "Oh, tako mi 'šua..." Zanela se što je mogla dalje od Harija, podigavši ruke kako bi zaštitila lice.
     "Sve je u redu", reče Hari. "Nisam bio s njim. Kunem se."
     Popeo se ono nekoliko poslednjih stepenika i krenuo prema njoj. Suviše slabo da bi mu uteklo, stvorenje je skliznulo niz zid, dok su joj slomljeno telo potresali jecaji. "Ubij me", reče ona. "Baš me briga. Ničeg više nema."
     Hari čučnu ispred nje. "Saslušaj me, hoćeš li? Nisam došao sa tim... ko god da je to bio..."
     "Kison", reče ona.
     "Šta?"
     Zagledala se u njega kroz svoje paučinaste prste. "Poznaješ ga."
     "Kison koga ja znam je mrtav", reče on. "Ili sam bar mislio da jeste."
     "Ubio je našeg Blagoslovprokletog i dolazio na naše svetkovine u njegovom telu. A zašto?"
     Hari je bar na to pitanje znao odgovor. "Da bi stigao u Suštinu."
     Stvorenje odmahnu glavom. "Nije otišao", reče ona. "Samo je zapečatio vrata."
     "Jesi li sigurna?"
     "Videla sam svojim očima. Tako i znam da je to bio Kison."
     "Objasni."
     "U poslednjem trenutku pre nego što su se zatvorila, kroz sve je prošla neka svetlost - kroz ciglu, pukotinu, mrtve - i meni se učinilo da vidim njihovu pravu prirodu, tek na tren. A onda sam podigla pogled prema njemu - čoveku koga smo smatrali svojim Blagoslovprokletim - i ugledala sam jednog drugog čoveka skrivenog u njegovom telu.
     "Otkud si znala da je to bio Kison?"
     "Jednom je pokušao da nam se pridruži. Rekao je da je izgnanik, poput nas, i da želi da se vrati kući sa nama, da se vrati u Suštinu." Kada je izgovorila tu reč, stresla se i stala još jače da roni suze. "Znaš li šta je čudno?" upitala je, oporo se osmehnuvši. "Nikada nisam bila tamo. Većina nas nikada nije bila tamo. Mi smo deca izgnanika, ili deca njihove dece. Živeli smo i umrli za nešto za šta smo znali samo iz priča."
     "Znaš li kuda je otišao?"
     "Kison?"
     Hari klimnu.
     "Da, znam. Krenula sam za njim do njegovog skrovišta."
     "Htela si da ga ubiješ?"
     "Svakako. Ali kada sam stigla tamo, nisam više imala snage. Znala sam da će me dokrajčiti ako se ovakva suočim s njim. Vratila sam se ovamo da se pripremim."
     "Reci mi gde je. Dozvoli da ja obavim to umesto tebe."
     "Ne znaš ti šta on sve može."
     "Čuo sam", odvrati Hari. "Veruj mi. Čuo sam."
     "I misliš da ga možeš ubiti?"
     "Ne znam", reče Hari, zamislivši portret koji je Ted napravio. Žućkasta nebesa, teturava ulica, i crna zmija pod njegovom zašiljenom petom. Ta zmija bio je Kison, pod drugim imenom. "Sredio sam neke demone u svoje vreme."
     "On nije demon", reče stvorenje. "On je čovek."
     "Da li je to dobra ili loša vest?"
     Stvorenje ga smrknuto pogleda. "Dobro znaš dogovor na to pitanje", odvrati ona.

     Loša, razume se.
     Demoni su bili jednostavni. Verovali su u molitve i moć svete vodice. Tako su pobegli i od jedne i od druge. Ali ljudi - u šta su ljudi verovali?

     4.
     Adresa koju mu je stvorenje dalo nalazila se u Moningsajd Hajtsu, oko Sto desete i Osme avenije: neugledna kuća kojoj je bilo potrebno malo kozmetike. Na donjim prozorima nije bilo draperija. Hari zaviri unutra. Soba je bila prazna: bez slika na zidovima, bez tepiha na podovima, bez nameštaja, bez ičeg. Još pre nego što je stigao do ulaznih vrata i zatekao ih jedan inč odškrinuta, te zakoračio kroz njih u sivu unutrašnjost, znao je da je zakasnio. Kuća je bila prazna, ili gotovo prazna.
     Ostalo je nekoliko znakova Kisonovog boravka. Na vrhu stepeništa u bari vlastite degenerisane materije, nalazio se jedan liks skromne veličine. Podigao je glavu kada se Hari približio, ali pošto je njegov tvorac bio otišao, on je izgubio i ono malo pameti koju je imao; prevrnuo se i skliznuo niz stepenice, ostavljajući za sobom na svakom stepeniku gomilice izmeta. Hari je sledio smrdljivi trag koji je vodio do sobe što ju je Kison donedavno nastanjivao. Podsećala je na skrovište kakvog propalice. Umesto tepiha po podu su bile rasprostrte novine; prljavi dušek ispod mračnog prozora; gomila odbačenih konzervi i tanjira sa istrulelom hranom duž hrpe boca od pića. Sve u svemu, gnusna jazbina.
     Postojao je samo jedan dokaz koji je ukazivao na to da ambiciju čoveka koji je ovde srao i znojio se. Na zidu iza vrata visila je karta kontinentalnog dela Sjedinjenih Država, na koju je Kison uneo svu silu znakova i pribeleški. Hari smaknu kartu sa zida i odnese je do prozora da je prouči. Rukopis mu je bio nečitljiv, i veći deo reči nepoznat Harijevom oku; ličile su na mešavinu latinskog i ruskog, ali bilo je očigledno da je više od desetak mesta širom zemlje imalo za Kisona nekakav značaj. Njujork Siti i njegova okolina privukli su najveću koncentraciju marginalija, zajedno sa jednom oblasti u jugozapadnom uglu Severne Dakote i još jednom u Arizoni, koje su ga takođe prilično zanimale. Hari je savio kartu i strpao je u džep. Zatim je na brzinu i delotvorno pretražio ostatak sobe u nadi da će otkriti još kakav trag o tome šta je Kisonov naum i kakva mu je metodologija. Međutim, nije pronašao ništa zanimljivo, osim špila bizarnih karata, očigledno ručne izrade, koje su bile mnogo korišćene. Pregledao je špil. Bilo je možda dvadesetak karata, i svaka je bila označena nekim jednostavnim crtežom: krug, riba, šaka, prozor, oko. I njih je strpao u džep, tek da nešto uzme, i pošto je to obavio, prošao pored raspadnutog liksa i izišao napolje na topao, bled vazduh.

     Tek kasnije, kada je raširio karte po podu kancelarije, shvatio je šta špil predstavlja. Tesla Bombek bila je prva koja mu je opisala te simbole, dok je pričala o medaljonu čiju je tajnu odgonetnula u pećinama ispod Palomo Grova. Rekla je da se u središtu nalazila neka ljudska prilika: oblik koji je Kison, tvorac karata, razdelio u dva dela istog torzoa, tako da je svaki imao ispruženu ruku i dve noge. Ostale slike bile su nepromenjene preuzete sa crteža medaljona. Ako se Hari dobro sećao Teslinog prikaza, iznad glave prilike izdizala su se četiri simbola koji su očigledno predstavljali uspinjanje čovečanstva ka jedinstvu. Ispod njega, još četiri, koji su predstavljali njegov povratak jednostavnosti jedne jedine ćelije. Na levoj šaci, iz koje je izbijala energija, ili krv, bili su simboli koji su vodili do oblacima pomračenog kruga: Kozm. Na desnoj, iz koje je šikljalo kao i iz leve, stajali su simboli koji su vodili do praznog kruga: tajna - ili možda sveto odsustvo - Metakozma.
     Hari je poređao znake onako kako ih je Tesla opisala, mozgajući dok je to radio od kakve su oni koristi bili Kisonu. Da li je on to igrao nekakvu igru? Metafizički pasijans, da bi se zabavio dok je kovao planove? Ili je to možda bilo nešto mnogo manje isprazno? Način da se predvidi (ili čak utiče) na proces koji je špil prikazivao?
     Upravo se spremao da razmotri to pitanja, kada je zazvonio telefon. Bila je to Norma.
     "Uključi vesti", reče ona. Poslušao ju je. Pojaviše se slike zgrade u plamenu, kao i komentar reportera koji se javljao sa lica mesta. U podrumu zgrade otkriveno je nekoliko leševa, rekao je on. Mada broj žrtava još nije potvrđen, on je lično video da su iz zgrade izneli dvadeset jednu. Nije bilo preživelih, niti mnogo nade da će ih naći.
     "Da li je to odande odakle mislim da jeste?" upita Norma.
     "To je to mesto", reče Hari. "Da li su bilo šta rekli o stanju u kome su pronađena tela?"
     "Samo da je većina izgorela toliko da su neprepoznatljiva. Bili su to izgnanici, pretpostavljam."
     "Da."
     "Što se primećivalo?"
     "I te kako."
     "To će izazvati neka pitanja", suvo primeti Norma.
     "Staviće ih u dosje i pretvarati se da se to nikada nije dogodilo", reče Hari. Već je mnogo puta imao prilike da vidi kako to ide. Racionalni ljudi nose se sa iracionalnim tako što se prave slepi.
     "Postoji još nešto, Norma. Ili bolje rečeno neko."
     "Ko?"
     "Kison."
     "Nemoguće."
     "Kunem ti se."
     "Video si ga? Telesno?"
     "U stvari, video sam ga u tuđem telu", odvrati Hari, "ali prilično sam ubeđen da je to bio on."
     "On je predvodio Red?"
     "Ne. On je bio taj koji ih je pogubio", reče Hari. "Imali su vrata koja su vodila u Suštinu. Jedan od njih ih je nazvao neirika."
     "To znači prolaz", reče Norma. "Prolaz do svete mudrosti."
     "E, pa, on ga je zatvorio", reče Hari.
     Zavladala je tišina dok je Norma ovo pokušavala da poveže. "Dozvoli mi da ponovim", reče ona. "Oni su otvorili neiriku; on ih je pobio i prošao kroz nju..."
     "Ne."
     "Mislila sam da si kazao..."
     "Rekao sam da ju je zatvorio. Nije otišao. Još je ovde u Njujorku."
     "Pronašao si ga?"
     "Nisam. Ali hoću."









III
     1.
     Hari se vratio do Moninsajd Hajtsa kasnije toga dana i motrio na zgradu sedamdeset dva sata, u nadi da će uhvatiti Kisona. Nije imao neki određeni plan kako će s njim izići na kraj ako ga dočeka, ali tešio se činjenicom da se domogao mape i karata. Podozrevao je da su obe te stvari imale za Kisona određenu vrednost. Dovoljnu da ga spreče da ubije Harija, jer u protivnom nikada neće biti u stanju da pronađe gde su skrivene. Bar je on na to računao.
     Ali pokazalo se da su i čekanje i ono na šta je računao bili uzaludni. Posle tri dana skoro stalnog nadgledanja, a da ni na trenutak nije video Kisona, Hari se vratio u kuću. Od liksa u dnu stepeništa bila je ostala tek skorena mrlja na daskama. Što se tiče Kisonove spavaće sobe, bila je sva ispreturana, što je verovatno učinio nekadašnji stanar, tražeći karte. Hari je pretpostavio da se on više neće ovamo vraćati. Obavio je posao. Otputovao je negde.

     Narednog dana Hari je otišao za Severnu Dakotu i započeo poteru koja će mu oduzeti narednih sedam nedelja života. Jedina osoba koju je obavestio bila je Norma, kojoj nije hteo da otkrije pojedinosti, iako mu je postavila bezbroj pitanja, iz straha da Kison nema svoje agente među mrtvima koji slušaju. Jedina druga osoba koju umalo nije pozvao bio je Grilo, ali je ipak odustao. Nikada nije bio siguran u Grilove beleške, niti u njegovu vernost. Ako bi mu Hari poverio bilo šta od onoga što je znao u nadi da će ući u trag Kisonu pomoću Spruda, rizikovao bi da se obaveštenje vrati kroz sistem do neprijatelja. Biće bolje da tiho nestane, i da misle da je onesposobljen ili mrtav.
     Hari je proveo jedanaest dana u Severnoj Dakoti, prvo u Džejmstaunu, zatim u Napolionu i Višeku, gde je sasvim slučajno nabasao na trag koji ga je odveo na zapad, u Bedlends. Tamo je, tokom nesnosno toplog vremena na kraju jula, gotovo sustigao Kisona; ovaj je bio ispred njega možda dan ili dva, a za sobom je ostavio još jedan masakr. Ovog puta, nije bilo vatre koja bi prikrila bizarnu prirodu leševa, i ubrzo su svi izveštaji o nesreći bili blokirani. Ali Hari je sakupio dovoljno obaveštenja, tako da je mogao biti siguran da je Kison i ovde učinio isto što i u Njujorku: pronašao i uništio skupinu izgnanika iz Suštine. Da li su i oni upravo otvarali vrata za povratak u Metakozm, to nije mogao da otkrije, ali je pretpostavio da jesu. Zašto bi se inače Kison pomučio da ih pobije?
     Ta pretpostavka povlačila je za sobom pitanje koje ga je svrbelo u dnu lobanje od kada je napustio Njujork. Zašto su ti ljudi posle tako dugog izgnanstva u Kozmu sada dobijali pristup u Suštinu? Da nisu otkrili neku ranije nepoznatu čaroliju koja je otvarala vrata tamo gde su se samo nalazili čvrsti zidovi? Ili su ti zidovi iz nekog razloga postajali tanji, a razvođe između ovog sveta i Metakozma postajalo krhkije?
     Toplota nije išla u prilog njegovoj stabilnosti. Dok se muvao po Višeku, u nadi da će otkriti kuda se Kison uputio, njegovi strahovi postali su još jači na žestokoj pripeci i iz njih su se izrodile halucinacije. Dva puta je u dva dana pomislio da vidi Kisona kako hoda napolju, i kretao u poteru za njim, zavijajući za uglove, da bi na kraju otkrio samo prazne ulice. A u sumrak, dok je posmatrao kako čvrsti svet podleže sumnji, činilo mu se da vidi kako se senke pomeraju, kao da je tama bila najslabije mesto u zidu Kozma i da u njoj počinju da se pojavljuju pukotine.
     Tražio je utehu u ljudima oko sebe, čvrstim, jednostavnim muškarcima i ženama koji su izabrali ovaj sumorni ugao na planeti da ga zovu domom. Nema sumnje da je u njima bilo izvesne rezerve teško stečene istine koja će mu pomoći da se odbrani od delirijuma. Nije mogao otvoreno da traži dokaz za to, to se podrazumevalo (ioanko su na njegovo prisustvo dosta sumnjičavo gledali), ali je zato slušao njihove razgovore, nadajući se da će u njima pronaći neku jednostavnu mudrost koju će moći da iskoristi protiv ludila koje je osećao da ga obuzima. Ali u svom proučavanju nije pronašao utehu. I oni su bili isto onako tužni, okrutni i izgubljeni kao i svi drugi ljudi koje je sreo. Tokom dana obavljali su svoje dosadne poslove mrzovoljnih lica i sa potisnutim osećanjima. Noću, muškarci su se opijali (i ponekad bi postajali nasilni), dok su žene ostajale kod kuće, gledajući iste razgovore i policijske serije na televiziji, koji su otupljivali um s jedne na drugu obalu.
     Bilo mu je drago kada je, konačno, krenuo za Minesotu, gde je pročitao o kultnom ubistvu blizu Dulitla i ponadao se da će otkriti kako je to Kisonovih ruku delo. Razočarao se. Dan po njegovom prispeću, neki kultisti - dva brata i njihova zajednička ljubavnica, svo troje u teškom psihičkom rastrojstvu - bili su uhapšeni i priznali su da su oni počinili krvoproliće.
     Dok se trag iz sata u sat sve više hladio, razmišljao je o tome da otputuje do Nebraske i da se poveže sa Grilom u Omahi. To baš nije bilo nešto što bi najviše voleo da uradi - čovekov prezir još ga je boleo - ali je sve više podozrevao da mu ništa drugo ne preostaje. Odložio je za još jedan dan da pozove Grila. A onda je, konačno, otupevši svoju iznerviranost sa pola boce skoča, okrenuo broj i otkrio da Grilo nije kod kuće. Odbio je da ostavi poruku, plašeći se kao i uvek da bi pogrešne uši mogle da je čuju. Umesto toga, dokrajčio je bocu i otišao u krevet pijaniji nego što je bio godinama.
     I sanjao je; sanjao je da se vratio u ulicu Vikof, gore u prljavu sobu sa demonom koji je pogubio oca Hesa i imao telo nalik na ugarke na olujnom vetru, koji se gase i pale u mračnom vazduhu.
     Nazvao se mnogim imenima tokom dugih časova njihovog sučeljavanja: Hamermit, Piter Nomad, Lenja Suzana. Ali pred kraj, da li zbog umora ili iz dosade, odustao je od svih svojih ličnosti osim od jedne.
     "Ja sam D'Amur", rekao je i nastavio to u beskonačnost da ponavlja. "Ja sam ti, a ti si ljubav, i to je ono što pokreće svet."
     Mora da je tu glupost ponovio dve stotine, tri stotine puta, stalno iznalazeći neki novi način da je izgovori - kao mudrost sa propovedaonice, kao poziv na seksualno opštenje, kao veselu pesmicu - sve dok nije urezao te reči u Harijev um takvom jačinom da je znao da će zauvek kružiti njegovom lobanjom.
     Probudio se čudno smiren posle tog sna. Kao da je njegova podsvest uspostavila vezu koju njegov svesni um nije mogao da izvede, usmeravajući ga na to užasno vreme kao na izvor mudrosti.
     U glavi mu je bubnjalo i on se dade u potragu za nekom kafeterijom koja je bila otvorena dvadeset četiri sata; pronašao je jednu na autoputu i presedeo u njoj sve do zore, pokušavajući da razreši zagonetku tih reči. To, razume se, nije radio prvi put. Mnogo slađa sećanja umrla su u njegovom korteksu, otišla zauvek u kakav god zaborav se sreća predaje, ali te demonske reči nijednog trenutka nisu napustile njegovu lobanju.
     Ja sam ti, izjavio je. U redu, to je bilo dovoljno jasno. Koji to pakleni zavodnik nije pokušao da pomete svoju žrtvu nagovestivši joj da je sve ovo bila igra ogledalima?
     A ti si ljubav, promrmljao je. Ni to kao da nije iziskivalo neku veliku pamet. Konačno, prezivao se D'Amur.
     I to je ono što pokreće svet, zadahtao je. Kliše, razume se, koji je postao besmislen usled ponavljanja. Nije nudio ništa što bi ličilo na unutrašnji uvid.
     Pa ipak, sadržalo je izvesno značenje; bio je ubeđen u to. Reči su bile zamišljene kao zamka, pothranjene trunkom značenja. On samo jednostavno nikada nije shvatio u čemu je bilo to značenje. Niti mu je mozganje, dok je ispijao pet-šest šolja kafe i - uz svitanje - jeo kanadsku slaninu sa kajganom od tri jajeta, donelo odgovor. Moraće jednostavno da krene dalje, verujući da će ga sudbina dovesti do Kisona.
     Okrepljen, vratio se u svoj motel i ponovo pogledao kartu koju je uzeo iz rupe u Moningsajt Hajtsu.
     Bilo je još nekoliko mesta koja je njegov plen smatrao da su vredna obeležavanja, mada njemu nijedno nije bilo značajno kao što su to bila Njujork ili Džejmstaun. Jedno se nalazilo na Floridi, jedno u Oregonu, dva u Arizoni; plus još nekih šest ili sedam. Odakle da počne?
     Odlučio se za Arizonu, a jedini razlog za to bio je taj što je žena koju je nekada voleo bila rođena i odrasla u Feniksu.

     2.
     Na put je utrošio pet dana, i na kraju je stigao u Mamot, u Arizoni, i na ulični ugao na kome ga je žena sa glasom poput vode koja žubori preko kamenja pozvala po imenu. Bila je sićušna; imala je kožu nalik na smeđu hartiju koja je bila upotrebljena i presavijena desetak puta, a oči tako duboko usađene da ni u jednom trenutku nije bio siguran da li uopšte gledaju u njega.
     "Ja sam Marija Lurdes Nazareno", rekla mu je. "Čekam te već šesnaest dana."
     "Nisam znao da me očekuju", odvrati Hari.
     "Uvek", reče žena. "Uzgred budi rečeno, kako je Tesla?"
     "Poznaješ Teslu?"
     "Srela sam je na ovom istom uglu pre tri godine."
     "Popularno neko mesto", primeti Hari, "ima li nečeg naročitog u vezi s njim?"
     "Ima", odvrati žena, kratko se nasmejavši. "Ja. Kako je ona?"
     "Luda kao i uvek, poslednji put kada smo razgovarali", reče Hari.
     "A ti? Jesi li i ti lud?"
     "Vrlo verovatno."
     Odgovor se, izgleda, dopao ženi. Podigla je glavu, i Hari je prvi put ugledao njene oči. Zenice su joj bile poprskane zlatom.
     "Dala sam Tesli pištolj", nastavila je žena. "Da li ga još ima?" Hari nije odgovorio. "D'Amur?"
     "Da li si ti ono što mislim da jesi?" promrmlja Hari.
     "Kako to misliš?"
     "Znaš ti to prokleto dobro."
     Ponovo osmeh. "Oči su me odale, je li tako? Tesla nije primetila. Ali mislim da je toga dana bila u oblacima."
     "Ima li vas mnogo?"
     "Vrlo malo", odvrati Marija, "i veći deo u svima nama pripada Sapas Humani. Ali postoji jedan sićušni deo" - razmakla je palac i kažiprst četvrtinu inča da bi pokazala koliko mali - "sićušni deo mene koji Suština priziva. Zahvaljujući njemu ja sam mudra."
     "U kom smislu?"
     "Dozvoljava mi da vidim da ti i Tesla dolazite."
     "Je li to sve što vidiš?"
     "Zašto? Imaš nešto na umu?"
     "Imam."
     "Šta?"
     "Kisona."
     Žena je bila vidno uzdrmana. "Znači, on je tvoj posao."
     "Je li ovde."
     "Nije."
     "Je li bio ovde?"
     "Ne. Zašto? Da li ga očekuješ?"
     "Bojim se da je tako."
     Žena je delovala uznemireno. "Mislili smo da smo ovde bezbedni", reče ona. "Nismo pokušali da otvorimo neiriku. Ne posedujemo toliku moć. Zato smo smatrali da nas neće primetiti."
     "Bojim se da zna da ste ovde."
     "Moram da idem. Moram sve da upozorim." Uhvatila je Harija za ruku, lepljivim dlanovima. "Hvala ti za ovo. Već ću naći načina da ti se odužim."
     "Nema potrebe."
     "Oh, ali ima", reče ona, i pre nego što je Hari došao u priliku ponovo to da porekne, već je bila otišla, prešla je preko ulice i nestala s vidika.

     Prenoćio je u Mamotu iako je bio prilično siguran da je Nazereno govorila istinu i da Kison nije bio u blizini. Iscrpljen posle toliko nedelja provedenih na putu, rano je otišao u krevet, ali ga je već nešto posle jedan probudilo kucanje na vratima.
     "Ko je?" promumla on dok je tražio gde se pali svetlo.
     U znak odgovora nije dobio ime već adresu. "Jedan-dva-jedan, ulica Spiro", reče tih, piskavi glas.
     "Marija?" upita on, dohvativši revolver i uputivši se ka vratima. Ali kada ih je otvorio, nepoznati je već bio nestao iz hodnika.
     Obukao se i sišao u predvorje, raspitao se kod noćnog recepcionara gde je ulica Spiro i izišao. Ulica koju je tražio nalazila se na samom kraju grada, a mnoge kuće u njoj bile su u poodmaklom stanju raspadanja, tako da se zaprepastio što u njima uopšte primećuje znake da neko stanuje: zarđala vozila na prilaznim putevima, kese sa đubretom nagomilane na utabanoj zemlji gde su nekada bili travnjaci. Broj 121 bila je u boljem stanju nego neke druge, ali je ipak predstavljala tužan prizor. Tešeći se težinom pištolja, Hari priđe ulaznim vratima. Bila su nekoliko inča odškrinuta.
     "Marija?" izusti on. Tišina je bila tako duboka da uopšte nije morao da podigne glas.
     Nije bilo odgovora. Pozvavši je ponovo, gurnuo je vrata i ona se širom otvoriše. Na izlizanoj ponjavi nalazila se debela bela sveća postavljena na plitki tanjir okružena kapljicama. Ispred nje je, oborenog pogleda, klečala Marija.
     "To sam ja", obrati joj se on. "Hari. Šta želiš?"
     "Sada više ništa", reče neki glas iza njega. Posegnuo je za pištoljem, ali pre nego što je spustio šaku na njega neka hladna šaka uhvatila ga je pozadi za lobanju. "Ne", jednostavno reče glas.
     On pokaza da u šakama nema oružja.
     "Primio sam poruku..." poče Hari.
     A onda neki drugi glas; bio je to donosilac poruke. "Želela je da te vidi", reče on.
     "U redu. Tu sam."
     "Samo što si prokleto zakasnio", reče prvi čovek. "Već ju je pronašao."
     Hariju se prevrnuo stomak. Zabuljio se u Mariju. Nije bilo znaka života.
     "Oh, Isuse."
     "Kako samo lako bogohuliš", primeti donosilac poruke. "Marija je rekla da si sveti čovek, ali ja tako ne mislim."
     Šaka steže Harijevu glavu i u jednom mučnom trenutku mu se učinilo kao da je čuo kako mu lobanja puca. A onda njegov mučitelj veoma nežno reče: "Ja sam ti, a ti si ljubav..."
     "Prestani s tim", zareža Hari.
     "Samo ti čitam misli, D'Amure", odvrati čovek. "Pokušavam da saznam da li si neprijatelj ili prijatelj."
     "Nisam ni jedno ni drugo."
     "Ti donosiš smrt, znaš li to? Prvo Njujork..."
     "Tražim Kisona."
     "Znamo", usledio je odgovor. "Ona nam je rekla. Zato je otposlala svoj duh, da ga nađe. Znači, ti bi mogao da budeš junak koji će ga srediti. O tome sanjaš, zar ne?"
     "Ponekad..."
     "Bedno."
     "Posle svega što je uradio vašem narodu mislio sam da ćete biti srećni da mi pomognete."
     "Marija je umrla da bi ti pomogla", usledio je odgovor. "Njena smrt je naš doprinos stvari. Bila je naša majka, D'Amure."
     "Oh... žao mi je. Verujte mi, nisam ovo želeo."
     "Ona je bolje od tebe znala šta želiš", odvrati donosilac poruke. "I tako je izišla i našla ga za tebe. Krenuo je za njom i isisao joj dušu, ali ga je našla."
     "Da li je imala vremena da vam kaže gde je?"
     "Jeste."
     "Hoćete li vi to reći meni?"
     "Kako si nestrpljiv", reče onaj koji mu je držao lobanju, nagnuvši se blizu Harijevog uha.
     "Ubio vam je majku, pobogu", reče Hari. "Zar ne želite da umre?"
     "Ono što mi želimo potpuno je nevažno", odvrati drugi sin, "Naučili smo to odavno."
     "Onda mi dozvolite da ja želim umesto vas", reče Hari. "Dozvolite mi da pronađem neki način da ubijem tog kučkinog sina."
     "Kakvo ubilačko srce", prošaputa mu čovek u uho. "Gde je sada tvoja metafizika?"
     "Kakva metafizika?"
     "Ja sam ti, a ti si ljubav..."
     "To nisam ja", reče Hari.
     "Ko je onda?"
     "Kada bih to znao..."
     "Kada bi to znao?"
     "Možda ne bih bio ovde, spreman da umesto vas obavim prljavi posao."
     Nastupila je poduža tišina. A onda donosilac poruke reče: "Šta god da se dogodi posle ovoga..."
     "Da?"
     "Bilo da ti ubiješ njega ili on ubije tebe..."
     "Dopusti mi da pogađam. Ne vraćaj se."
     "Tako je."
     "Pristajem."
     Ponovo tišina. Sveća ispred Marije zatreperi.
     "Kison je u Oregonu", reče donosilac poruke. "U gradu po imenu Evervil."
     "Sigurni ste?" nije bilo odgovora. "Pretpostavljam da jeste." Šaka se nije sklonila sa Harijevog temena, iako nijedan od sinova više ništa nije rekao. "Imate li još kakva posla?" upita Hari.
     Ponovo tišina.
     "Ako smo završili, voleo bih da pođem; moram rano ujutro da krenem."
     I dalje, tišina. Konačno je podigao šaku i opipao pažljivo teme. Šake više nije bilo, ostavila je za sobom samo osećaj veze. Okrenuo se. Oba Marijina potomka su nestala.
     Ugasio je sveću ispred mrtve žene i nemo se oprostio. Zatim se vratio u hotel i smislio kako će stići do Evervila.









Peti deo: PARADA









I
     1.
     Ovo nije bilo prvi put u mračnim godinama posle Petlje da je Tesla sanjala buve. Pravi pravcati cunami sazdan od buva, koji se uzdizao iznad Harmonovih Visova, sa ostacima Amerike na uskomešanom prevoju, i tamo podrhtavao, spreman da se obruši svakog trena. U njegovoj pretećoj senci, Evervil je postao grad-laguna. Glavna ulica predstavljala je postojanu reku buva, po kojoj su voženi improvizovani splavovi od kuće do kuće, spasavajući ljude od udarnog talasa.
     Nekolicina ju je, izgleda, poznavala, mada ona nije prepoznala nikoga od njih.
     "Ti! Ti!" govorili su, pokazujući prstima u njenom pravcu dok je vukla svoj škripavi, mali čamac niz ulicu: "Ti si ovo učinila! Ti sa majmunom!" (Na ramenu joj je čučao majmun u džemperu i sa crvenim filcanim šeširom.) "Priznaj! Ti si ovo učinila!"
     Govorila je da je nevina. Da, znala je da talas dolazi. I, da, možda je gubila vreme na lutanja kada je trebalo da upozori svet. Ali nije ona za to kriva. Ona je žrtva okolnosti, kao i svi ostali. To nije...
     "Tesla? Probudi se! Tesla? Poslušaj me. Probudi se, molim te!"
     Jedva otvorivši slepljene oči, ugledala je Fib koja je zurila odozgo u nju, razvukavši usta od uha do uha.
     "Znam gde je. I znam kako je tamo dospeo." Tesla sede u krevetu, otresajući poslednje buve iz glave.
     "Džo?"
     "Razume se, Džo." Fib sede na ivicu sofe. Drhtala je. "Bila sam s njim noćas, Tesla."
     "O čemu to govoriš?"
     "U početku sam mislila da je san, ali nije bio. Znam da nije. I sada je jasan u mojoj glavi kao i onda kada sam bila tamo."
     "Gde?"
     "Sa Džoom."
     "Da, ali gde, Fib?"
     "Oh. U Suštini."

     Tesla je u početku bila spremna da odbaci celu stvar kao pustu čežnju, ali što joj je Fib više pričala, postajala je sve uverenija da u tome ima istine.
     Raul se slagao. Zar ti nisam rekao? - promrmlja on Tesli na uho kada je Fib stigla do dela o vratima na Harmonovim visovima. Nisam li ti rekao da ima nečeg u pogledu te planine?
     Ako tamo gore postoje vrata... pomisli ona.
     To objašnjava zašto je ovaj prokleti grad pošandrcao.
     "Moram da odem tamo gore", govorila je Fib. "Da prođem kroz ta vrata, kako bih mogla da potražim Džoa." Zgrabila je Tesline šake. "Pomoći ćeš mi, zar ne? Kaži da hoćeš."
     "Da, ali..."
     "Znala sam. Onog trenutka kada sam se probudila rekla sam sebi - zbog ovoga je Tesla ušla u moj život, da mi pomogne da pronađem Džoa."
     "Gde se nalazio kada si ga ostavila?"
     Fib se snuždila. "Bio je u moru."
     "Šta je bilo s njegovim brodom?"
     "Nastavio je dalje bez njega. Čini mi se... čini mi se da su pomislili da je mrtav. Ali on nije mrtav. Znam da nije. Da je mrtav, ne bih osećala ono što sada osećam. Srce bi mi bilo prazno, znaš?"
     Tesla je posmatrala ženino oduševljenje, slušala o njenoj veri i osetila zavist što nju nikada u životu nije obuzela takva ljubav. Možda je to bila uzaludna stvar, poći u potragu za čovekom koji se izgubio, jer je bio bačen sa broda u more-san kada se činilo da se bliži smak sveta, ali ona je oduvek volela uzaludne stvari. A ako provede poslednjih nekoliko sati života pokušavajući da ponovo sjedini ove ljubavnike, zar je to bila bezvredna ambicija?
     "Da li ti je Džo kazao gde se na planini nalaze ta vrata?"
     "Samo da su negde blizu vrha. Ali naći ćemo ih već. Znam da ćemo ih naći."

     2.
     Manje od pola sata kasnije Tesla i Fib iziđoše na sunce. Evervil se već bio zahuktao. Glavna ulica bila je prepuna ljudi: onih koji su sklapali otkrivene tribine, onih koji su kačili zastave, onih koji su naduvavali balone, onih koji su podizali barikade. A tamo gde se nešto radilo bilo je, razume se, i ljudi koji su gledali i pravili primedbe: onih koji su pili kafu i jeli krofne, onih koji su davali savete i onih koji su pravili nevolje.
     "Nije trebalo da pođemo ovim putem", primeti Fib dok su čekali u koloni od dvanaestak vozila da iz nekog kamiona istovare stolice.
     "Smiri se", reče Tesla. "Pred nama je dugi dan. Suočavajmo se sa stvarima onako kako nailaze."
     "Kada bi oni samo znali ono što mi znamo", reče Fib, posmatrajući ljude na pločniku.
     "Oh, znaju oni", reče Tesla.
     "O Suštini?" s nevericom zapita Fib. "Mislim da nemaju pojma."
     "Možda je duboko zapretano", reče Tesla, proučavajući radosna lica u prolazu. "Ali svako dospe u Suštinu tri puta, sećaš se."
     "Moraću jednom da se prošvercujem", ponosno reče Fib.
     "Ti si imala i pomoć. Svi ostali vide na trenutak koliko im je dato, a onda zaboravljaju. Nastavljaju sa svojim životima, mislići da su oni stvarni."
     "Da li si se mnogo drogirala?" upita Fib.
     "Imala sam svoje trenutke", odvrati Tesla. "Zašto?"
     "Neke od stvari koje si mi ispričala - meni to nema nikakvog smisla." Pogledala je iskosa Teslu. "Kao, na primer, ovo što si upravo kazala, kako ljudi misle da su stvarni. Oni to jesu. Ja sam stvarna. Ti si stvarna. Džo je stvaran."
     "Otkud znaš?"
     "To je glupo pitanje", reče Fib.
     "Onda mi glupo i odgovori."
     "Mi radimo stvari. Omogućujemo da se nešto dogodi. Nisam ja kao... kao..." Zaćutala je, tragajući za prikladnim poređenjem, a onda je pokazala na jednog od onih koji su pijuckali kafu: sedeo je na ivičnjaku i razgledao traku stripa u jutarnjem Oregonijenu. "Ja se ne nalazim na stranici stripa. Niko mene nije izmislio. Ja sam sama sebe izmislila."
     "Nemoj to zaboraviti kada stignemo u Suštinu."
     "Zašto?"
     "Zato što mislim da su mnoge tamošnje stvari izmišljene."
     "Nastavi."
     "A tamo gde su stvari stvorene, mogu biti i raščinjene. I zato, ako nešto krene za tobom..."
     "Reći ću mu da se nosi", odvrati Fib.
     "Učiš", primeti Tesla.

     Pošto su jednom uspeli da se izvuku iz glavne ulice, saobraćaj se znatno proredio, a više ga uopšte nije bilo kada su stigli do druma koji je krivudao uz bok Harmonovih Visova. Nije ih do njih doveo. Negde na trećini puta uz padinu planine grubo se završavao, bez ikakvog znaka ili prepreke koja bi označila to mesto.
     "Prokletstvo", reče Fib. "Mislila sam da se proteže dalje od ovoga."
     "Možda sve do vrha?"
     "Aha."
     "Izgleda da nas čega lepo pešačenje", primeti Tesla, izišavši iz kola i zagledavši se uz pošumljenu padinu.
     "Jesi li za to?"
     "Ne."
     "Ali ovde smo. Mogle bismo da pokušamo."
     I tako počeše da se penju.

     3.
     Tokom svog dugačkog života, Budenbaum je sreo mnoge pojedince koji su se umorili od ljudske parade. Ljude koji su otišli u smrt slegnuvši ramenima, zadovoljni što više ne moraju da prisustvuju istim starim dramama koje se stalno iznova odigravaju. Nikada nije shvatio takvu reakciju. Mada se opšti oblici ljudskih svojstava nisu menjali, pojedinosti ove ili one ličnosti činile su svaku novu jedinku zadivljujućom po sebi i za sebe. Iz iskustva je znao da nisu postojale dve majke koje su odgajile svoju decu sa podjednakom mešavinom poljubaca i udaraca. Nikada nisu postojala dva para ljubavnika koja su potpuno istom stazom stigla do oltara ili groba.
     Istinu govoreći, žalio je one koji su se odustajali; to su bile duše suviše zaostale u razvoju ili suviše narcisoidne da bi mogle da otkriju u veličanstvenim nevažnim pojedinostima čari onoga što je ljudska drama imala da ponudi. Okretali su leđa predstavi kojoj su čak i ponosna božanstva bila pokrovitelji i kojoj su pljeskala. Čuo ih je vlastitim ušima, mnogo puta.
     Uprkos činjenici da mu je telo sraslo neobično brzo (kroz nedelju dana njegovo izbacivanje kroz prozor predstavljaće samo neprijatno sećanje), ipak je još osećao znatnu nelagodnost. Možda će kasnije, kada avatari stignu i kada bude ubeđen da je sve pod nadzorom, uzeti malo laudanuma. U međuvremenu, grudi su ga đavolski bolele i primetno je hramao, što je na njega privlačilo neželjenu pažnju kada je krenuo u potragu za pristojnim doručkom. Ne bi bilo baš zgodno da ode u onaj restoran, tako da je pronašao malu kafeteriju dva bloka od njegovog hotela i seo pored prozora da nešto prizalogaji i da posmatra.
     Naručio je ne jedan već dva doručka, i slistio je veći deo oba pripremajući se za napore i paniku u poslednjem trenutku. Pogled jedva da je pokatkad spuštao na tanjire dok ih je praznio. Bio je suviše zauzet posmatranjem lica i šaka prolaznika, tražeći neki znak koji bi mu ukazao na njegove poslodavce. Nema sumnje da će se pojaviti u ljudskoj odeći. U nekom trenutku (nikada nije znao kada) spustiće se sa oblaka optočeni svetlošću: točkovi Jezekilje koji stupaju u svet. Dva puta su došli u obliku životinja; pretpostavljao je da ih je zabavljalo da posmatraju dramu iz perspektive divljih zveri ili damskih pasa. Jedino nikada nisu došli u vlastitom obliku, i posle mnogo godina službe odustao je od nade da će im ikada videti prava lica. Možda ih nisu ni imali. Možda su preobilje lica koja su navlačili i njihov apetit za posrednim iskustvom predstavljali dokaz da oni nisu imali ni vlastite živote ni vlastita tela.
     "Je li sve bilo u redu?"
     Osvrnuo se i ugledao kelnericu pored sebe. Do sada nije uopšte obratio pažnju na nju, ali predstavljala je predivan prizor: kosa podignuta u živu narandžastu košnicu, bujne grudi, lice namazano, iscrtano i napuderisano.
     "Danas se nečem radujete, vidim to", primeti Budenbaum.
     "Večeras", reče ona, zatreptavši trepavicama teškim od maskare.
     "Zašto imam utisak da to nije molitveni skup?" uzvrati Budenbaum.
     "Uvek priređujemo žurku za festivalski vikend, ja i moje prijateljice."
     "Za to festivali i služe, je li tako?" primeti Budenbaum. "Svi moraju da puste kosu - ili da je podignu - s vremena na vreme."
     "Dopada vam se?" upita žena, s puno ljubavi se potapšavši po košnici.
     "Mislim da je izuzetna", reče Budenbaum, nimalo ne slagavši.
     "Hvala vam." Žena je sijala. Zavukla je šaku u džep kecelje i izvukla komadić hartije. "Ako poželite da navratite", reče ona, ponudivši mu papirić. Na njemu je bila ispisana adresa i iscrtana jednostavna karta. "Napravile smo ove male pozivnice, samo za izabarane."
     "Polaskan sam", reče Budenbaum. "Zovem se Oven, uzgred budi rečeno."
     "Drago mi je. Ja sam Džun Devenport. Gospođica."
     Dodatak nije mogao učtivo da bude prenebregnut. "Ne mogu da poverujem da niste imali udadbenih ponuda", primeti Budenbaum.
     "Nijedna nije bila vredna prihvatanja", odvrati Džun.
     "Ko zna? Možda je danas vaša srećna noć", reče Oven.
     Preko ženinog lica prođoše duge godine čežnje. "Biće bolje da to bude uskoro", reče ona, veselije nego što je osećala, i ode da posliži kafom one koji su ostali bez nje.
     Da li je postojalo išta lepše, pitao se Oven dok je izlazio iz kafeterije, od prizora čežnje na ljudskom licu? Ni noćno nebo ni dečački guzovi nisu mogli da se uporede sa sjajem Džun Devenport (gospođice), nalickane poput kurve, koja se nadala da će sresti muškarca svojih snova pre no što vreme istekne. Na njenom našminkanom licu pročitao je priču koja je mogla da se priča hiljadu noći. Puteve kojima je išla, puteve koje je prezirala. Dela nepočinjena, dela ožaljena.
     A večeras - i u svakom trenutku između sada i večeras - novi putevi koje je mogla izabrati i nova dela koja je mogla počiniti. Možda upravo sada okreće glavu i ugleda lice koje odmah poželi da zavoli. Ili, isto tako lako, skreće pogled na drugu stranu.
     Dok je išao prema raskršću, gde je - i pored jučerašnjeg susreta - i dalje nameravao da stražari, ugrabio je priliku da pogleda prema Harmonovim Visovima. Primetio je da se na vrhu skuplja oblak magle koji je već počeo da ga skriva od pogleda. Taj ga je prizor naterao da zastane. Nebo je, osim te magle, bilo besprekorno vedro, što ga je nagnalo da pomisli kako ona nije prirodnog porekla.
     Da li je to bio način na koji će njegovi poslodavci doći: sa vrha planine obavijeni oblakom, poput Olimpljana? Ranije ih nije video da to rade, ali uvek je postojao prvi put za sve. Samo se nadao da neće biti suviše barokni u svojoj teatralnosti. Ako stignu u Evervil poput plamenih božanstava, raščistiće ulice.
     Ko će onda otići na žurku Džun Devenport?

     4.
     Magla nije prošla neprimećeno ni u ostalim kvartovima. Doroti Balard pozvala je Tarfa Tompsona, čijem je meteorološkom mišljenju odavno verovala, tražeći da joj potvrdi kako taj oblak neće ispustiti kišu tokom dnevnih svetkovina. Rekao joj je da ne brine. Pojava je bila čudna, nema sumnje, ali bio je ubeđen da se ne sprema nikakva oluja.
     "U stvari", primeti on, "da nisam stručnjak, rekao bih da je to tamo gore morska magla."
     Utešena njegovim primedbama, Doroti je nastavila sa jutarnjim poslovima.
     Prvi od posebnih dnevnih događaja - mala priredba u kojoj će biti prikazano kako su prvi naseljenici stigli u Oregon i koju će u parku izvesti učenici četvrtog razreda gospođe Henderson - počela je deset minuta kasnije nego što je bilo najavljeno, ali je privukla skupinu od možda dve stotine gledalaca, što je bilo veoma pohvalno. A i deca su bila krajnje dražesna, sa svojim kapicama i kartonskim puškama, recitujući kao da im od toga život zavisi. Bila je tu i jedna naročito efektna scena vezana za izvesnog velečasnog Vitnija (Doroti nikada nije čula za njega, ali bila je ubeđena da je Fiona Henderson dobro uradila svoj domaći zadatak i da je priča bila istinita), koji je očigledno sproveo skupinu pionira kroz zimske snegove do sigurnosti doline Vilamet. Kada je videla sina Džeda Gilholija, Metjua, koji je igrao dobrog velečasnog, kako se probija kroz mećavu od komadića hartije da zabode krst u travu i zahvali se za izbavljenje svog stada, Dorotine oči se zamagliše.
     Pošto je predstava bila završena, a skupina gledalaca počela da se razilazi, pronašla je ponosnog Džeda koji je prebacio ruku sinu preko ramena; obojica su razvukla usta od uha do uha.
     "Stvari su prokleto dobro krenule", reče on Doroti i svima unaokolo koji su mogli da ga čuju.
     "Znači, ne brineš zbog one druge stvari?" upita Doroti.
     "Misliš na Flikera?" Džed odmahnu glavom. "Otišao je i neće se vratiti."
     "To je muzika za moje uši", primeti Doroti.
     "A šta misliš o malom Metjuu?" upita Džed.
     "Bio je divan."
     "Učio je svoju ulogu poslednjih nekoliko nedelja."
     "Umalo nisam jutros sve zaboravio", reče Metju. "Zar ne?"
     "Samo si mislio da jesi", reče Džed, "ali ja sam znao da ćeš se setiti."
     "Znao si?"
     "Svakako da jesam." S puno ljubavi je promrsio sinovljevu kosu.
     "Možemo li na sladoled, tata?"
     "Izgleda mi da je stvar neizbežna", reče Džed. "Vidimo se kasnije, Doroti."
     Retko je imala priliku da vidi ovakvog Džeda, i to joj je pričinilo pravo zadovoljstvo.
     "Zbog ovoga i pravimo festival, je li tako?" obrati se ona Fioni dok su posmatrale decu kako odlažu rekvizite i šešire u kartonske kutije, a zatim odlaze sa svojim roditeljima. "Ljudi uživaju."
     "Bilo je zabavno, zar ne?" upita Fiona.
     "Gde si pronašla ono o velečasnom, uzgred budi rečeno?"
     "Malo sam varala", priznade Fiona, spustivši delimično glas. "On, u stvari, nije imao mnogo veze sa Evervilom."
     "Oh."
     "Zapravo, nije imao baš ništa sa Evervilom. Osnovao je crkvu u Silvertonu. Ali to je bila tako dobra priča. I, iskreno rečeno, nisam mogla da nađem ništa o našim osnivačima što bi bilo prigodno za decu."
     "Šta je sa pričom o Nordhofu?"
     "To dolazi mnogo kasnije", reče Fiona, svojim najboljim učiteljskim tonom.
     "Da, svakako."
     "Kada su u pitanju prve godine, bojim se da plivamo u veoma mutnim vodama. Bila sam prilično šokirana kada sam otkrila koliko je Evervil bio razuzdan u početku. Nema sumnje da nije bilo baš ničeg hrišćanskog u nekim stvarima koje su se ovde dogodile."
     "Jesi li sasvim sigurna?" upita Doroti, iskreno iznenađena onim što je čula.
     "Sasvim", reče Fiona.
     Doroti na tom mestu prekinu razgovor, ubeđena da je žena pogrešno obaveštena. Nema sumnje da je Evervil u svoje vreme video i grubo ponašanje (koji grad nije imao svoje pijanice i hedoniste?), ali u njegovom nastanku nije bilo ničeg čega bi trebalo da se stide. Ako i naredne godine bude u planu predstava, reče ona sebi, onda to neće biti neka lažna priča, biće istinita. A ona će reći Fioni Henderson sasvim otvoreno da je njena odgovornost kao učiteljice i kao građanke da ne priča laži, bez obzira na to sa kakvim dobrim namerama to radila. Dok je odlazila iz parka, zastala je na trenutak da osmotri maglu na Harmonovim Visovima. Upravo onako kao što je Tarf obećao, nije pokazivala nikakvu nameru da se proširi. Međutim, bila je gušća nego pre tri četvrt sata. Sam vrh, koji se ranije mogao videti kroz maglu, sada je bio nevidljiv.
     Nema veze, pomisli ona. Ionako tamo gore nije imalo mnogo šta da se vidi. Samo neko golo stenje i mnogo drveća. Pogledala je na sat. Jedanaest i deset. Uskoro će krenuti takmičenje u pravljenju palačinki i halapljivosti u staroj pekarskom restoranu, a parada domaćih životinja postrojavala se na trgu. Ona je trebalo da bude jedan od sudija u takmičenju aranžiranja cveća u podne, ali imala je vremena da prvo svrati i proveri kako se stvari teku u gradskoj većnici, gde bi trebalo da su već počeli da se okupljaju za Veliku paradu, iako ona neće početi još dobra dva sata. Toliko je toga imalo da se vidi. Toliko toga da se uradi. Nasmejani ljudi prelivali su se sa pretrpanih pločnika, zastave i baloni koji pucaju svetlucali su naspram plavog avgustovskog neba. Poželela je da to potraje zauvek: festival koji nikada neće prestati. Zar to ne bi bilo divno?









II
     "Ovo mi se ne dopada", reče Tesla.
     Nije mislila na uspon - iako je bio sve strmiji i strmiji, tako da je ostajala bez daha posle svake druge reči - već na maglu koja je bila tek u pramenovima kada su počele da se penju, a sada je predstavljala debeo, beli pokrov.
     "Ja se ne vraćam", brzo reče Fib.
     "Nisam rekla da bi trebalo", odvrati Tesla. "Samo sam kazala..."
     Da. Šta si kazala? promrmlja Raul.
     "Da ima nečeg čudnog u vezi s njom."
     "To je samo magla", reče Fib.
     "Mislim da nije. I samo da se zna, Raul se slaže sa mnom."
     Fib stade koliko u želji da povrati dah toliko i da nastavi raspravu. "Imamo pištolje", reče ona.
     "To nam nije mnogo pomoglo kod Tutakera", podseti je Tesla.
     "Misliš da se nešto krije tamo unutra?" upita Fib, zagledavši se u crni zid koji je sada bio na nekih tri stotine jardi od njih.
     "Kladim se u svog Harlija da je tako."
     Fib drhtavo uzdahnu. "Možda bi ti trebalo da se vratiš", reče ona."Ne želim da ti se zbog mene bilo šta desi."
     "Ne budi smešna", reče Tesla.
     "Dobro", reče Fib. "Ako se tamo unutra razdvojimo..."
     "Što je vrlo verovatno..."
     "Nećemo tražiti jedna drugu?"
     "Jednostavno ćemo nastaviti."
     "Tako je."
     "Sve do Suštine."
     "Sve do Džoa."

     Gospode, baš je bilo lepljivo hladno u magli. Već posle šezdeset sekundi od ulaska u nju, i Tesla i Fib tresle su se od glave do pete.
     "Pazi kuda staješ", upozori Tesla Fib.
     "Zašto?"
     "Pogledaj tamo", reče ona, pokazavši na pukotinu u tlu široku šest inča. "I tamo. I tamo."
     Raspuklina je bilo svuda unaokolo i bile su sveže. Uopšte nije bila iznenađena. Otvaranje vrata između jedne stvarnosti i druge predstavljalo je nasilje metafizičkog nad fizičkim; kataklizma koja je trebalo da udesi materiju kojoj je nedostajao um. Isto je bilo i u kući Badija Vensa kao i ovde: materijalni svet se raspukao, istopio i raspao kada su se vrata otvorila u njegovoj sredini. Razlika se, međutim, ogledala u tome što je ovde bilo strašno tiho i mirno. Čak je i magla počivala gotovo nepokretno. Vensova kuća bila je za razliku od ovoga pravi vrtlog.
     Mogla je samo da pretpostavi da je onaj koji je otvorio ova vrata, ko god to bio, ujedno bio i stručnjak za to, kao i stvorenje velike samodiscipline; za razliku od Džafa, koji je bio puki šegrt i krajnje nesposoban da kontroliše sile za koje je tvrdio da su njegove.
     Kison? upita Raul.
     Na prvi pogled, to nije bilo nemoguće. Nije očekivala da će u svetu živih sresti moćniji entitet od Kisona.
     Ali ako je on u stanju da otvori vrata između ovog ovde i Kozma, pomisli Tesla, to onda znači da poseduje Umetnost.
     To bi sledilo.
     A u tom slučaju, zašto se još igra u govnima tamo dole u Tutakerovoj kući?
     Odlično pitanje.
     On ima neke veze sa ovim - u to uopšte ne sumnjam - ali mislim da nije u stanju da sam otvori vrata.
     "Razgovaraš sa majmunom, je li tako?" upita Fib.
     "Mislim da bi trebalo da budemo tiše."
     "Baš si teška!"
     "Pomeram usne?" upita Tesla.
     "Aha."
     "Nikada nisam mog-la..." Stala je usred rečenice i hoda. Zgrabila je Fib za ruku.
     "Šta?" upita Fib.
     "Slušaj."
     Da li je neko za časove iz drvodeljstva? primeti Raul. Neko tamo gore uz planinu udarao je čekićem. Magla je prigušila zvuk, tako da je bilo teško utvrditi koliko je radnik udaljen, ali buka je pokopala i ono malo nade koju je Tesla gajila da će zateći vrata bez stražara. Posegnula je u jaknu i izvadila lurdes. "Ići ćemo veoma polako", prošaputala je Fib. "I držati otvorene oči."
     Sada je ona pošla napred, uz padinu ispresecanu pukotinama, dok se udaranje njenog srca nadmetalo sa udarima radnika. Čula je i neke druge zvuke, između udara. Neko je jecao. Neko drugi je pevao, reči su bile nerazumljive.
     "Šta se to, do đavola, događa tamo gore?" promrmlja Tesla. Po tlu su bile posute polomljene grančice, a i gomila grančica bila je otkinuta sa drugih grana, verovatno onih koje je radnik smatrao upotrebljivim. Da li je on to tamo gore gradio kakvu kućicu ili možda oltar?
     Magla pred njima se pomerila i Tesla je na trenutak ugledala nekoga kako promiče kroz njeno vidno polje. To je potrajalo suviše kratko, tako da nije mogla da proceni šta je, u stvari, videla, ali kao da je bilo neko dete sa glavom suviše velikom za mršavo telo. Trčalo je i za sobom ostavljalo trag smeha (bar je ona mislila da je to bio smeh; čak ni u to nije mogla da bude sigurna), a taj zvuk kao da je izvlačio ustrojstva u magli, poput mreškanja koje ostaje za ribom što projuri. Bila je to čudna pojava, ali na svoj način prilično varljiva.
     Ona pogleda Fib koja se jedva primetno osmehivala.
     "Ovde gore ima dece", promrmljala je.
     "Izgleda da je tako."
     Još to nije bila ni izgovorila, a dete se ponovo pojavilo, poskakujući i smejući se kao i malopre. Sada Tesla vide da je to neka devojčica. Uprkos tome što je imala takoreći telo deteta, grudi su već počele da joj pupe i bile su crvenije od ostatka bledog tela, a iz sredine inače obrijane lobanje rastao je konjski rep dugačak jedan jard.
     Iako je bila okretna, ipak joj je stopalo upalo u jednu pukotinu dok je protrčavala, i ona pade napred, prestavši da se smeje.
     Fib zabrinuto uvuče vazduh. I pored udaranja čekićem i jecaja, dete ju je čulo. Osvrnulo se unaokolo, i njene oči, crne i sjajne poput uglačanih kamenova, na tren se zaustaviše na dve žene. A onda je dete ustalo i odjurilo uz padinu.
     "Ode naša tajnost", primeti Tesla. Mogla je da čuje detetov prodorni glas koji je pozivao na uzbunu. "Hajde da im se sklonimo s puta", reče ona, uhvativši Fib za ruku i povukavši je preko padine. Izmučeno tle onemogućavalo je iole brže kretanje, ali uspele su da pređu pedeset posrćućih jardi pre nego što su zastale i ponovo oslušnule.
     Udaranje čekića je prestalo, isto kao i pevanje. Samo se jecanje nastavilo.
     To nije tuga, reče Raul.
     Ne?
     To je bol. Neko trpi strašan bol.
     Tesla se stresla i pogledala Fib. "Slušaj me..." prošaputa ona.
     "Želiš da se vratiš."
     "Zar ti to ne želiš?"
     Fibino lice bilo je bledo i vlažno. "Da", zadahta ona. "Deo mene želi." Pogledala je preko ramena, mada nije imalo šta da se vidi osim magle. "Ali ne toliko..." oklevala je, podrhtavajući, "koliko želim da budem sa Džoom."
     "Ako nastaviš to da govoriš", poče Tesla, "još ću i poverovati."
     Fib se ote napad nervoznog smeha, koji se već u narednom trenutku pretvori u suze. "Ako iz ovoga iziđemo žive", reče ona, trudeći se iz sve snage da zatomi jecaje, "biću tvoj večni dužnik."
     "Dugovaćeš mi samo pozivnicu za venčanje, i to je sve", odvrati Tesla. Fib zagrli Teslu.
     "Još nismo stigle", primeti Tesla.
     "Znam, znam", odvrati Fib. Odvojila se od Tesle, snažno šmrknula i otrala suze ispod očiju nadlanicom. "Spremna sam."
     "Odlično." Tesla se osvrnu i pogleda prema mestu na kome su bile viđene. Nije bilo ni traga bilo kakvom zvuku ili kretnji. To i nije predstavljalo neku utehu, kada se ima u vidu koliko je teško bilo proceniti razdaljinu pod ovim okolnostima, ali bar nije bilo hordi liksa ili dece koje su se obrušavale na njih. "Hajdemo uzbrdo", reče ona i ponovo krenu uz padinu. Bilo je nemoguće tačno odrediti u kom pravcu idu, razume se, ali sve dok tle ispred njih nastavi da se uzdiže, znale su da idu prema vrhu.
     Posle nekoliko koraka naišle su na još neke dokaze da idu u dobrom pravcu. Jecanje je postajalo glasnije sa svakim pređenim jardom i uskoro mu se pridružio glas pevačice. U početku je falširala, kao da pokušava da pokupi niti dela koje je prestala da peva. Zatim je očigledno zapala u očajanje zbog neuspeha i otpočela neku drugu pesmu: ova je bila još setnija od prve. Naricaljka, možda: ili uspavanka za dete na umoru. Šta god bilo, nateralo je Teslu da se oseća neprijatno, tako da je uhvatila sebe kako priželjkuje da se gnezdo liksa pojavi iz kakve raspukline u tlu, kako bi imala na šta da usmeri nemir. Sve je bilo bolje od jecaja, pesme i slike deteta beživotnih očiju koje skakuće.
     A onda, kada se oglasila naredna strofa naricaljke, magla je otkrila užas koji čak ni u najcrnjim slutnjama nije mogla da zamisli.
     Tamo, na dvadeset jardi uz padinu, nalazilo se delo onoga koji je udarao čekićem. Nije podizao kuću. Nije gradio oltar. Oborio je tri stabla, oljuštio grane, i odvukao ih uz padinu da napravi krstove, deset, dvanaest stopa visoke. A onda je neko - možda on sam, možda njegov gospodar - razapeo troje ljudi na njih.
     Tesla nije mogla dobro da vidi žrtve. Ona i Fib približavale su se prizoru sa stražnje strane krstova. Ali mogla je da vidi onog sa čekićem. Bio je to nizak, razvijen momak, široke i pljosnate glave, sa očima nalik na one kakve je imalo dete koje se smejalo; sakupljao je svoj alat u senci krstova nonšalantno poput nekoga ko je upravo popravio nogu od stola. Malo iza njega, na stolici, lenčarila je pevačica. Pogled joj je bio uprt u razapete, a naricaljka se i dalje vukla.
     Niko od njih nije video Teslu i Fib. Dok su žene zapanjeno gledale, čovek sa čekićem je pokupio alat i nehajno se udaljio, nestavši u magli s druge strane krstova; nije se ni osvrnuo. Pevačica je vedro zabacila glavu i prekinula pesmu da bi izvukla tanku cigaretu.
     "Zašto bi neko uradio ovako nešto?" upita Fib drhtavim glasom.
     "Boli me dupe", odvrati Tesla, izvukavši pištolj iz jakne. "Nas dve ćemo da preduzmemo nešto u pogledu toga."
     Kao šta? upita Raul.
     "Kao na primer to da skinemo te jadnike dole", reče Tesla naglas.
     "Mi?" upita Fib.
     "Da, mi."
     Tesla, saslušaj me, reče Raul. Znam da je ovo užasno. Ali prekasno je, ne možeš im pomoći...
     "Šta kaže?" upita Fib.
     "Nije završio."
     Kao prvo, bilo je prokleto glupo uopšte dolaziti ovamo gore. Ali stigli smo dovde.
     Pa šta? Da se napravimo da ne vidimo?
     Da! Apsolutno!
     Pobogu...
     Znam, reče Raul. Ovo je užasno i voleo bih da nismo ovde i da nismo videli. Ali hajde da pronađemo vrata i pošaljemo Fib kroz njih. Onda se oboje možemo izgubiti odavde.
     "Znaš šta?" reče Fib, klimnuvši prema pevačici. "Ona bi mogla znati gde se nalaze vrata. Mislim da bi trebalo da je pitamo." Pokazala je prema Teslinom pištolju. "Pomoću toga."
     "Tako je."
     Samo nemoj da gledaš krstove, važi? reče Raul kada krenuše uz padinu.
     Pevačica je konačno prestala da nariče i jednostavno se oklembesila u stolici, i dalje držeći oči zatvorene i pušeći drogu. Jedini zvuk dolazio je od jednog razapetog koji je jecao, ali čak se i on izgubio dok su se približavale, tako da se sada jedva čuo.
     "Samo gledaj u zemlju", reče Tesla Fib. "Nema svrhe mučiti se."
     Nastavile su da se penju oborenih pogleda. Tesla je bila u strašnom iskušenju da pogleda žrtve, ali se oduprla. Raul je bio u pravu. Ništa nisu mogle da učine.
     Napred gore, pevačica je pričala sama sa sobom u svom blaženo odsustnom stanju.
     "Hej, Laguna...? Čuješ li me? Imam ih, stigla sam tamo. Baš tamo. Beli su. Tako beli. Ne bi verovala kako..."
     Tesla prisloni pištolj uz ženinu slepoočnicu. Iznenada je bio prekinut tok svesti, i žena otvori oči, zatreptavši. Daleko od toga da je bila lepa: imala je kožu poput đona, sićušne oči okružene krupnozrnastim plikovima, usta - koja su bila slično oivičena - bila su dvostruko veća od bilo kojih ljudskih usta, zubi sićušni, šiljati - možda zašiljeni - i bezbrojni. Uprkos drogiranom stanju, jasno je shvatila u kakvoj se opasnosti nalazi.
     "Još ću malo da pevam", reče ona.
     "Ne trudi se", odvrati Tesla. "Samo nas uputi do vrata."
     "Niste iz družine Blagoslovprokletog?"
     "Nismo."
     "Jeste li Sapas Humana?" upita ona.
     "Ne. Ja sam samo dama sa pištoljem", reče Tesla.
     "Jeste, zar ne?" odvrati pevačica, šetajući pogledom od jedne do druge žene. "Jeste Sapas Humana! Oh, ovo je divno."
     "Slušaš li ti mene?" upita Tesla.
     "Da. Želite vrata. Tamo su." Ni ne osvrnuvši se, pokazala je prema magli.
     "Koliko su daleko?"
     "Nisu daleko. Ali zašto biste želele da odete? Na drugoj strani nema ničega osim još ove magle i prljavog mora. Ovde su čuda, u Helter Incendu. Među Humanima, kao što ste vi."
     "Čuda?" upita Fib.
     "Oh, da, oh da", zagrejala se žena, ne obazirući se na pištolj koji joj je još bio uperen u glavu. "U Efemerisu smo živeli život u senci, sanjajući da budemo ovde, gde su stvari čiste i stvarne."
     Blagi Bože, kako će se samo razočarati, primeti Raul.
     Ali ona nije bila samo neobavešteni turista. "Zar neće Iad doći kroz ova vrata?" upita je Tesla.
     Osmehnula se. "Oh, da", reče ona, gotovo sneno.
     "Zašto se ti onda zadržavaš ovde?"
     "Čekamo da ih pozdravimo."
     "Onda nikada nećete videti čuda Helter Incenda, je li tako?"
     "Zašto da ne?"
     "Jer Iadi dolaze da ih unište."
     Žena se nasmejala. Zabacila je glavu i nasmejala se. "Ko ti je to rekao?" upita ona.
     Tesla nije odgovorila, mada joj nije bilo teško da se seti. Prva osoba od koje je to čula bio je Kison. Mada on možda nije bio jedan od najpouzdanijih izvora. Ali zar od tada ta teorija nije bila podržana u nekoliko navrata? Nema sumnje da je D'Amur verovao u to. Prema njemu, Iad je bio Neprijatelj Čovečanstva, Đavo pod drugim imenom. I zar joj Grilo nije pričao o muškarcima i ženama širom kontinenta koji su podneli izveštaj za Sprud o oružjima koja će koristiti da se odbrane ako, ili bolje reći kada, dođe do holokausta?
     Žena se i dalje smejala. "Iad dolazi ovamo iz istog razloga zbog koga sam ja došla", reče ona. "Žele da žive među čudima."
     "Ali njih nema", zacvrkuta Fib. "Ne ovde."
     Pevačica se tada uozbiljila. "Možda ste vi suviše dugo živele među njima", reče ona, "tako da ih ne primećujete."
     Pitaj je za raspeća, stade da je požuruje Raul.
     U pravu si, pomisli Tesla. "Šta je sa njima?" upita ona, pokazavši prstom preko ramena.
     "Blagoslovprokleti je to želeo. Oni su uhode, rekao je; neprijatelji mira."
     "Zašto je morao da ih ubije na taj način?" upita Fib. "To je užasno."
     Pevačica ju je pogledala iskreno zbunjena. "Blagoslovprokleti je kazao da je to najbolje za njih."
     "Najbolje za njih?" ponovi zapanjeno Tesla. "To?"
     "Zar to ne stoji u jednoj od vaših svetih knjiga? Bog umire na taj način..."
     "Da, ali..."
     "I biva ujedinjen sa ocem, ili majkom."
     "Ocem", reče Fib.
     "Oprostite mi na mom neznanju. Ne pamtim priče. Pesme; to je već druga stvar. Jednom čujem pesmu i zapamtim je za ceo život. Ali šalu, ili ogovaranje, ili čak dobru priču"... puknula je prstima... "zaboravljeni!"
     Šta ako govori istinu?, promrmlja Raul.
     O raspećima?
     O Iadu. Možda smo od samog početka pogrešno shvatili stvar.
     Misliš da oni dolaze da bi se divili predelima? odvrati Tesla. Ne mislim tako. Sećaš li se Petlje? Prizvala je u sećanje jedini pogled na Iad, u svoj njegovoj ogromnosti i odvratnosti. Čak i sada, posle pet godina, od tog sećanja joj se zavrtelo u glavi. Možda Iad nije bio Neprijatelj Čovečanstva, Onaj Zli lično, ali nije izgledalo ni kao da su mu u njegovom kolektivnom umu ljubav i mir.
     "Da li bi mi se pridružila?" pitala je pevačica.
     "U čemu?" odvrati Tesla pitanjem.
     "Pitala je da li može da puši", reče Fib. "Zar je nisi čula?"
     "Razmišljala sam."
     "O čemu?"
     "O tome koliko sam jebeno zbunjena."
     Pevačica je pomilovala vrh plamenom šibice. Šta god da je pušila, to nije bio hašiš. Dim je bio gotovo bljutavo slatkast, nalik na cimet i šećer. Duboko je udahnula.
     "Ponovo", reče Tesla. "Udahni ponovo." Žena je delovala zbunjeno, ali je poslušala. "Pa opet", reče Tesla, gurnuvši je malo pištoljem kako bi je podstakla. Žena je tupo udahnula još dva puta duboko. "To je to", reče Tesla, kada se narkotički osmeh raširio preko ženinog lica, a kapci joj se treperavo spustili. "Još jednom za sreću."
     Žena je podigla savitak do usana i poslednji put uvukla dim. Negde na pola puta droga je ovladala njenom svešću. Šaka joj je klonula sa strane, cigareta joj ispala između prstiju. Tesla je podiže, otkinu deo trave koji je goreo, a ostatak strpala u džep.
     "Nikad se ne zna", reče ona Fib. "Hajdemo."
     Tek je tada, kada su nastavile uz padinu, Tesla shvatila da je jecanje sasvim prestalo. Poslednji uhoda - razapet zarad iskupljenja njihove vere - umro je. Sada je mogla da pogleda.
     Nemoj - upozorio ju je Raul, ali bilo je suviše kasno. Već se okretala, već je videla.
     Na srednjem krstu počivala je Kejt Farel, ogoljenog i raskomadanog stomaka. S njene leve strane prikovali su Edvarda. Sa desne...
     "Lisjen."
     On je bio najizubijaniji od svo troje, i gotovo nag; mršava, bela prsa bila su mu poprskana krvlju sa lica koje je, na sreću, od nje skrivala kosa.
     Tesla je u trenu ostala bez vazduha i snage u udovima. Ispustila je pištolj. Prekrila je šakama usta kako bi sprečila naviranje jecaja.
     "Znaš nekog od njih?" upita Fib.
     "Sve ih znam", zadahta Tesla. "Sve."
     Fib ju je čvrsto stegla. "Sada ne možemo ništa za njih da učinimo."
     "Bio je živ..." reče Tesla, a ta joj se pomisao poput mača zarila u srce, "bio je živ, a ja nisam pogledala, a mogla sam da ga spasem."
     "Nisi znala da je to on", reče Fib.
     Stala je da odvlači Teslu sa tog mesta, okrenuvši je pri tom na drugu stranu. Tesla se, međutim, oduprela, nije želela da odvoji pogled od Lisjena. Izgledao je tako jadno izložen tamo gore, nesposoban da se odbrani od sveta. Bar je trebalo da ga spusti na zemlju. Ako ga ostavi ovde, predstavljaće grozan prizor: biće iskljucan, izubijan, izjeden. To nije mogla da podnese. Nije mogla.
     Negde u svoj toj pometnji, čula je Raula kako kaže: Fib je u pravu.
     Ostavi me na miru.
     Ne možeš mu pomoći. Nisi ti kriva. Izabrao je svoj put. Mi smo izabrali svoj.
     Bio je živ.
     Možda.
     Video me je.
     Ako želiš u to da veruješ, onda veruj, reče Raul. Neću pokušati da ti kažem da nije. Ali ako jeste, onda se možda zbog toga predao.
     Šta?
     Mogao je da izgovori tvoje ime, ali nije. Možda je, kada te je ugledao, pomislio: Dosta je.
     Suze počeše da joj pune oči.
     Dosta je?
     Da. Ne mora uvek da bude užasno. Čak ni ovo.
     Nikada nije u to poverovala, do kraja svojih dana.
     Šta je ono rekao da smo mi? Lađe za nešto...
     "Za beskonačnost. Lađe za beskonačnost."
     "Šta reče?" promrmlja Fib.
     "To je želeo da bude", odvrati Tesla.
     Ne, reče Raul. On je to sve vreme bio.
     Tesla klimnu. "Znaš", obrati se ona Fib, "u glavi imam jednu jako dobru dušu." Snažno je šmrknula. "Prava je šteta što nije moja."
     Zatim je dopustila da je Fib okrene i one se zajedno uputiše naviše, prema vratima.









III
     1.
     Plima je konačno zahvatila Džoa, otrgnuvši ga iz tame i odnevši ga istim putem kojim je pre njega odnela Fanakapan. Izvesno vreme uopšte nije bio svestan tog putovanja. Bolje reći, jedva da je bio svestan da je živ. Dolazio je k svesti i gubio se, zadržavajući dovoljno dugo ustreptale kapke podignute da vidi nebesa koja su ključala iznad njega, kao da su nebo i more izmenili mesta. Kada se jednom ovako probudio, ugledao je nešto za šta je pomislio da su ptice u plamenu, kako padaju iz uskomešanog vazduha poput krilatih meteora. A opet jednom, kada je krajičkom oka primetio nešto što je svetlucalo, okrenuo je glavu i ugledao jednog 'šua, koji je projurio kroz ključalu vodu, sjajnog pogleda. Kada ga je ugledao setio se razgovora sa Noom na obali - 'Udovolji jednom 'šuu i udovoljio si mnogima' - a onda se vratio u sneno stanje utešen, razmišljajući o tome da ga je to stvorenje možda prepoznalo i na neki način vodilo kroz vrtlog.
     Kada nije bio baš potpuno budan, a to je bilo često, setio se Fib u korovu; video je njeno telo kako se izdiže i pada ispred njega, bujno i bledo. Navrle su mu suze, čak i u tom uspavanom stanju, jer je mislio da je otišla od njega, da se vratila u svet živih, i da će mu od sada od nje ostati samo sećanje.

     A onda su čak i snovi o Fib izbledeli, i on je nastavio da pluta kroz oblak prljavog dima, a um mu je bio suviše slab da bi oblikovao misao. Brodovi su prolazili pored njega, ali on ih nije video. Da jeste - da je video kako se ljuljaju i škripe, ispunjeni do ivice ljudima koji beže iz Efemerisa - možda bi pokušao da uhvati kakav konopac koji se za njima vukao i izvuče se na palubu, radije nego da dozvoli struji protiv koje su se oni borili da ga nosi prema arhipelagu. Ili je bar mogao - da je video užas na licima putnika - da se možda pripremi za ono što ga je čeka na obali. Ali pošto ništa nije video, ništa nije znao, struja je nastavila da ga nosi, sve dalje i dalje, kroz ostatke raspolućenih lađa koje su potonule jer su tako hteli njihovi kapetani, kroz plutajuće mrtvačnice prokletih putnika, kroz mesta na kojima je more bilo gusto od žutog pepela i zapaljenih komadića ugljena koji su sijali oko njega poput flota u plamenu.
     Voda je postojano postajala sve plića i manje uzburkana i na kraju je bio odnet na obale ostrva koje je u svojim slavnim danima nosilo naziv ostrvo Mem-e b'Keter Sabat. Ležao je tamo, među ostacima brodovlja i naplavljenih predmeta, dok su mu muda krvarila, u umu vladala pometnja; ostrvo na koje je bio nanet bilo iz trenutka u trenutak sve više razarano, a njegovi razarači, Iad Urobori, prilazili su sve bliže obali na kojoj je on spavao.

     2.
     Razdaljinu između obala Mem-e b'Keter Sabata i padine planine uz koju su se Tesla i Fib pele nije bilo lako izmeriti. Iako su pokolenja mislilaca i u Kozmu i u Metakozmu pokušavala da razviju teoriju o razdaljini između dva sveta, gotovo da nije bio postignuta nikakava saglasnost povodom tog pitanja. Jedino pitanje oko koga su se razne klike složile bilo je to da se dotična razdaljina ne može izmeriti pomoću lenjira i abakusa. Konačno, nije bila reč samo o razdaljini između dve tačke: već o razdaljini između dva stanja. Neki su rekli da bi bilo najbolje na to gledati kao na potpuno simbolični prostor, kao na odnos između vernika i božanstva, i predlagali su potpuno nov sistem mera primenjiv na takve slučajeve. Drugi su, pak, tvrdili da duša koja prelazi iz Helter Incenda u Suštinu prolazi kroz tako korenite promene da bi najbolji način da se opiše i prouči razdaljina, ako je reč razdaljina i dalje prikladna (u šta su sumnjali), bio ako bi se ona izvela iz rečnika duhovne reformacije. Međutim, ta zamisao pokazala se neodrživa, jer je ono što je za jednog čoveka predstavljalo reformaciju za drugog bila jeres.
     Na kraju, bilo je tu i onih koji su tvrdili da se odnosi između Sapas Humana i more-sna nalaze jedino u umu, i da je svaki pokušaj da se izmeri razdaljina unapred osuđen na propast. Svakako, smatrali su oni, prostor između jedne misli i druge prevazilazio je pamet bilo kog čoveka, tako da se nije mogao izmeriti. Ovi mislioci bili su optuženi za defetizam od strane nekih svojih protivnika; drugi su ih, pak, optuživali za patvorenu metafiziku. Muškarci i žene ulazili su u more-san tri puta, podsećali su ih. Ostatak života Suština je bila mnogo dalja od jedne misli. Nije tačno, tvrdio je vođa ove klike - mističar iz Džuma po imenu Karasofija. Zid između Kozma i Metakozma postajao je sve tanji i tanji, i uskoro će - predviđao je on - sasvim nestati, a u tom trenutku pokazaće se da su umovi Sapas Humana, koji su naizgled tako patetično bukvalni, kadri da proniknu u čuda, čak i u svom sadašnjem, iskonskom stanju.
     Karasofija je umro zbog svojih teorija, bio je ubijen u polju suncokreta blizu Elifasa, ali da je prošetao kroz umove ljudi okupljenih duž trase kojom će proći parada u Evervilu, pronašao bi utešni dokaz za svoja uverenja. Danas su ljudi sanjali, iako su im oči bile širom otvorene.
     Roditelji su sanjarili da budu slobodni kao njihova deca; deca su sanjarila da imaju moć svojih roditelja.
     Ljubavnici su videli predstojeću noć u očima jedni drugih; stari su zurili u svoje šake, ili u nebo, videvši isto.
     Snovi o seksu, snovi o zaboravu; snovi o cirkusu i bahanalijama.
     A malo dalje niz put kojim će proći parada, sedeći pored prozora kroz koji je nedavno ispao, jedan čovek je sanjao o tome kako će to biti kada bude imao Umetnost samo za sebe, a vreme i udaljenost nestanu zauvek.

     "Ovene?"
     Budenbaum nije očekivao da ponovo vidi dečaka; bar ne sa ove strane ponoći. Ali on je bio tu, gledajući ga čežnjivo i s pozivom u očima kao i uvek.
     "Vidi, vidi..."
     "Kako si?" upita Set.
     "Zaceljujem se."
     "Dobro. Doneo sam hladno pivo."
     "Lepo od tebe."
     "Kao ponudu za mir."
     "Smatraj je prihvaćenom", reče Budenbaum. "Dođi ovamo i sedi." Potapšao je daske pored sebe. "Izgledaš umorno."
     "Nisam dobro spavao."
     "Udaranje čekića na nebu?"
     "Ne. Mislio sam na tebe."
     "Oh, ne."
     "Lepo", reče Set, spustivši se pored Budenbauma.
     "Zaista?"
     "Zaista. Želim da pođem sa tobom, Ovene."
     "Kuda da pođeš sa mnom?"
     "Kuda god budeš pošao posle ovoga."
     "Ne idem ja nikuda", reče Oven.
     "Ostaćeš da živiš u Evervilu?"
     "Neću živeti nigde."
     "Da li ti to pokušavaš da mi kažeš kako me ne želiš u svojoj blizini", primeti Set, "jer ako je to u pitanju, zašto tako i ne kažeš, i ja ću otići?"
     "Ne, uopšte to nisam hteo da kažem", odvrati Oven.
     "Onda ne razumem."
     Oven se zagleda kroz prozor, mozgajući o nečemu. "Tako malo znam o tebi", reče on. "A opet osećam..."
     "Šta?"
     "Nikada, zapravo, nikome nisam verovao", reče Oven. "To je istina. Toliko puta sam želeo, ali uvek sam se plašio da ću se razočarati." Pogledao je Seta. "Znam da sam uskratio sebi mnoga osećanja", nastavi on, očigledno uznemiren, "možda čak i ljubav. Ali tako sam odabrao, i to me je čuvalo da ne budem povređen."
     "Nikada nikoga nisi voleo?"
     "Zaslepljen, da. Dnevno. U Italiji, na sat. Sve je to bilo glupo. Ponižavajuće i glupo. Ali ljubav? Ne. Nikada nikome nisam dovoljno verovao da bih ga voleo." Duboko je uzdahnuo. "A sada skoro da je suviše kasno."
     "Zašto?"
     "Zato što je sentimentalna ljubav ljudska nesreća, a ja joj neću još dugo biti podložan. Eto. Rekao sam."
     "Hoćeš da kažeš - nećeš biti ljudsko biće?"
     "Da, to sam hteo da kažem."
     "To je zbog avatara?"
     "Na neki način."
     "Objasni, molim te."
     "Ustani", reče Oven, pozvavši Seta. "Pogledaj kroz prozor." Set ga posluša. Oven stade iza njega i položi šake na Setova ramena. "Pogledaj na raskršće."
     Dole uopšte nije bilo saobraćaja; ulice su bile predate pešacima do završetka parade.
     "U šta bi trebalo da gledam?" zanimalo je Seta.
     "Videćeš", reče Oven, klizeći šakama prema Setovom vratu.
     "Da li ti to mene masiraš?"
     "Ućuti na trenutak", reče Oven. "Samo - pusti viziju da dođe."
     Set oseti golicanje u podnožju vrata koje se brzo proširilo na podnožje lobanje. Ispustio je tihi uzdah uživanja. "To prija."
     "Ne skidaj oči sa puta."
     "Voleo bih kada bi ti samo..." Zaboravio je da završi rečenicu. Zinuo je i uhvatio se za sims. "Oh. Moj. Bože."
     Raskršće se topilo; ulice su počele da se pretvaraju u reke lave, ukrašene svetlucavim trakama skarletne i zlatne boje. Kretale su se - sve četiri - prema središtu raskršća, sjaj im je postajao sve jači, a širina sve manja, tako da su, kada su se srele, bile sužene na usijane trake, tako sjajne da je Set izdržao samo jedan trenutak da gleda u to mesto.
     "Šta je ovo?" zadahta on.
     "Divno je, zar ne?"
     "Oh, Bože, jeste. Da li si ti to uradio?"
     "Ovako nešto ne može se uraditi, Sete. Ne dolazi niotkuda, poput pesme. Ja sam jedino u stanju da to pokrenem."
     "U redu. Da li si ti to pokrenuo?"
     "Jesam. Još veoma davno."
     "Još mi nisi kazao šta je to."
     "To je poziv na ples", nežno reče Oven, približivši usta uz samo Setovo uvo.
     "Kakav ples?"
     "Ples postojanja i postajanja", reče on. "Pogledaj i zaboravi tvoje anđele koji udaraju čekićem sa one strane nebesa. Odavde dolaze čuda."
     "Tu gde se stvari sreću."
     "Upravo tako."
     "Moje putovanje se završava na raskršću. Tako si kazao."
     "Seti se toga, kasnije", reče Oven, čvršćim glasom. "Seti se da te nikada nisam lagao. Nijednom ti nisam kazao da ću ovde ostati zauvek."
     "Ne, nisi. Voleo bih da jesi, ali nisi."
     "Sve dok se međusobno razumemo, moći ćemo danas da se zabavimo."
     Set u tom trenutku odvrati pogled sa ulice. "Mislim da više ne mogu da gledam u to", reče on. "Pripala mi je muka."
     Oven ovlaš pređe šakom preko Setove lobanje. "Eto", reče on. "Prošlo je."
     Set ponovo pogleda na raskršće. Vizija je zaista nestala. "Šta će se dogoditi?" upita on Ovena. "Samo ćeš stajati nasred raskršća i nešto će doći da te odvede?"
     "Ništa tako jednostavno", odvrati Oven.
     "Šta onda?"
     "Ni sam nisam siguran."
     "Ali znaš šta će ti se dogoditi, na kraju svega ovoga?"
     "Znam da ću se osloboditi vremena. Prošlost, budućnost i sanjani trenutak između sliće se u jedan besmrtni dan..." Glas mu je postao mekši dok je navodio te reči, tako da se na kraju jedva čuo.
     "Šta je to sanjani trenutak?" upita Set.
     Oven privuče dečaka bliže k sebi i spusti poljubac na njegove usne. "Nisam ti ja poreban da bi to shvatio", reče on.
     "Ali jesi", reče Set. "Ne želim da odeš, Ovene."
     "Moram", odvrati Budenbaum. "Bojim se da ne mogu da biram kada je to u pitanju."
     "Možeš. Možeš ostati sa mnom, bar izvesno vreme. Da me naučiš nešto od onoga što znaš." Prešao je šakom preko Ovenovih grudi. "A kada me ne budeš podučavao" - šaka mu se sada nalazila na Ovenovom opasaču, otkopčavao ga je - "možemo da se tucamo."
     "Moraš razumeti koliko sam dugo čekao", reče Oven. "Koliko sam morao da planiram, kolike zavere da skujem, koliko da manipulišem da bih stigao dovde. Veruj mi, nije bilo lako. Bezbroj puta umalo nisam digao ruke od svega." Set je već bio otkopčao Ovenov opasač i sada mu je otkopčavao pantalone. Oven je nastavio da govori kao da ga se uopšte ne tiče ono što je dečak radio. "Ali držao sam se vizije", reče on.
     Setovi prsti pronađoše Ovenov polni organ. Njegova nezainteresovanost je očigledno bila odglumljena.
     "Nastavi", reče Set, obuhvativši ga.
     "Da li si uvek ovako uspaljen?" upita Oven.
     "Ne sećam se", reče Set. "Sve što se dogodilo pre nego što sam tebe sreo" - on slegnu ramenima - "sasvim je maglovito."
     "Ne budi lud."
     "Nisam. Istina je. Čekao sam te da dođeš. Znao sam da hoćeš. Možda nisam znao kako ćeš izgledati..."
     "Slušaj me."
     "Slušam."
     "Ja nisam ljubav tvog života."
     "Otkud to znaš?"
     "Jer ne mogu da budem ono što ti želiš da budem. Ne mogu da ostanem i pazim na tebe."
     Set je nastavio da ga miluje. "Pa?" reče on.
     "Moraćeš da nađeš nekog drugog da voliš."
     "Neću ako me povedeš sa sobom", reče Set, "na ples." Pogledao je kroz prozor, dole na čvrstu, sivu ulicu. "Mogao bih da podnesem njenu vrelinu, ako bih bio s tobom."
     "Mislim da ne bi."
     "Mogao bih! Samo mi pruži priliku." Kleknuo je ispred Ovena i prineo jezik čovekovom napola dignutom udu. "Već sam ti ranije rekao da si izuzetan."
     Set mu se osmehnuo. Zatim je uzeo nabrekli ud u usta i stao da ga sisa. Nije bio neki naročiti tehničar, ali imao je apetit za to, koji je vrlo brzo mogao od njega da napravi dobrog tehničara. Oven prođe šakama kroz dečakovu kosu i ispusti drhtavi uzdah. Obično bi usred zadovoljstva zaboravljao na svaki posao osim onog u šaci ili ustima. Sada nije bilo tako. Možda je posredi bilo osećanje konačnosti koje se danas ogledalo u svakom njegovom činu (poslednjem doručku, poslednjem podnevu, poslednjem pušenju), možda je posredi jednostavno bila činjenica da je ovaj dečak umeo s njim, ali osećanja koja su mu prostrujala telom krenuvši iz prepona gotovo da su mu iskristalisala misli.
     Kakva korist, zapitao se, od življenja u besmrtnom danu, ako je to stanje usamljenosti? Biti redak, mudar i usamljen, to nije način da se proživi večnost. Možda je mogao, da je imao slobodu izbora, odabrati nekoga ko bi bio bliži njegovom fizičkom idealu i sa kim bi podelio to iskustvo, ali verovatno će biti moguće izvršiti prilagođavanja i u bujici mogućnosti koje će se uskoro pojaviti napolju na ulici. Kada se otrgnu moći evolucije, biće lako srediti dečakov profil i suziti mu kukove. Spustio je pogled na Seta, prešavši palcem preko vlažnog mesta gde su se spajali usna i koplje.
     "Zaista brzo učiš", reče on. Dečak se osmehnu oko svog lilihipa. "Samo nastavi, samo nastavi", reče Oven, gurnuvši ga svom dužinom niz Setovo grlo. Set se malo zagrcnuo, ali pošto je bilo rođeni kurcolizac, nije se povukao pred izazovom. "Blagi Bože", izusti Oven. "Znaš li da si strašno ubedljiv?" Pomilovao je Seta po licu. Jagodične kosti su mu bile suviše niske, nos suviše veliki. A što se kose tiče, bila je bez ikakvog karaktera: mišja ćubica koju će morati potpuno da prepravi. Možda da mu podari crne kovrdže do ramena, kao na Botičelijevim slikama? Ili da od njega možda napravi potpuno izbledelog plavušana, sa čuperkom koji mu pada preko očiju. Nije sada već morao da odluči. Biće vremena za to i kasnije. Neposredno pre nego što budu ukinuti sada i kasnije.
     Osetio je poznato golicanje u preponama.
     "Dosta je", reče on nežno. "Ne želim još da svršim."
     Ako ga je dečak i čuo, nije ga poslušao. Zatvorenih očiju, bio je izgubljen u oralnom sanjarenju, i tako je obilno slinio da se pljuvačka zapenušala u korenu Ovenovog penisa.
     Moj kurac je Venera, pomisli Oven, koja se izdiže iz talasa.
     Ta ga je misao oraspoložila, i dok se kikotao vlastitoj pameti dečakova usta ga dovedoše u krizu.
     "Ne!" povika on i silom se izvuče između Setovih usana, uštinuvši se tako jako iznad glavića da ga je zabolelo. Na trenutak je pomislio da je izgubio bitku. Stenjao je i grčio se, sklopivši oči da ne bi gledao očaravajući prizor - Seta kako kleči ispred njega, sjajne brade. Još se je jače uštinuo, i malo-pomalo kriza je prošla.
     "To je bilo vrlo blizu", zadahta on.
     "Mislio sam da želiš da idem do kraja."
     Set je ponovo otvorio oči. Negde u toku svega ovoga otkopčao je zip i počeo da drka. Još je to radio.
     "Nisam imao vremena da se povučem i povratim", odvrati Oven. "Sam Bog zna da nije trebalo da ti dopustim da započneš, ali..."
     "Ti si prvi mene poljubio", reče Set pomalo obesno.
     "Mea culpa", reče Oven, podigavši ruke kao da se predaje. "Sledeći put neću dozvoliti da se to dogodi."
     Set ga malodušno pogleda. "Neće biti sledećeg puta, je li tako?" upita on.
     "Sete..."
     "Nema potrebe da me lažeš", odvrati dečak, sklonivši ud. "Nisam ja glup."
     "Ne, nisi", reče Oven. "Ustani, molim te?" Set se diže, obrisavši usne i bradu nadlanicom. "Zato što nisi glup ispričao sam ti sve ono što sam ti ispričao. Poveravam ti tajne koje nisam podelio ni sa jednom živom dušom."
     "Zašto?"
     "Iskreno rečeno, ne znam. Možda zato što mi je potrebno tvoje društvo više nego što sam mislio."
     "Ali koliko dugo?"
     "Ne navaljuj, Sete. Ovo su posebne okolnosti. Moram biti sasvim siguran da neću izgubiti sve za šta sam se borio ako te povedem."
     "Ali mogao bi?"
     "Rekoh: Ne navaljuj." Set obesi nos. "Ne čini mi to. Gledaj me u oči." Set polako ponovo podiže glavu. Samo što nije briznuo u plač. "Ne mogu da budem odgovoran za tebe, dečače. Da li me razumeš?" Set klimnu. "Ni sam ne znam šta će se tamo napolju dogoditi. Ne baš tačno. Samo znam da su mnogi moćni umovi bili izbrisani - nestali, tek tako - samo zato što su započeli ples, pa otkrili da ne znaju korake." Slegnuo je ramenima i uzdahnuo. "Ne znam šta osećam prema tebi, Sete, ali znam da ne želim da te ostavim da vegetiraš. To sebi ne bih mogao da oprostim. S druge strane" - uhvatio je dečaka za bradu, stavivši mu palac na rupicu - "izgleda da su naše sudbine na neki način prepletene." Set zausti nešto da kaže, ali ga Oven ućutka pogledom. "Ne želim više da čujem nijednu reč o tome", reče on.
     "Nisam ni hteo ništa da kažem."
     "Da, jesi."
     "Ne o tome."
     "O čemu onda?"
     "Hteo sam samo da kažem: čujem orkestar. Slušaj."
     Bio je u pravu. Udaljeni zvuk pleh-muzike dopirao je kroz polomljeni prozor.
     "Počela je parada", reče Set.
     "Konačno", odvrati Oven, prošavši pogledom pored Seta do raskršća. "Oh, sada ćemo videti..."









IV
     Predlažem da na trenutak budete mirne, reče Raul.
     Tesla stade u mestu, zaustavivši i Fib pored sebe.
     Veoma mirne.
     Tesla je primetila neko kretanje u magli na deset ili dvanaest jardi od njih. Četiri prilike (jedna od njih bila je spodoba koja je udarala čekićem, pomisli ona) išle su preko padine. Fib ih je takođe primetila, zadržavši dah. Ako iko od četvorke pogleda u njihovom pravcu, igra je gotova. Sa malo sreće, pomisli Tesla, mogla je da skine dvoje od četvoro pre nego što stignu do mesta gde ona i Fib stoje, ali svako ponaosob iz te družine delovao je sasvim sposoban da ih obe dokrajči jednim udarcem.
     Nisu baš nešto najlepše što je ikada stvoreno, primeti Raul.
     Ovo je bilo blago rečeno. Svako od njih predstavljao je pravu rugobu, što je samo još više bilo istaknuto načinom na koji su zagrljeni stupali, poput braće u kakvoj groteski. Jedan od njih sigurno je bio najmršaviji živi čovek: crno meso bilo mu je nalepljeno preko oštrih kostiju nalik na tapete, prenemagao se dok je hodao, a oči su mu ratoborno sevale. Pored njega nalazio se čovek koji je bio onoliko krupan koliko je ovaj bio ispijen, a njegova odora, bleda i poprskana blatom ili krvlju, kao i bratovljeva, otvarala se do pupka. Grudi su mu visile i bile prekrivene modricama. Stvaralo ih je stvorenje koje je podsećalo na mešavinu između jastoga i papagaja - sa krilima i kandžama skarletne boje; čvrsto se držalo za njegovu bradavicu poput deteta koje sisa. Treći član ovog kvarteta bio je onaj koji je udarao čekićem. On je bio najgadniji od četvorice, sa glavom nalik na železnu lopatu i bikovskim vratom. Ali on je zviždukao u hodu, i to neku slatku, uljuljkujuću melodiju, nalik na irski vazduh. Sa njegove desne strane, najbliže ženama, trčkaralo je kržljavo mladunče, za čitavu glavu niže od čekićara. Koža mu je bila žućkasta i nekako lepljivo sjajna, dok mu se suvonjava prilika sva grčila i spoplitala. Što se tiče crta lica, predstavljale su dokaz zlosretnog parenja: oči buljave, brade gotovo da i nije imalo, nos tek dva proreza koji su se prostirali na potezu od očiju do iskrivljenih usta.
     Izgleda da se uopšte nisu žurili. Išli su polako, pričajući i smejući se, dovoljno uživajući u društvu jedni drugih da nisu čak ni bacili pogled niz padinu prema ženama.
     Konačno se magla sklopila oko njih i oni nestadoše.
     "Užasno", tiho reče Fib.
     "Viđala sam i gore", primeti Tesla i ponovo krenu uz padinu sa Fib koja joj nije puštala ruku.
     Sada se u magli oko njih primećivala tanana plima i oseka, koja je postajala sve izraženija što su se više pele.
     "Oh, moj Bože", promrmlja Fib, uprevši prst u tle. Isto takvo kretanje moglo se videti i pod nogama: trava, zemlja, čak i kamenje razbacano unaokolo, vukla je nekakva sila dalje uz planinu, a onda otpuštala, samo da bi ga već posle nekoliko sekundi ponovo zahvatala. Sitnije kamenje bukvalno se kotrljalo uzbrdo, što je već samo po sebi bilo dovoljno čudno, ali još je bilo čudnije to kako je čvrsta planinska stena reagovala na ove izazove. Ovde, blizu praga, nije naprsla, već je smekšala i bila podvrgnuta istom kretanju kao magla, zemlja i trava.
     "Mislim da se zagrevamo", reče Tesla, primetivši tu pojavu. To je bio isti onaj neobični prizor kome je prisustvovala u kući Badija Vensa: čvrsti predmeti očigledno su gubili veru u svoju čvrstoću i uistinu se potčinjavali. Vensova kuća bila je vrtlog. Ovo ovde nije. Bilo je to nežno, ritmičko kretanje (plima i oseka, tiho primeti Raul); za kamenje se pre moglo reći da je bilo namamljeno nego naterano da odustane od svoje čvrstine. Tesla je i dalje bila pod jakim utiskom Lisjenove smrti da bi bila u stanju da uživa u tom prizoru, ali nije mogla da ne oseti nagoveštaj naslućivanja. Bile su blizu vrata; u to uopšte nije sumnjala. Još nekoliko jardi, i ugledaće Suštinu. Čak iako je drogirana pevačica bila u pravu, i na obali nije bilo čuda, to će ipak biti značajan događaj, jer će videti okean u kome je postojanje rođeno.
     Negde u blizini prolomi se smeh. Ovog puta žene nisu prestale da se penju, već su, naprotiv, ubrzale korak. Kretanje magle i tla bilo je sve ubrzanije sa svakim pređenim jardom. Nalikovalo je na podzemnu struju, koja ih je povlačila za stopala i članke kao da još nije imala dovoljno snage da ih prevrne, ali je bilo samo pitanje vremena, nagađala je Tesla, kada će biti u stanju to da učini.
     Osećam se pomalo čudno, reče Raul.
     Kao, na primer?
     Kao... ne znam... kao da nisam baš naročito bezbedan ovde unutra, odvrati on.
     Pre nego što je stigla da ga još malo propita o tome, jedan naročito jak talas prođe kroz tle i vazduh, razmakavši maglu ispred njih. Tesla zaprepašćeno zinu. Pred njima se nije razotkrio vrh planine, već jedan sasvim drugačiji predeo. Nebo kotrljajućih boja i obala na koju su se zaletale vode mora-sna, tamne i penušave.
     Fib pusti Teslinu ruku. "Ne mogu da poverujem", reče ona. "Vidim, ali..."
     Tesla...
     Zadivljujuće, a?
     Ne daj me.
     O čemu ti to pričaš?
     Gubim upotište.
     Šta još ima novo?"
     Tesla! Ozbiljan sam! Zvučao je kao da je u panici. Nemoj više da se približavaš.
     Moram, odvrati ona. Fib je već bila tri koraka ispred nje, očiju uprtih u obalu. Biću pažljiva. Doviknula je Fib: "Uspori!" Ali njena molba nije bila uslišena. Fib je požurila dalje kao da ju je opčinio prizor što se pružao ispred, sve dok se bez ikakvog upozorenja kretanje tla nije naglo pojačalo, a ona pala. Kada je bupnula, dovoljno je glasno kriknula da uzbuni svakoga ko se nalazio u krugu prečnika od dvadeset jardi i imala je poteškoća da se ponovo digne.
     Tesla joj je posrćući krenula u pomoć; zemlja i vazduh postajali su sve uzburkaniji, kao da ih je uznemirilo samo njihovo prisustvo. Zgrabila je Fib za ruku i pomogla joj da ustane, što nije bilo tako lako.
     "Dobro sam", zadahta Fib, "zaista jesam." Okrenula se prema Tesli. "Ti sada možeš da se vratiš", reče ona.
     Poslušaj je, reče Raul drhtavim glasom.
     "Učinila si sve što si mogla", nastavila je Fib. "Mogu sama odavde." Potom je zagrlila Teslu. "Hvala ti", reče ona. "Ti si neverovatna žena, znaš li to?"
     "Vodi računa o sebi", reče Tesla.
     "Hoću", odvrati Fib, odvojivši se od nje i usmerivši pogled i telo prema obali.
     "Mislila sam ono što sam rekla", doviknu Tesla za njom.
     "Šta to?"
     "Nisam..."
     Nije imala vremena da završi jer joj je pažnju odvukla prilika koja se pojavila na obali ispred Fib. On je delovao, od svih stvorenja koje je videla ovde, najautoritativnije; jedna mesnata, kraljevska prilika, prepredenih, zaklonjenih očiju, sa desetak malih, svetlih, crvenkastožutih čuperaka koji su štrčali iz obraza i brade; izgledali su ućebano i izuvijano, podsećajući na rogove. I jednoj šaci nosio je malu palicu. Drugu je koristio da pridržava bogatu odoru, praveći mesta za tri deteta - istovetna jedno drugome, kao i nasmejanom detetu koje su Fib i Tesla sreli dole niže na padini - da se igraju šuge između njegovih bosih i vretenastih nogu. Međutim, njihove ludorije nisu mu potpuno odvratile pažnju, jer je primetio žene koje su mu se našle na putu, a izraz na njegovom licu jasno je stavljao do znanja da zna kako one ne pripadaju njegovoj sviti. Istog časa je povikao: "Gamaleil! Kod mene! Mutepe! Kod mene! Barto! Svonki! Kod mene! Kod mene!"
     Fib se okrenula i pogledala Teslu, a na licu joj se očitavalo očajanje. Bila je udaljena od obale deset koraka, najviše, a naišla je na prepreku.
     "Sagni se!" povika Tesla i uperi pištolj u čoveka u odorama.
     Istog časa je i on podigao svoju palicu. Oko nje stade da poskakuje nekakva energija, vide ona, koja je postajala sve koherentnija...
     To je oružje! povika Raul.
     Nije čekala da dobije potvrdu. Jednostavno je opalila. Metak je pogodio čoveka posred stomaka, niže nego što je ciljala. Ispustio je krajeve odora i palicu i tako prodorno kriknuo da joj je palo na pamet kako je možda pogrešno procenila njegov pol. Kikotanje dece pretvorilo se u krike, i oni stadoše da jurcaju oko njega, a on da posrće napred, ne prestajući da ciči kroz sićušne zube.
     Jedno od dece se probilo pored Fib, ne obraćajući pažnju na pištolj ili ne vodeći računa o njemu, vičući: "Neka neko pomogne Blagoslovprokletom Zuriju!"
     "Kreni!" doviknu Tesla Fib, ali naređenje se izgubilo u buci Zurijeve agonije i dečjeg vrištanja. Magla nije prigušila kakofoniju, već je ju je, naprotiv, pojačala, dok je metež postajao sve snažniji, tako da je od njega zadrhtalo meko tle.
     Po uspaničenom izrazu na Fibinom licu bilo je jasno da je suviše zbunjena da bi iskoristila prednost koju je trenutno imala. Tesla joj je ponovo doviknula da krene, a onda je i sama pošla kroz plićak kako bi je pogurala.
     Nemoj dalje! urlao je Raul u njenoj glavi. Ne mogu više da izdržim."
     Nije bio jedini. Nalet buke i kretanja doveo je Teslina osećanja u potpunu zbrku. Vid kao da je odleteo ispred nje, kao da joj je bio izbijen iz lobanje, i nekoliko mučnih otkucaja srca gledala je samu sebe sa samog praga između Kozma i obale. Ovo je moglo sasvim da je pomete, ali je Fib ispružila ruku prema njoj, i ta veza vratila joj je pogled na mesto.
     "Nastavi samo!" doviknula je Fib, pogledavši prema Zuriju. On nije bio u stanju da se pobuni protiv Fibinog odlaska. Presamitio se i bljuvao krv.
     "Pođi sa mnom!" zaurla Fib.
     "Ne mogu."
     "Ne možeš da se vratiš tim putem!" reče Fib. "Ubiće te."
     "Neće ako sam..."
     Tesla...? vikao je Raul.
     "Brzo. Nasatavi, za Boga miloga!"
     Tessllaa...?
     U redu! - reče mu ona i odgurnu Fib od sebe, dole prema obali.
     Fib ode, gegajući se kroz močvaru smekšale stene.
     Tesssllaaa...
     Idemo! - reče Tesla i, okrenuvši se od Fib, krenu nazad prema čvrstom tlu.
     Kada je to učinila, nastupio je jedan trenutak potpune pometnje, kao da ju je napustio zdrav razum. Zastala je usred koraka: njen cilj, njena volja, njeno sećanje ostavili su je u plamenu belog bola. Nastalo je prazno vreme u kome ništa nije osećala: ni bol, ni strah, ni želju da se odbrani. Jednostavno je stajala, kolebajući se usred gungule; pištolj joj je ispao iz šake i izgubio se u plimskom tlu. A onda joj se razum vratio isto onako brzo kao što ju je napustio. Glava ju je bolela kao nikada u životu, krv joj je curela iz nosa, ali imala je još dovoljno snage da nastavi svoje teturavo putovanje ka bezbednom tlu.
     Napred su je, međutim, čekale rđave vesti i to u četiri užasna obličja: Gamalijel, Mutep, Barto i Svonki.
     U udovima nije imala dovoljno snage da im umakne. Najbolje čemu je sada mogla da se nada bilo je to da je neće pogubiti na licu mesta zato što je ranila Zurija. Kada je čekićar stao da joj se primiče, osvrnula se, potraživši pogledom Fib, i sa zadovoljstvom je primetila da je prešla preko praga i nestala.
     I to je nešto, pomisli ona za Raula. Nije odgovorio. Izvini, reče ona. Dala sam sve od sebe.
     Čekičar se već nalazio na samo jedan korak od nje, i već je posezao za njenom rukom.
     "Ne diraj je", reče neko.
     Podigla je glavu u kojoj joj se vrtelo. Taj neko je upravo izlazio iz magle, noseći sačmaru. Bila je uperena pored Tesle, u ranjenog Blagoslovprokletog.
     "Skloni se, Tesla", reče vlasnik sačmare.
     Suzila je oči, kako bi bolje videla lice svog spasioca.
     "D'Amur?"
     Umorno joj se iscerio, pokazavši zube. "Niko drugi", reče on. "Da li bi došla ovamo?"
     Čekićar je i dalje stajao strašno blizu Tesle, očigledno jedva čekajući da joj naudi. "Pomeri ga", reče D'Amur Zuriju. "Inače..."
     "Barto", reče Blagoslovprokleti. "Pusti je da prođe."
     Zavijajući poput ljutog psa, čekićar se skloni Tesli sa puta, a ona posrćući krenu niz padinu do mesta na kome je stajao D'Amur.
     "Gamalijele", reče Hari. Crni čovek-štap okrenu svoju sprženu glavu u D'Amurovom pravcu. "Ti objasni braći Grim da na ovoj ovde pušci imam nišan pomoću koga mogu da vidim kroz maglu. Razumeš li šta ti govorim?" Gamalijel klimnu. "Ako se ijedan od vas mrdne u narednih deset minuta, razneću staroj drtini glavu. Misliš li da ne mogu?" Nanišanio je u Zurija. Gamalijel zacvile. "Aha, shvatio si", reče on. "Ovim ga mogu ubiti sa velike razdaljine. Velike, velike, razdaljine. Shvataš?"
     Nije progovorio Gamalijel, već njegov gojazni brat.
     "S-hvatam", reče on, podigavši šake sa debelim prstima. "Nemoj pucaš, u redu? Mi ne mrdamo. U redu? Ti ne pucaš. U redu?"
     "U redu", odvrati D'Amur. Osvrnuo se prema Tesli. "Jesi li u stanju da trčiš?" prošaputa on.
     "Daću sve od sebe."
     "Kreni onda", dovrati D'Amur, polako se povlačeći.
     Tesla krenu niz padinu, dovoljno sporo da ne izgubi D'Amura iz vida dok se on udaljavao od Zurija i braće. Nastavio je polako da se povlači dok su mogli da ga vide, a onda se okrenuo i pojurio nizbrdo da se pridruži Tesli.
     "Ovo moramo brzo izvesti", reče on.
     "Možeš li ti to?"
     "Šta da li mogu?"
     "Pogoditi Zurija kroz maglu?"
     "Do đavola, ne. Ali kladim se da neće rizikovati. Hajdemo sada."
     Lakše je bilo silaziti nego peti se, iako je Tesla imala utisak da joj se glava raspada. Posle deset minuta magla ispred njih postala je svetlija i uskoro potom izišli su posrćući na sjajan letnji vazduh.
     "Mislim da još nismo na sigurnom", reče Hari.
     "Misliš li da će poći za nama?"
     "Prokleto sam siguran da hoće", reče on brzo. "Barto verovatno već pravi krstove za nas."
     U glavi joj se pojavi slika Lisjena i ote joj se jecaj. Prinela je šaku ustima da bi sprečila naredni, ali suze joj ipak potekoše.
     "Neće nas uhvatiti", reče D'Amur. "Neću im dozvoliti."
     "Nije to u pitanju", reče Tesla.
     "Šta je onda?"
     Ona odmahnu glavom. "Kasnije", reče ona i, okrenuvši se od njega, krenu niz padinu. Suze su je napola zaslepljivale, i nekoliko puta se spotakla, ali naprezala je svoje iscrpljene udove do krajnjih granica, sve dok nije stigla do srazmerne sigurnosti koju je pružao pojas drveća. Čak i tada je samo malo usporila, s vremena na vreme se osvrćući da proveri nije li izgubila D'Amura.
     Konačno, kada su već oboje tako teško dahtali da su jedva bili u stanju da govore, drveće je počelo da se proređuje, i do njih je doprla mešavina zvukova. Jedan od njih bio je žubor Ungerovog potoka. Drugi, mrmoljenje gomile. A nejasna buka gradskog orkestra, koji je predvodio paradu ulicama Evervila, bio je treći.
     Nije baš Mocart, pomisli Tesla za Raula. Izvini.
     Njen stanar nije odgovorio.
     "Raule?" reče ona, ovog puta glasno.
     "Nešto nije u redu?" zanimalo je D'Amura.
     Ućutkala ga je pogledom i ponovo usmerila svu svoju pažnju prema unutra. "Raule...?" reče ona. Ponovo nije bilo dogovora.
     Sada se već bila zabrinula i zatvorila je oči, nastavivši da ga traži. Dva do tri puta za vreme njenih putovanja sakrio se ovako od nje, iz besa ili straha, te je morala da ga izmami napolje. Usmerila je svoje misli ka međi između njegove teritorije i njene, dozivajući ga po imenu dok je napredovala. I dalje nije bilo odgovora.
     Mučna sumnja poče da se javlja u njoj.
     Odgovori mi, Raule, reče ona. Ponovo je naišla na tišinu, te je stoga prešla u prostor koji je on nastanjivao.
     Onog trenutka kada je to učinila znala je da je on otišao. Kada je u ranijim prilikama ulazila ovamo kao uljez, njegovo prisustvo bilo je prožimajuće, čak i onda kada nije bila u stanju da ga natera da s njom razgovara. Osetila bi njegovo biće, kao nešto potpuno nesvojstveno njoj, kako ispunjava prostor za koji većina ljudi tokom celog života veruje da je njihov i samo njihov i čak umiru u tom uverenju: njihovi umovi. Sada nije bilo ničega. Nikakvog izazova, nikakve žalbe, nikakvog razuma, ni jecaja.
     "Šta nije u redu?" upita D'Amur, proučavajući njeno lice.
     "Raul", izusti ona. "Otišao je."
     Znala je kada se to dogodilo. Onaj čas agonije i trenutnog ludila na pragu označio je njegov odlazak; njen um se grčio jer se on trudio da se otrgne iz njega.
     Otvorila je oči. Svet oko nje - drveće, nebo, D'Amur, zvuk potoka, gomile i orkestra - bili su gotovo prejaki posle praznine koju je nekada naseljavao Raul.
     "Jesi li sigurna?" upita DAmur.
     "Sigurna sam."
     "Gde li je, do đavola, otišao?"
     Odmahnula je glavom. "Upozorio me je, kada smo se našli nadomak obale. Rekao je da gubi uporište. Mislila sam da hoće da kaže..."
     "Da ludi?"
     "Da." Zarežala je zbog vlastite gluposti. "Pobogu! Pustila sma ga da ode. Kako sam mogla da dozvolim da se to dogodi?"
     "Ne muči sebe zato što nisi na sve mislila. Samo Bog misli na sve."
     "Ne propovedaj meni hrišćanstvo", reče Tesla dubokim glasom. "To je poslednja stvar koja mi je sada potrebna."
     "Moraćemo negde da nađemo pomoć", reče D'Amur, bacivši pogled nazad prema planini. "Ti znaš šta oni tamo gore rade, je li tako?"
     "Čekaju Iad."
     "Tako je."
     "A Kison je na čelu odbora za doček."
     "Znaš za Kisona?" upita D'Amur, očevidno iznenađen.
     Isto je tako bila i Tesla. "I ti znaš za njega?"
     "Pratio sam ga preko cele zemlje prethodna dva meseca."
     "Kako si saznao da je ovde?"
     "Od žene koju znaš. Maria Nazareno."
     "Kako si na nju nabasao?"
     "Ona je našla mene, isto kao i tebe."
     Tesla prinese šaku licu, obrisavši nešto znoja i prljavštine. "Mrtva je, zar ne?"
     "Bojim se da jeste. Kison joj je ušao u trag."
     "Mi smo smrtonosan par, D'Amure. Svi koje dodirnemo..." Nije završila misao. Samo se okrenula od njega i nastavila da silazi između drveća.
     "Šta ćeš sada?"
     "Sesti. Razmisliti."
     "Imaš li nešto protiv da krenem sa tobom?"
     "Imaš li u rukavu neki manevar za krajnju nuždu?"
     "Ne."
     "Odlično. Dojadilo mi je da verujem da možemo bilo šta da uradimo povodom bilo čega u vezi sa ovim."
     "Nisam to rekao."
     "Nisi, ali ja jesam", odvrati Tesla, marširajući niz padinu. "Oni doalze, D'Amure, dopadalo se to nama ili ne. Vrata su otvorena i oni dolaze kroz njih. Mislim da je vreme da se pomirimo s tim."
     Hari je nameravao da se upusti u raspravu oko toga, ali pre nego što je uspeo da pronađe odgovarajuće reči, setio se svog razgovora sa Normom. Svet je mogao da se izmeni, rekla je ona, ali nije mogao da se okonča. A kakva šteta od promene? Da li je baš bio mnogo lep ovakav kakav je?
     Podigao je pogled između grana koje su se njihale prema sjajnom, plavom nebu, dok je do njega dopirala muzika gradskog orkestra nošena miomirisnim povetarcem, i dobio je svoj odgovor.
     "Svet je dobar onakav kakav je", reče on, dovoljno glasno da ga Tesla čuje. Nije mu odgovorila. Samo je odmarširala do potoka i prešla preko njega. "Baš dobar", reče on onako za sebe, izrekavši time svoje neotuđivo pravo da ga brani. "Baš dobar."









V
     1.
     Kao pravi bukvalista, Fib je očekivala da je na kraju puta čekaju vrata. Najverovatnije će to biti lepša vrata od svih koja je do tada videla, mada nije bila baš toliko naivna da očekuje zvono i otirač na kome piše dobrodošla, ali to će ipak biti vrata. Staće pred njih, okrenuti kvaku, i ona će se otvoriti pred njom uz jedan kraljevski uzdah.
     Kako se samo prevarila. Prelazak iz jednog u drugi svet ličio je na udisanje etera kod zubara u stara grozna vremena: njen um se upinjao da ostane pri svesti i gubio, gubio, gubio...
     Nije se sećala da je pala, ali kada je otvorila ponovo oči, ležala je potrbuške sa licem prislonjenim uz snegom prekrivenu stenu. Podigla se; bila je promrzla do kostiju. Među snežnim pahuljama primetila je kapi krvi, a i osetila je kako joj krv curi sa lica. Podigla je šaku i oprezno opipala usta i nos. Nos je bio taj koji je krvario, ali je nije mnogo boleo, te je pretpostavila da ga nije slomila.
     Potražila je maramicu u džepu haljine (koju je odabrala zbog njene oskudnosti, jer je očekivala da će je Džo videti u njoj; sada je žalila zbog te odluke) i pronašla smotanu tkaninu koju je pritisnula uz nos. Tek je tada počela da uočava okolinu.
     Desno od nje nalazila se pukotina kroz koju je došla; dan sa druge strane bio je svetliji (i topliji) od rumenkastog sumraka u kome se obrela. Sa leve strane, delimično prekriveno maglom, nalazilo se more čiji su tamni talasi delovali gotovo lepljivo. A na obali je čučalo bezbroj ptica koje su neodređeno podsećale na kormorane. One najveće bile su možda dve stope visoke, sa pegavim i gotovo uvoštenim telima i sićušnim glavama - od kojih su neke bile ukrašene krestama zelenog perja, dok su druge bile potpuno ćelave. Najbliže su se možda nalazile na svega dve jarde od nje, ali nijedna nije pokazivala ni najmanju zainteresovanost. Ustala je cvokoćući od zime i bacila pogled unazad prema mestu sa koga je došla. Da li bi vredelo rizikovati i vratiti se samo radi neke prikladnije odeće? Ako ne bude našla nešto da se zaogrne, umreće od zime za vrlo kratko vreme.
     Samo je trenutak o tome razmišljala. A onda je na drugoj strani ugledala jedno dete Blagoslovprokletog, koje je očigledno zurilo u njenom pravcu. Preplavio ju je užas svega onoga što je iskusila da bi stigla ovamo. Bolje hladnoća nego krstovi, pomisli ona, i pre nego što je dete moglo da pozove nekoga da pođe za njom, stala je da se povlači niz obalu prema vodi, a veo magle između nje i prolaza postajao je deblji sa svakim korakom, tako da na kraju više nije mogla da ga vidi; niti je ona, molila se za to, mogla da bude viđena.
     Blizu vode bilo je još hladnije, ledene kapljice podizale su se sa svakog talasa koji se razbio o obalu. Ali za to je dobila nadoknadu. Sa njene desne strane magla je mestimično bila krzava, i ona je ugledala treperava svetla malo dalje niz obalu, kao i neodređene obrise krovova i tornjeva. Hvala Bogu, pomisli ona, civilizacija. Krenula je bez oklevanja prema njima, sve vreme se držeći vode, kako se ne bi izgubila u magli. Međutim, ona se istanjila i nestala posle samo pet minuta hoda, tako da je konačno neometeno mogla da razgleda predeo oko sebe. Prizor nije bilo nimalo umirujući. Svetla grada nisu bila ništa bliža nego kada ih je prvi put ugledala, a ostatak predela - obala, stenoviti teren sa druge strane i samo more-san - predstavljao je pustoš, ili gotovo pustoš. Boje je bilo samo na nebu, i to u obliku razdražujuće mešavine modričastorumenih i čeličnosivih nijansi. Nije bilo zvezda koje bi joj osvetljavale put, kao ni meseca, ali je zato sneg koji je promicao predelom preuzimao sablasno osvetljenje, kao da je tle pokralo ono malo svetlosti koju je nebo posedovalo. Što se života tiče, bilo je ptica, čiji se broj sada znatno proredio, ali su se još mogle primetiti tu i tamo po obali, nalik na vojsku koja čeka naređenja nekog odsutnog generala. Nekoliko njih napustilo je svoje položaje i lovilo ribu po plićacima. To nije bio težak zadatak. Talasi su naprosto vrveli od sićušnih srebrnastih riba, i ona vide nekoliko ptica koko zaranjaju, a potom se pojavljuju iz vode sa kljunovima i jednjacima toliko napunjenim ribom koja se bacakala, da se upitala kako to da se ne zagrcnu.
     Taj prizor ju je podsetio da je i ona gladna. Prošlo je šest, a možda i više časova od doručka koji su ona i Tesla na brzinu pojele pre nego što su krenule. Do sada bi, čak da je i na dijeti, već dva puta nešto prigrizla i ručala. Umesto toga, popela se uz planinu, gledala raspinjanje na krst i prešla u drugi svet. To je bilo dovoljno da se svačiji stomak pobuni.
     Jedna ptica prođe gegavo pored nje, i dok se bacala u vodu u potrazi za hranom, Fibin pogled odluta jard ili dva uz obalu do mesta gde je ova do malopre čučala. Da li je to jaje između kamenja? Otišla je do tog mesta i podigla ga. Zaista je bilo jaje, dva puta veće od kokošjeg, sa finim prugama. Pomisao da treba da ga pojede sirovo uopšte nije bila privlačna, ali bila je suviše gladna da bi joj to mnogo smetalo. Razbila ga je i sasula sadržaj u usta. Imalo je mnogo čvršći ukus nego što je očekivala; u stvari, gotovo mesnat i sluzav. Progutala ga je, sve do poslednje kapi, i upravo je počela da se osvrće unaokolo tražeći još koje, kada je začula pomamno kreštanje i ugledala razjarenu pticu koja je snela jaje kako juri uz obalu prema njoj, povijene glave i nakostrešenog perja.
     Fib nije bila raspoložena da iskusi njenu zlovolju.
     "Iš, ptico!" reče joj ona. "Gubi se, prokleta bila! Iš!"
     Pticu nije bilo baš tako lako oterati. Buka koju je podigla izazvala je slično kreštanje svih ptica u blizini; nastavila je da nasrće na Fib, i u jednom trenutku ju je kljunom ščepala za list noge. Rana ju je pekla. Zacvilela je i odskočila unazad od ptice kako ova ne bi mogla da je dohvati; ovog puta poterala ju je mnogo oštrije.
     "Ma nosi se!" povikala je na nju. "Prokletstvo!" Dok se povlačila, pogledala je nogu koja ju je pekla i u tom trenutku se okliznula na kamenje uglačano od snega. Po drugi put za pola sata je pala, ali bar je jednom u životu bila srećna što su joj guzovi dobro podmašćeni. Međutim, taj pad ju je uvalio u još veću nevolju, jer ga je, pored ptice čije je bilo jaje, videla još nekolicina njenih sunarodnika i propratila ga ljutitim, pretećim gakanjem. Sa svih strana nakostrešiše se kreste i okovratnici od perja i iz tridesetak grla dopre isto prodorno kreštanje.
     Ovo više nije bila šala. Iako je bilo glupo, ona se našla u nevolji. Ptice su joj se približavale iz svih pravaca i mogle su i te kako da je povrede. Nastavila je da se dere u nadi da će ih na taj način zadržati na odstojanju dok je pokušavala da se pridigne. U dva navrata umalo nije uspela, ali štikle su joj se klizale po kamenju. Najbliže ptice sada su već mogle da je kljucnu. Kljunovi joj se zariše u ruke, ramena i leđa.
     Stala je divlje da mlatara, hvatajući ptice rukama i čak je njih nekoliko uspela da obori, ali bio ih je suviše. Ranije ili kasnije, jedan od kljunova pogodiće arteriju ili će joj se zabosti u oko. Morala je da se pridigne, i to što pre.
     Zaklonivši lice rukama, pridigla se na kolena. Ptice nisu imale dovoljno prostora u lobanjama za mozak, ali su osetile da je ranjiva, tako da su pojačale napad, kljucajući je po leđima, zadnjici i nogama, dok se ona mučila da ustane.
     A onda, iznenada, hitac. Pa još jedan, i treći, ovaj propraćen nečim toplim što je poprskalo Fibinu levu ruku. Boja kreštanja se istog časa promenila: više to nije bilo urlanje mase koja kreće u linč, već panika. Kada je razmakla ruke, Fib vide da se ptice povlače navrat-nanos, ostavljajući za sobom tri mrtva sadruga. Ne samo da su bili mrtvi, već i gotovo razneti. Jednoj ptici nedostajala je glava, drugoj polovina trupa, dok se treća - ona koja ju je poprskala - i dalje grčila pored nje, sa rupom veličine njene pesnice u stomaku.
     Potražila je pogledom njihovog krvnika.
     "Ovamo", javi se blago veseljukav glas. Malo dalje uz obalu stajao je čovek u krznenom kaputu, sa šubarom od životinjskog krzna i njuškom na vrhu. U rukama je držao pušku. Još se pušila.
     "Ne pripadaš Zurijevoj družini", primeti on.
     "Ne, ne pripadam", odvrati Fib.
     Čovek zabaci šubaru na potiljak. Ako je suditi po crtama njegovog lica, pripadao je istom plemenu kao čekićar; imao je pljosnatu i široku glavu, kvrgavu donju usnu, sićušne oči. Ali dok izrađivač krstova nije bio nacifran, lice ovog stvorenja bilo je ukrašeno od brade do čela; možda pedesetak prstenova bilo mu je provučeno kroz obraze i sa njih su se klatili sićušni ukrasi; oči su mu bile oivičene skarletnom i žutom bojom, a kosa ukovrdžana tako da ublaži ispupčenost čela.
     "Odakle si?" upita on.
     "S druge strane", reče Fib, istog časa zaboravivši na tačan naziv.
     "Misliš na Kozm?"
     "Tako je."
     Čovek zavrte glavom, a njegovi ukrasi zaigraše. "Oh", uzdahnu on, "nadam se da je to istina."
     "Misliš li da bih se ja ovako obukla da sam odavde?" upita Fib.
     "Ne, pretpostavljam da ne bi", odvrati čovek. "Ja sam Hopo Musnakaf. A ti?"
     "Fib Kob."
     Musnakaf raskopča kaput i strese ga s ramena. "Dobro da smo se sreli, Fib Kob", reče on. "Evo ti, navuci ovo." Bacio je kaput prema Fib. "I dozvoli da te otpratim nazad u Liverpul."
     "Liverpul?" To joj je zvučalo kao neko sveto zemaljsko odredište posle ovakvog putovanja.
     "To je sjajan grad", reče Musnakaf, pokazavši prema svetlima niz obalu. "Videćeš."
     Fib navuče njegov kaput. Bio je topao i mirisao je na sladak parfem sa primesom narandži. Zavukla je šake u duboke, krznom postavljene džepove.
     "Uskoro ćeš se ugrejati", reče Musnakaf. "Pobrinuću se za te rane usput. Želim da lepo izgledaš kada te izvedem pred Gospodaricu."
     "Gospodaricu?"
     "Moju - poslodavku", odvrati on. "Poslala me je ovamo da vidim šta to Zuri smera, ali mislim da će biti srećnija ako batalim uhođenje i umesto toga dovedem tebe kući. Jedva će čekati da čuje šta imaš da joj kažeš."
     "O čemu?"
     "O Kozmu, razume se", odvrati Musnakaf. "Da li bi mi dozvolila da ti pomognem?"
     "Molim te."
     Prišao joj je (otkrila je da je parfem na kaputu bio njegov: bazdio je na njega) i, uhvativši je pod ruku, poveo je preko klizavog kamenja.
     "Ovo je naš prevoz", reče on. Malo ispred njih nalazio se jedan šareni konj, čije su boje podsećale na paunov rep, i pasao običnu travu koja je virila između kocki nekada odličnog puta.
     "Kralj Teksas dao je da se poploča ovaj put, ne bi li ostavio utisak na Gospodaricu. Od tada je, razume se, propao."
     "Ko je kralj Teksas?"
     "On je stena", odvrati Musnakaf, lupnuvši nogom. "Lud, od kada ga je ona ostavila. Voleo ju je više od ljubavi, znaš; stena to može."
     "Znaš li da nemam blage veze o čemu to pričaš?" upita Fib.
     "Hajde da te popnemo na ponija, a?" reče Musnakaf. "Tako. Desno stopalo u stremen. I gore! Odlično! Odlično!" Prebacio je uzde konju preko glave, kako bi mogao da ga vodi. "Sediš li dobro?" upita on.
     "Mislim da sedim."
     "Uhvati se za grivu. Hajde, neće se žaliti." Fib ga posluša. "A sada" poče Musnakaf, nežno goneći životinju da krene. "Dozvoli mi da ti ispričam o Gospodarici i kralju Teksasu, kako bi bolje mogla da razumeš njeno ludilo kada se sretneš s njom lice u lice."

     2.
     Zvuk uspaničenih glasova probudio je Džoa iz mrtvila. Podigao je glavu sa finog crvenog peska na obali Mem-e b'Keter Sabata i okrenuo je ponovo prema moru koje ga je izbacilo ovamo. Dve do tri stotine jardi od obale nalazio se dobri brod Fanakapan, pretovaren putnicima. Čučali su čak i na krovu kormilareve kućice; držali su se za jarbol i lestvice; jedan je čak visio sa sidra. Međutim, njihova težina i nemir bili su, izgleda, prekomerni za lađu. Na Džoove oči, Fanakapan se nagnuo na stranu, zbacivši nekih dvadesetak putnika u vodu, odakle su njihovi povici postali dvostruko jači.
     Džo ustade i nastavi da posmatra nesreću koliko sa divljenjem toliko i sa mučninom u stomaku. Ljudi u vodi upinjali su se da se popnu nazad na brod, u čemu su im pomagali neki putnici, kojima su se, opet, drugi žestoko suprotstavljali. Bez obzira na nameru, ishod je bio isti. Fanakapan se do kraja prevrnuo, tako da su se za dve sekunde raščistili palube, korimilareva kućica, jarbol i lestvice, a drvo je pri tome zaškripalo i neverovatnom brzinom nastavilo da tone.
     Bio je to strašan prizor. Iako je lađa bila mala, njen odlazak bacio je more-san u pravu pomamu. Voda se uskomešala i zapenušala, i kao da je pokupila mnoge koji su plivali i povukla ih u dubinu. Nestajali su vrišteći i psujući kao da odlaze u smrt, mada je Džo pretpostavio da ta smrt nije bila posledica davljenja. Konačno, on je proboravio ispod površine nekoliko minuta sa Fib, i nije mu nedostajalo vazduha. Možda će ove uspaničene duše otkriti to isto, ali podozrevao je da neće. Nešto u načinu na koji je voda kružila oko ovih pomahnitalih duša nateralo ga je da pomisli da tamo postoji nekakva sposobnost osećanja; da će more-san biti isto onoliko okrutno prema tim napuštenim putnicima koliko je bilo blago prema njemu.
     Okrenuo je leđa vodi i osmotrio obalu. Daleko od toga da je bila napuštena. U oba pravca duž obale nalazili su se ljudi dokle god mu je pogled sezao, a to je bilo daleko. Mračno nebo ustuknulo je pred nekakvim izuzetnim osvetljenjem čiji izvor nije bilo nikakvo nebesko telo već sami predmeti. Sve je sijalo vlastitom svetlošću, delimično postojanom, a delimično treperavom, ali sve u svemu veličanstvenom.
     Džo spusti pogled na svoje telo, na odeću umrljanu krvlju i rane, i vide da čak i on ovde sija, kao da je svaka pora, svaka bora i svaka nit želela da obznani svoje postojanje. Taj ga je prizor uzbudio. Nije on bio bez čuda na ovom čudnom mestu, posedovao je vlastitu divotu.
     Zatim je krenuo uz obalu, prema gajevima džinovskog drveća koje ju je oivičavalo, tako gustim da nije video ništa od samog ostrva. Bio je sasvim siguran da je ovo Mem-e b'Keter Sabat. Tokom putovanja Noa je zaneseno pričao o boji peska. Hvalisao se da nema nigde drugde tako crvene obale; niti tako divnog ostrva. Osim toga, Džo nije uopšte znao šta da očekuje. Efemeris nije predstavljalo jedno ostrvo već su ga sačinjavala mnoga, znao je to, arhipelag obrazovan - tako je bar tradicija tvrdila - oko stvari dospelih iz iz Kozma. Deo tih stvari bio je živ: tkivo uljeza, koje je more-san preoblikovalo i podarilo mu fantastičnost, koristeći umove samih muškaraca i žena kao nadahnuće. Najveći deo gradivnih opeka, međutim, predstavljala je mrtva stvar, delići Helter Incenda koji su promakli kroz pukotinu. Vremenom i zahvaljujući pažnji Suštine, od toga su postala manja, jednostavnija ostrva u skupini. Iako se njihov broj peo na hiljade, kako reče Noa, većina ih je bila pusta.
     Džo ga je zapitao ko je pronašao ostrvo što ga je Noa sve vreme nazivao 'moja domovina'. Noa je odvratio da on to ne zna, ali da ima onih u velikom gradu b'Keter Sabatu koji znaju, i možda će Džo uspeti da se dodvori nekom od njih i bude posvećen u tu tajnu.
     Čak i tada je to bila mršava nada. Sada nije bilo vredno ni pomena. Ljudi na obali očigledno su bili izbeglice, najverovatnije iz samog tog grada. Ako je b'Keter Sabat još bio nedirnut, verovatno je bio napušten.
     Džo je ipak odlučio da ga vidi, pošto je već stigao dovde i platio takvu cenu. Bio bi malodušan kada ne bi video grad koji je bio, prema Noi, dragulj Efemerisa - njegov Rim, Njujork, Vavilon. Čak i da ne uspe, čak i da se sa druge strane drveća nalazi samo pustoš, sve je bilo bolje nego da se zadrži ovde među ovim očajnim ljudima.
     Razmišljajući tako, krenuo je uz obalu, potpuno zaboravivši na san o moći sa kojim je krenuo na ovo putovanje, a zamenila ga je jednostavna želja da vidi ono što se moglo videti i da sazna ono što se moglo saznati pre nego što izgubi moć da uradi bilo jedno bilo drugo.









VI
     1.
     Iako se Fib učinilo da Liverpul nema nimalo šarma kada su ona i Musnakaf prispeli u njega - njegove javne zgrade rogobatne i prljave, a privatne kuće ili zgradurine u nizu ili mračna zdanja - ubrzo su naišli na znake unutrašnjeg života koji su učinili da joj i te kako priraste za srce. U velikom broju stambenih zgrada pored kojih su prošli u toku su bile bučne zabave, čiji su se učesnici prelivali na pločnike. Na nekoliko trgova plamtele su ogromne logorske vatre oko kojih su ljudi igrali. Videla je čak i dečju paradu; mališani su pevali dok su prolazili.
     "Šta to slave?" upitala je Musnakafa.
     "Ništa", odvrati on. "Ljudi jednostavno provode kako najbolje umeju i znaju ono malo vremena koliko misle da im je preostalo."
     "Pre nego što Iad dođe?" On klimnu."Zašto ne pokušaju da napuste grad?"
     "Mnogi i jesu. Ali ima mnogo više onih koji misle: kakva korist? Zašto da idemo i drhtimo u Trofeteu ili Pletozijaku, gde će Iad ionako da nas nađe, kada možemo da budemo kod kuće i da se opijamo do besvesti okruženi vlastitom porodicom?"
     "Imaš li ti porodicu?"
     "Gospodarica je moja porodica", odvrati momak. "Ona je sve što mi je potrebno. Sve što mi je ikada bilo potrebno."
     "Rekao si da je luda."
     "Preterao sam", odvrati on s ljubavlju. "Samo je malo ćaknuta."

     Konačno su stigli do trospratne kuće koja je stajala zasebno, u bašti prekrivenoj snegom. U svim sobama gorela su svetla, ali ovde nije bilo u toku nikakvo slavlje. Jedinu buku pravili su morski galebovi koji su sedeli na krovu i dimjacima, zureći u more. Imali su odličan pogled. Još sa ulice Fib je bila u prilici da osmotri ledeni, ali veličanstveni prizor krovova i tornjeva, posutih snegom, sve dole do dokova i mnoštva brodova koji su tamo bili usidreni. Nije mnogo znala o brodovima, ali ju je pogled na ove lađe dirnuo, podsetivši je na doba kada je svet još bio tajnovit. Jedino preostalo more koje do sada nije bilo istraženo možda je bilo ono koje se pružalo sa druge strane ove luke, more-san, i njoj se učinilo nekako pravo da ove glatke, elegantne lađe budu te koje će ploviti njime protiv vetra.
     "Tako je Gospodarica stvorila sebe", primeti Musnakaf, prišavši Fib da zajedno osmotre prizor.
     "Brodovi?"
     "Mornari", odvrati on. "Trgovala je snovima i na taj način se neopisivo obogatila. I bila srećna; do kralja Teksasa."
     Kao što joj je bio i obećao, Musnakaf joj je pričao o kralju Teksasu za vreme putovanja; bila je to tužna priča. Zaveo je Gospodaricu dok je još bila u cvetu mladosti, tako joj je Musnakaf objasnio, a onda, kada mu je dosadila, napustio ju je zbog neke druge žene. Strašno je za njim patila, i nekoliko puta je pokušala da se ubije, ali izgleda da život nije bio završio još s njom, jer je svaki put preživela da bi još jedan dan tugovala.
     A onda, mnogo godina po njegovom odlasku, iznenada se vratio, preklinjući je da mu oprosti i moleći je da mu dozvoli da se vrati u njeno naručje i njen krevet. Protivno svim očekivanjima, ona ga je odbila. Rekla je da se promenio. Čovek koga je volela i izgubila, čovek za kojim je i dalje tugovala, i za kojim će uvek tugovati, nestao je.
     "Da si bio sa mnom", rekla je, "mogli smo zajedno da se izmenimo; i pronađemo nove razloge za ljubav. Ali od tebe nije ostalo ništa što bih ja želela, osim sećanja."
     Ta priča se Fib učinila neizrecivo tužna, kao i pomisao da neko trguje snovima, mada se i te kako namučila da uopšte zamisli šta to, zapravo, znači.
     "Mogu li se snovi kupiti i prodati?" upitala je Musnakafa.
     "Sve može da se kupi i proda", odvrati on, na brzinu je pogledavši. "Ali ti to bar znaš, dolaziš iz Kozma."
     "Ali snovi..."
     Podigao je šake u želji da spreči postavljanje novih pitanja i poveo ju je prema kapiji kuće - koju je otključao ključem što mu je visio sa pojasa - a zatim ju je brzo poveo do stepeništa. Tu je zastao da joj ponudi poslednji savet pre nego što uđu.
     "Želeće da te ispituje o Kozmu. Reci joj da je to dolina suza, i biće srećna."
     "To nije laž", reče Fib.
     "Dobro", odvrati on i krenu uz stepenice. "Oh, još nešto", reče on, penjući se. "Možda ćeš hteti da joj kažeš kako sam te spasao sigurne smrti. Slobodno slaži malo o tome, kako bi izgledalo što..."
     "Junačkije?"
     "Dramatičnije."
     "Oh, da. Dramatičnije", reče Fib, ovlaš se osmehnuvši.
     "Ne brini."
     "Ja sam sve što joj je ostalo sada kada mornari više ne dolaze. A želim da se oseća zaštićena. Razumeš?"
     "Razumem", reče Fib. "Voliš je isto onoliko koliko i kralj Teksas."
     "To nisam rekao."
     "Nisi ni morao."
     "To čak nije ni... hoću da kažem... ona ne..." Odjednom ga je napustilo samopouzdanje. Počeo je da se trese.
     "Hoćeš da kažeš da ona ne zna?"
     "Hoću da kažem..." gledao je u stepenice, "...hoću da kažem da bi joj bilo svejedno čak i da zna." Ne usudivši se da sretne Fibin pogled, okrenuo se od nje i pohitao do ulaznih vrata uz stepenice pokrivene ledom. Otvorena su za tili čas i on uđe; unutra su svetiljke gorele sitnim, svetlucavim plamičcima i tu je mogao da umota svoju tugu u senke.
     Fib ga je sledila uz stepenice i ušla je za njim unutra. Uputio ju je niz jedan uzak prolaz sa visokom tavanicom do stražnjeg dela kuće. "U kuhinji ćeš naći dovoljno hrane. Posluži se." Zatim se uputio uz stepenište prekriveno bogatim tepihom; njegov dolazak najavljivala je zvonjava praporaca.
     Kuhinja koju je Fib otkrila bila je verovatno moderna negde devet stotina dvadesete, ali ipak je predstavljala umirujuće mesto na kome je mogla da sedne i odmori svoje krupno telo. Unutra se nalazilo otvoreno ognjište, u koje je ubacila nekoliko cepanica, jedna ogromna, crna, železna peć, kao i lonci dovoljno veliki da se u njima skuva obrok za pedesetoro, a sirovih namirnica za to nešto bilo je posvuda: police sa konzervama, činije i korpe pune voća i povrća, hleb i sir, kafa. Fib je ostala da stoji nekoliko minuta ispred vatre, ne bi li povratila nešto topline u svoje smrznute udove, a zatim se dala na posao da sebi pripremi poveći sendvič. Govedina je bila izvanredna i mekana poput maslaca, hleb kao da je tek bio izvađen iz peći, sir zreo i pikantan. Kada je završila pripremanje sendviča, već joj je curela voda na usta. Dobrano je zagrizla - bio je odličan - a zatim sipala sebi šolju voćnog soka i smestila se ispred vatre.
     Misli joj odlutaše dok je jela i pila, nazad obalom, kroz putkotinu, niz planinu do Evervila. Činilo joj se da su prošli dani od kada su ona i Tesla čekale u zakrčenoj glavnoj ulici i razgovarale o tome da li su ljudi stvarni ili ne. Sada joj se taj razgovor učinio još besmisleniji nego onda. Evo je ovde gde se snovima trguje, jede odličnu govedinu ispred vatre; ovde stvari nisu bile ništa manje stvarne nego u svetu koji je napustila, i to je za nju predstavljalo veliku utehu. To je značilo da razume pravila. Ovde neće leteti, ali je neće niti Đavo juriti. Ovo je bila samo druga zemlja. Razume se da je imala svoj deo čudnih običaja i divljeg života, ali isto je bilo i sa Afrikom ili Kinom. Treba samo da se navikne na njene neobičnosti, i biće u stanju da ide svojim putem bez poteškoća.
     "Gospodarica želi da te vidi", objavi Musnakaf sa praga.
     "Dobro", reče ona i poče da ustaje. Istog časa je osetila vrtoglavicu. "Auh", izusti ona, podigavši šolju i zagledavši se u nju. "Taj sok je neka đavolska stvar."
     Musnakaf dozvoli sebi da se osmehne. "To je žalovnica", reče on. "Ne znaš za nju?"
     Odmahnula je glavom, što je bilo pogrešno. Čula su joj se zbrkala.
     "Oh, Bože", reče ona i poče ponovo da seda. "Možda bi trebalo da sačekam nekoliko minuta."
     "Ne. Želi odmah da te vidi. Veruj mi, boli je briga da li si malo nacvrckana. I sama je retko kada trezna." Prišao je Fib i pomogao joj da ponovo ustane. "Nemoj zaboraviti šta sam ti rekao..."
     "Kralj Teksas...", promrmlja Fib, i dalje se trudeći da dovede misli u red.
     "Ne!" poskoči on. "Da se nisi usudila da ga pomeneš."
     "Šta onda?" upita ona.
     "Dolina suza", podseti je on.
     "Oh, da. Sećam se. Kozm je dolina suza." Ponovila je to još jednom u sebi, kako ne bi zaboravila.
     "Jesi li shvatila?"
     "Shvatila sam", reče ona.
     Musnakaf uzdahnu. "E, pa, onda", reče on, "ne mogu da smislim nijedan više izgovor zbog koga bismo ovo dalje odlagali." Izveo ju je iz kuhinje, poveo kroz prolaz, a zatim uz stepenice da se upozna sa Gospodaricom ove čudne kuće.

     2.
     Mada je drveće koje je omeđivalo obale Efemerisa raslo veoma gusto, tako da se njegovo izloženo korenje preplitalo poput prstiju šaka u molitvi, a krošnja bila tako bogata da se nebo uopšte nije videlo, nije bilo ni lista, ni grančice, niti delića mahovine koji nisu zračili svetlošću, što je znatno olakšavalo Džou napredovanje. Kada se jednom našao usred šume, morao je da se osloni na sposobnost orijentisanja kako bi izbio na drugu stranu, što je zaista i uspeo. Posle možda pola sata drveće je počelo da se proređuje, i on izbi na čistinu.
     Obreo se pred prizorom koji je mogao i nedelju dana da proučava, a da opet ne obuhvati sve pojedinosti. Na možda dvadeset milja ispred njega prostirao se predeo svetlih polja i vodenih-livada; prve su zračile zelenom, žutom i skarletnom, a druge srebrnom i zlatnom bojom. A iznad glave, poput nepreglednog talasa koji se popeo u titanske visine i sada pretio da se obruši na savršenstvo ispod, nalazio se zid tame, koji je sasvim sigurno skrivao Iad. Nije bio crn, već u hiljadu preliva sive, tu i tamo prošaran crvenom i purpurnom. Nemoguće je bilo prosuditi od čega je sazdan. Na pojedinim mestima podsećao je na dim, a na drugima se sijao poput odranog mišića; ponegde se delio u grčevima, a ponegde kao da se reprodukovao. Međutim, nije bilo ni traga legiji, ili narodu, koji viri iza njega. Talas se kolebao i kolebao, ali nije se obrušio.
     Postojao još jedan prizor koji je na svoj način bio čak neobičniji: grad koji je stajao u senci ovog visećeg neba - b'Keter Sabat. Slava Efemerisa, nazvao ga je Noa, a kada Džo na svom putovanju ne bi prišao gradskom području ni za korak bliže, ipak bi poverovao u to hvalisanje.
     Ovaj grad imao je oblik izokrenute piramide, i balansirao je na njenom vrhu. Nije bilo traga nikakvoj strukturi koja ga je pridržavala. Iako je postojalo mnoštvo sredstava kojima se stizalo od tla do vrha, koji je bio je prekriven obitavalištima (bar je on pretpostavio da je to u pitanju, mada bi oni koji tu stanuju morali da budu slepi miševi), ukupna količina svih tih lestvica i stepeništa nije ni izdaleka bila dovoljna da podnese težinu grada. Nije bilo načina da odredi razmere, ali bio je ubeđen da bi Menhetn mogao da stane na gornju površinu i da još ostane slobodnog prostora, što je značilo da su desetak kula koje su se iz njega uzdizale, a sve podsećale na ogromne rolne tkanine, prihvaćene na jednom kraju i puštene da padaju u bezbroj odmotaja, bile visoke mnogo stotina spratova.
     Bez obzira na svetla koja su bleštala kroz bezbrojne prozore, Džo je sumnjao da su kule nastanjene. Žitelji b'Keter Sabata zakrčili su puteve koji su vodili iz grada, ili su se dizali sa ulica i kula u uskomešanim jatima.
     Ogromnost tog prizora bila je tolika da umalo nije pao u iskušenje da pronađe neko udobno mesto među korenjem i nastavi da ga posmatra dok talas ne provali i ne zbriše ga. Ali ista ona znatiželja koja ga je dovela sa obale ovamo počela je da ga tera dalje, niz padinu i preko močvarnog polja, na kome je iždžikljalo kristalno cveće, sve do najbližeg puta. Uprkos velikoj raznolikosti lica i obličja u gužvi na tom putu, na njihovim licima ogledalo se izvesno očajanje, a u držanju istovetna zebnja. Drhtali su i znojili se dok su išli, a njihove oči - bele, zlatne, plave i crne - bacale su poglede preko ramena s vremena na vreme prema gradu koji su ostavili i na lelujavu tamu koja ga je natkriljavala.
     Malo njih je pokazalo bilo kakvo zanimanje za Džoa. A tih nekoliko koji su ga sažalno pogledali, smatrali su ga ludim, bar je tako pretpostavljao, jer bio je jedini putnik na ovom autoputu koji nije bežao iz b'Keter Sabata, već se vraćao prema njemu.

     3.
     Musnakafova Gospodarica sedela je na tako velikom krevetu da je na njemu lako moglo desetoro da se smesti, poduprta sa dvadesetak čipkanih jastuka i okružena gomilom iscepane hartije koja je bila tako laka da je i sam dašak vetra koji bi došao kroz prozor ili sa ognjišta bio dovoljan da podigne pedesetak komadića u vazduh i natera čaršave da zašušte poput lišća. Sama prostorija bila je besmisleno prenatrpana, tavanica prljava od dima i islikana nagim božanstvima koja skaču, zidovi prekriveni ogledalima - neka su bila naprsla - ostatak u strašnom rasulu. Isto se moglo reći i za samu Gospodaricu. Bila je u rasulu i očigledno napukla. Čitavih pet minuta Fib i Musnakaf su čekali u podnožju kreveta dok je ona cepkala komadiće hartije na još manje, mrmljajući pri tom nešto sebi u bradu.
     Ono malo postojeće svetlosti dopiralo je iz uljanih svetiljki postavljenih po raznim stolićima, koje su bile - kao i ostale u kući - prigušene, tako da su jedva svetlucale, dajući celoj prostoriji mučan izgled. Ženina nejasnoća nije joj baš išla u prilog. Čak i pri ovoj prigušenoj svetlosti delovala je groteskno, proređena kosa bila joj je obojena u crno (što je samo još više isticalo njeno pergamentno bledilo), obrazi naborani, vrat nalik na izlizan konopac.
     Konačno, ne podigavši pogled sa pravljenja đubreta, ona progovori, jedva pokrećući tanke usne.
     "U starim danima sam mogla da iskoristim ženu kao što si ti. Imaš mesa na kostima. Muškarci to vole." Fib nije odgovorila. Ne samo da se uplašila ove babuskare, već se plašila da će njeno pijanstvo izbiti na videlo ako progovori. "Nije da vodim računa o tome šta se muškarcima dopada", nastavi Gospodarica. "Ja sam iznad toga. A i prija, kada te nije briga." Tada je podigla pogled. Imala je vlažne oči koje su šarale tamo-amo u pravcu gde se Fib nalazila, ali se nisu smirivale. "Da mi je stalo", reče ona, "znaš li šta bih uradila?" Zastala je. "Pa, znaš li?" upita ona.
     "Ne..."
     "Odsanjala bih sebe kao lepoticu", odvrati ona, zakikotavši se na tu pomisao. "Napravila bih od sebe najprivlačniju ženu u celom Postanju, pa bih izišla na ulice i slomila sva srca koja bih mogla." Kikotanje prestade. "Misliš li da bih ja to mogla?" upita ona.
     "Ja... ja... usuđujem se da kažem da biste mogli."
     "Ti se usuđuješ da kažeš, a?" nežno uzvrati Gospodarica. "Da ti kažem ja nešto: to ti je kao piškenje, ništa lakše od toga. Oh, da. Bez problema. Odsanjala sam ovaj grad, nisam li?"
     "Jeste li?"
     "Jesam! Reci joj, mali moj Abre!"
     "Isitna je!" odvrati Musnakaf. "Odsanjala je ovo mesto u stvarnost."
     "Isto tako lako mogu da odsanjam sebe kao privlačnu ženu." Ponovo je zastala. "Ali odabrala sam da to ne činim. A znaš li zašto?"
     "Jer vam nije stalo?" rizikovala je Fib.
     Hartija koju je žena upravo cepala ispade joj iz ruke. "Tačno", reče ona, značajno. "Kako se zoveš? Felicija?"
     "Fib."
     "Još gore."
     "Dopada mi se", odvrati Fib, čiji je jezik odgovorio pre nego što je uspela da ga zauzda.
     "To je ružno ime", reče žena.
     "Nije."
     "Ako ja kažem da je ružno, onda je ružno. Dođi ovamo." Fib se nije ni pomakla. "Jesi li me čula?"
     "Da, čula sam vas, ali mi se neće."
     Žena prevrnu oči. "Oh, pobogu, ženo, ne vređaj se zbog jedne tako usputne opaske. Dozvoljeno mi je da budem nevaljala. Stara sam, ružna i ništavna."
     "Ne morate da budete", reče Fib.
     "Ko to kaže?"
     "Vi", podseti je Fib, srećna što je tolike godine morala da se nosi sa jogunastim pacijentima. Neka je prokleta ako će dozvoliti staroj veštici da je zaplaši. "Pre dva minuta, rekli ste..." Videla je da joj Musnakaf pomahnitalo daje znak, ali ona je već počela i sada je bilo kasno da zaćuti. "Rekli ste da možete tek tako da odsanjate sebe kao lepoticu. Zašto to onda ne učinite i prestanete da mlatite praznu slamu."
     Usledila je mučna tišina, dok je Gospodarica pomamno kolutala očima. A onda je ponovo stala da se kikoće, da bi se na kraju to kikotanje pretvorilo u grleni smeh. "Oh, pa ti si mi poverovala, poverovala si mi, ti slatkišu jedan", reče ona. "Zar zaista veruješ da bih živela sa ovim"... podigla je svoje šake kao u kostura ispred sebe... "kada bih mogla makar malo da biram?"
     "Znači, ne možete da odsanjate sebe kao lepoticu?"
     "Možda sam i mogla to da učinim, odmah po prispeću ovamo. Tada sam imala jedva stotinak. Oh, znam da to tebi zvuči strašno staro, ali to nije ništa, ništa. Imala sam muža čiji su me poljupci održavali mladom."
     "To je kralj Teksas?" primeti Fib.
     Ženine šake klonuše nazad u krilo i ona drhtavo uzdahnu. "Ne", reče ona. "To je bilo u Kozmu, u mojoj mladosti. Duša koju sam volela daleko više nego što sam ikada volela Teksasa. I koji je i mene voleo, do uništenja..." Preko lica joj pređe izraz potpunog gubitka. "To nikada ne prolazi", promrmlja ona. "Bol za izgubljenom ljubavi. Nikada zaista ne prolazi. Ponekad se noću plašim da zaspim - Abre zna; jadni Abre. Plašim se, jer kada zaspim, sanjam da se vratio u moje naručje, i ja u njegovo, i bol pri buđenju je toliki da ne mogu da podnesem da sklopim oči, iz straha da ponovo ne sanjam taj san." Odjednom je počela da plače, primeti Fib. Suze su joj se slivale niz ispijene obraze. "Oh, Gospode, da umem, raščinila bih ljubav. Zar to ne bi bilo divno?"
     "Ne", nežno reče Fib. "Uopšte ne mislim da bi to bilo divno."
     "Čekaj samo da nadživiš sve one do kojih ti je stalo ili da ih izgubiš. Čekaj samo da ti ostane jedino prazna ljuštura i malo sećanja. Ležaćeš budna kao što ja ležim, i moliti se da ne sanjaš." Pozvala je prstom Fib. "Priđi bliže, molim te?" reče ona. "Dozvoli mi da te jasnije vidim."
     Fib poslušno krenu uz krevet. "Abre, ona svetiljka. Prinesi je bliže. Želim da vidim lice ove žene, koja je toliko zaljubljena u ljubav. Bolje, bolje." Podigla je šaku kao da će da dodirne Fibino lice, ali se predomislila. "Ima li nekih novih bolesti u Kozmu?" upita ona.
     "Ima.."
     "Jesu li gadne?"
     "Neke jesu", reče Fib, "Jedna je zaista gadna." Setila se Abreove fraze. "Kozm je dolina suza", reče ona.
     Upalilo je. Gospodarica se osmehnula. "Eto", reče ona, okrenuvši se prema Abreu. "Zar to stalno ne govorim?"
     "Da, upravo to", odvrati Musnakaf.
     "Nije čudo što si pobegla odande", reče žena, ponovo se usredsredivši na Fib.
     "Nisam..."
     "Šta?"
     "Pobegla. Nisam pobegla. Došla sam jer je ovde neko koga želim da pronađem."
     "A ko bi to mogao biti?"
     "Moj... ljubavnik."
     Gospodarica je sažalno odmeri. "Znači, došla si ovamo zbog ljubavi?" upita ona.
     "Da", odvrati Fib. "I pre nego što pitate, zove se Džo."
     "Nisam imala nameru da pitam", odbrusi Gospodarica.
     "Pa, rekla sam vam. On je negde napolju u moru. I ja sam došla da ga pronađem."
     "Nećeš uspeti", reče stara veštica, ni ne potrudivši se da sakrije svoje zadovoljstvo zbog te pomisli. "Pretpostavljam da znaš šta se događa tamo napolju?"
     "Neodređeno."
     "Onda sigurno znaš da nema izgleda da ga nađeš. Verovatno je već mrtav."
     "Znam da to nije tačno", reče Fib.
     "Kako možeš da znaš?" upita Gospodarica.
     "Jer sam bila ovde u snu. Srela sam ga, tamo napolju, u Suštini." Malo je spustila glas, dramtičnosti radi. "Vodili smo ljubav."
     "U moru?"
     "U moru."
     "Stvarno ste se tucali u Suštini?" upita Musnakaf.
     "Da."
     Gospodarica dohvati list hartije sa kreveta - Fib primeti da je od početka do kraja ispisan paučinastim rukopisom - i nastavi da ga cepa. "Kakva stvar" izusti ona, napola za sebe. "Kakva stvar."
     "Možete li na bilo koji način da mi pomognete?" upita Fib.
     Musnakaf je bio taj koji joj je odgovorio. "Bojim se..."
     Nije dalje stigao. "Možda", reče Gospodarica. "More ne govori. Ali u njemu ima onih koji govore." Prvi list hartije već je bila pretvorila u đubre i sada je uzimala drugi. "Šta dobijam zauzvrat?" upita ona Fib.
     "Kako bi bilo istinu?" odvrati Fib.
     Gospodarica nakrivi glavu. "Da li si ti to mene lagala?" upita ona.
     "Rekla sam ono što mi je rečeno da kažem", odvrati Fib.
     "O čemu?"
     "O tome da je Kozm dolina suza."
     "Zar nije?" upita Gospodarica pomalo razdražljivo.
     "Ponekad. Ljudi žive nesrećne živote. Ali ne sve vreme. I ne svi ljudi." Gospodarica zagunđa. "Izgleda da ipak ne želite da čujete istinu. Možda ste srećniji ovako, sedite i cepate ljubavna pisma i mislite da vam je bolje ovde nego tamo."
     "Kako si znala?"
     "Šta, da su to ljubavna pisma? Po izrazu vašeg lica."
     "Pisao mi je svakog sata tokom šest godina. Kaže da će mi prepustiti ceo ovaj prokleti kontinent, samo ako mu udelim poljubac, ako ga dodirnem. Nikada nisam odgovorila ni na jedno jedino. Ali on ih i dalje piše, red za redom sentimentalnih gluposti. A ja s vremena na vreme odvojim po jedan dan da ih iscepam."
     "Ako ga toliko mrzite", reče Fib, "mora da ste ga voleli..."
     "Rekoh li ti da sam volela samo jedno stvorenje u svom životu. A ono je mrtvo."
     "U Kozmu", reče Fib. To nije bilo pitanje, već tvrdnja, jasna i glasna.
     Gospodarica podiže pogled prema njoj. "Da li ti čitaš umove?" upita ona, veoma blago. "Da li si tako saznala moje tajne?"
     "Nije bilo naročito teško", odvrati Fib. "Rekli ste da ste odsanjali ovaj grad u postojanje. Mora da ste nekada videli original."
     "Jesam", odvrati Gospodarica. "Veoma davno. Bila sam još dete."
     "Da li se dosta toga sećate?"
     "I više nego što bih želela", reče žena, "mnogo više. Imala sam velike planove, znaš, a oni su se pretvorili u pepeo. Gotovo u pepeo..."
     "Kakve planove?"
     "Da izgradim novu Aleksandriju. Grad u kome će ljudi živeti u miru i blagostanju." Slegnula je ramenima. "I na šta se to na kraju svelo?"
     "Na šta?"
     "Na Evervil."
     Fib je bila zbunjena. "Evervil?" ponovi ona. Kakve veze je, za ime sveta, ovo bizarno stvorenje moglo imati sa bezbednim, slatkim, malim Evervilom?
     Žena ispusti ljubavno pismo koje je cepala i zagleda se u plamenove. "Da. E, pa, možeš da saznaš i celu istinu, ako baš hoćeš." Odvojila je pogled od vatre i pogledal Fib, osmehnuvši se. "Zovem se Miv O'Konel", reče ona, "ja sam budala koja je osnovala Evervil."









VII
     Do ranih osamdesetih, trasa subotnje parade bila je jednostavna. Kretala je od Sirsove pekare na Popi Lejnu i nastavljala duž ulice Akres do glavne kojom je prolazila - otprilike jedan sat - do svog završetka na gradskom trgu. Ali kako je rasla veličina parade, a i gomile koja je dolazila da je gleda, morala je biti smišljena nova trasa koja će omogućiti i jednima i drugima da dišu. Posle nekoliko sastanaka koji su trajali od šest pa sve do ponoći u prostoriji ispunjenoj dimom iznad kancelarije Doroti Balard, festivalski odbor došao je do jednostavnog, ali pametnog rešenja: parada će opisivati gotovo potpuni krug oko grada, a polaziće sa prostora iza gradske većnice. To je gotovo utrostručavalo dužinu trase. Glavna ulica i gradski trg i dalje će ostati središnja mesta za publiku, razume se, ali tamošnji gledaoci biće primorani da čekaju nešto duže da priredba naiđe njihovim putem. Znači, za one nestrpljive, ili one sa nestrpljivom decom, bile su pogodnije ulice bliže mestu sa koga je parada kretala, dok za one koji su voleli da žive u iščekivanju, i bili srećni da mogu da jedu, piju i da se kupaju u znoju lica svog jedan ili jedan i po sat, dok muzika postaje sve bučnija, nelagodno bučna, ipak nije bilo boljeg mesta od nepokrivenih tribina, vatrogasnih stepenica i simsova glavne ulice.

     "Orkestar nikada nije bio bolji", reče Mejzi Vejts Doroti dok su stajale na suncu ispred Kitinog restorana, gledajući paradu kako polako napreduje ka raskršću.
     Doroti je sva sijala. Ne bi bila ponosnija, pomisli ona, ni da je sama rodila sve te muzičare do jednog, i upravo se to spremala da kaže, ali se ipak uzdržala. Biće bolje da pomisao ostane neizgovorena, bez obzira na to odakle došla. Umesto toga reče: "Svi smo, razume se, voleli Arnolda", misleći na Arnolda Lenglija koji je vodio orkestar dvadeset dve godine sve do svoje iznenadne smrti usled srčanog udara prošlog januara, "ali Lari je zaista osavremenio repertoar."
     "Oh, Bil smatra da sunce sija iz Larija", primeti Mejzi. Njen muž je svirao trombon u orkestru čitavih deset godina. "A dopadaju mu se i nove uniforme."
     Koštale su đavo i po, ali nema sumnje da je novac dobro utrošen. Pored sposobnosti Larija Glodoskija da privuče nove članove - sada je bilo nekoliko novih, mlađih svirača u njihovim redovima (samo je jedan od njih bio iz grada) - uniforme su dale orkestru svežiji, otresitiji izgled, što je, opet, poboljšalo njihovo marširanje i sviranje. Čak se pričalo da će orkestar učestvovati na jednom od velikih međudržavnih takmičenja u narednih nekoliko godina. I da ne pobede, publicitet će i te kako koristiti festivalu.
     Nije da je njemu bila potrebna pomoć, pomisli Doroti, prelazeći pogledom sa orekstra na gomilu. Ovde je bilo prisutno taman onoliko ljudi koliko su ulice mogle da prime; u pet do šest redova na pojedinim mestima, svojom težinom znatno su opterećivali tribine, praveći takvu buku da su prigušivali sve ostale zvuke osim orkestarskog doboša, koji je dobovao u Dorotinom stomaku poput drugog srca.
     "Da znaš da bi baš trebalo nešto da pojedem", reče ona Mejzi. "Osećam se nekako lepršavo."
     "Oh, to nikako nije dobro", reče Mejzi. "Moramo ubaciti nešto hrane u tebe."
     ""Sačekaću da orkestar stigne dovde", reče Doroti.
     "Jesi li sigurna?"
     "Svakako. Ne mogu da propustim orkestar."

     "Osećam se kao prokleta budala", reče Ervin.
     Dolan se isceri. "Niko ne može da nas vidi osim nas samih", istaknu on. "Oh, ma hajde, razvedri se, Ervine. Zar nisi oduvek želeo da marširaš u paradi?"
     "U stvari, nisam", odvrati Ervin.
     Svi su bili tu - Nordhof, Dikerson, čak i Koni, marširali su u svetlucavom stroju - svi od reda izgigravajući budale.
     Ervin nije shvatao šalu. Ne danas, kada očigledno toliko toga nije bilo u redu sa svetom. Nije li sam Nordhof kazao da moraju na neki način zaštititi svoje ulaganje u Evervil? A evo ih ovde kako poskakuju poput dece.
     "Dosta mi je ovoga!" reče on ogorčeno. "Trebalo bi da krenemo na ono kopile u mojoj kući."
     "Hoćemo", reče Dolan. "Nordhof mi je kazao da ima plan."
     "Neko bez veze pominje moje ime?" doviknu Nordhof preko ramena.
     "Ervin misli da traćimo vreme."
     "Zaista?" upita Nordhof, okrenuvši se i nastavivši da maršira unatraške dok je postavljao pitanje. "Ovo marširanje sa gradskim orkestrom može ti izgledati kao patetični mali obred, ali to ti je isto kao i taj sako koji imaš na sebi."
     "Ovo?" upita Eervin. "Mislio sam da sam ga poklonio."
     "Ali si našao džepove pune uspomena, zar ne?" primeti Nordhof. "Komadiće prošlosti?"
     "Da."
     "Isto je bilo sa svima nama", odvrati Nordhof, zavukavši šaku u džep svog ni izdaleka savršenog smokinga i izvukavši šaku punu tričarija. "Ili su nas naša sećanja ili neka viša moć snabdeli ovim utehama. Zahvalan sam im na tome."
     "Šta želiš da kažeš?" nije odustajao Ervin.
     "To da moramo ostati vezani za Evervil na isti način na koji ostajemo vezani za sebe same. Bilo da je u pitanju kakva stara košulja ili sat proveden sa gradskim orkestrom, nije važno. Sve služi istoj svrsi. Pomaže nam da se setimo onoga što smo voleli."
     "Onoga što još volimo", reče Dolan.
     "U pravu si Ričarde. Onoga što još volimo. Shvataš li, Ervine, u čemu je stvar?"
     "Mogu da smislim i neki bolji način da to uradim", zareža Ervin.
     "Zar ti od orkestra nije srce brže zakucalo?" upita Nordhof, sa svakim korakom podižući kolena još malo više. "Slušaj samo te trube."
     "Bučno i razuzdano!" reče Ervin.
     "Pobogu, Tutakere!" reče Nordhof. "Gde ti je smisao za slavlje? Ovo je ono što se borimo da sačuvamo."
     "Onda neka nam je Bog na pomoći", reče Ervin, posle čega mu Nordhof okrenu leđa i, uhvativši korak, odmaršira između duvača.
     "Pođi za njim", reče Dolan Ervinu. "Brzo. Izvini mu se."
     "Idi do đavola", reče Ervin, napustivši vrstu i uputivši se prema pretrpanom pločniku. Dolan krenu za njim.
     "Nordhof je zlopamtilo", reče Dolan.
     "Baš me briga", reče Ervin. "Neću da se ponižavam." Zastao je, zagledavši se u nekoga u gomili.
     "Šta je bilo?" zanimalo je Dolana.
     "Tamo", reče Ervin, pokazavši na jednu neuglednu žensku priliku koja se kretala kroz gužvu.
     "Poznaješ je?"
     "Oh, da."

     Tesla se nalazila na nekih stotinu jardi od raskršća kada je shvatila gde je. Zastala je. Hariju je trebalo sekund ili dva da je stigne.
     "U čemu je problem?" doviknu joj on.
     "Nije trebalo da pođemo ovim putem!" doviknu mu ona u znak odgovora.
     "Znaš li neki bolji?"
     Tesla odmahnu glavom. Možda bi uz Raulovu pomoć bila u stanju da smisli neki drugi put kojim su mogli da stignu do Fibine kuće, ali od sada će morati da počne sama da se nosi sa takvim problemima.
     "Znači, moramo da se probijemo", reče Hari.
     Tesla klimnu i uradi upravo to: stade da se probija između naguranih tela sa nehajnođću učesnika kakve orgije. Samo kada bi postojao neki način da se zauzda moć ovog druženja, pomisli ona; kada bi mogla da se okrene u praktične svrhe, umesto što joj se dopušta da ispari. Kakvo je to samo traćenje; kakvo žalosno traćenje.
     Uhvaćena u gomilu, nije bila u stanju da u potpunosti sama bira put, niti se baš trudila da to radi, ali se ipak osećala nekako čudno zadovoljna. Dodir tela sa telom, zadah znoja i daha slatkiša, prizor znojave kože i sjajnog oka, sve je to bilo dobro, baš dobro. Da, ovi ljudi bili su ranjivi i živeli su u neznanju; da, verovatno su bili neotesani, većina njih, licemerni i skloni kavzi. Ali sada, upravo sada, smejali su se i klicali, i visoko podizali malu decu da vide paradu, i ako ih nije baš volela, bar je bila srećna što pripada njihovoj vrsti.

     "Saslušaj me!" vikao je Ervin na nju.
     Žena ničim nije pokazala da ga je čula, ali izraz njenog lica dao je Ervinu nadu da bi možda mogla biti nagovorena da sluša. Oči su joj ludački sijale, a usta bila iskrivljena u trzavi osmeh. Nije mogao da oseti njenu temperaturu, ali bio je ubeđen da ima groznicu.
     "Samo se uključi, molim te?" vrištao je.
     "Zašto se trudiš?" zanimalo je Dolana.
     "Jer ona zna prokleto više od nas", reče mu Ervin. "Znala je ono u mojoj kući po imenu. Čuo sam je kako ga naziva Kison."

     "Šta je s njim?" upita Tesla Harija, uputivši mu pitanje preko ramena.
     "Šta je s kim?" odvrati Hari pitanjem.
     "Rekao si Kison."
     "Nisam ni reč izustio."
     "E, pa, neko jeste."
     "Čula me je!" poskoči Ervin. "Dobra devojčica! Dobra devojčica!"
     Sada se i Dolan zainteresovao. "Možda će bolje da čuje ako zajedno izgovorimo", predloži on.
     "Ta ti nije loša. Na tri..."

     Ovog puta je Tesla zastala. "Ni to nisi čuo?" obratila se Hariju. On odmahnu glavom. "Dobro", reče ona. "Ništa strašno."
     "O čemu ti to pričaš?"
     Progurala se kroz gomilu do jednog praznog dovratka, sa Harijem za petama. Radnja - cvećara - bila je zatvorena, ali je miris cveća ipak bio jak.
     "Neko mi se obraća, Hari. Pored tebe. Zove se Tutaker."
     "I... gde je on?"
     "Ne znam", reče ona. "Hoću da kažem, znam da je mrtav. Bila sam u njegovoj kući. Tamo sam videla Kisona." Nastavila je da osmatra gomilu dok je govorila, u nadi da će uhvatiti na trenutak nečije prisustvo, ili nečija prisustva, koja je čula. "Ovog puta nije sam. Čula sam dva glasa. Žele da se probiju do mene. Samo ne znam kako da se uključim."
     "Bojim se da ja ne mogu da ti budem od pomoći", reče Hari. "Ne kažem da nisu ovde..."
     "U redu je", reče mu Tesla. "Moram samo da slušam..."
     "Želiš li da nađeš neko mirnije mesto?"
     Ona odmahnu glavom. "Mogla bih da ih izgubim."
     "Želiš li da se ja udaljim?"
     "Nemoj daleko", reče ona i, zatvorivši oči, pokuša da se isključi iz buke živih i da čuje glasove mrtvih.

     Doroti je veoma čvrsto stegla Mejzinu ruku.
     "Šta je bilo?" upita Mejzi.
     "Zaista ne... uopšte se ne osećam dobro..." reče Doroti. Sve oko nje počelo je da dobuje u ritmu sa orkestrom, kao da je imalo srce ušiveno u njemu (čak i pločnik, čak i nebo), i što se orkestar više približavao, to su ta srca jače udarala, dok nije izgledalo da će se sasvim sigurno raspući, sva odreda da će se raspući i napraviti rupu u svetu.
     "Da ti donesem nešto da pojedeš?" upita Mejzi. Doboši su postajali bučniji sa svakim udarom: tutnjali su i tutnjali. "Možda salatu od tunjevine ili..."
     Bez ikakvog upozorena, Doroti se presamitila i počela da povraća. Skupina ljudi ispred nje se razmakla - ne dovoljno brzo da ih ne isprska, ali brzo - dok je ona izbacivala ono malo što joj je bilo u stomaku. Mejzi je sačekala da grčenje prestane, a zatim je probala da je nagovori da se skloni sa sunca u hlad restorana. Ali ona nije htela da pođe ili nije mogla.
     "Rasprsnuće se", reče ona, zureći u tle.
     "Sve je u redu, Doti..."
     "Ne, nije. Raspuknuće se!"
     "O čemu ti to pričaš?"
     Doroti protrese Mejzinu šaku. "Moramo raščistiti ulicu", reče ona, teturavo krenuvši napred. "Brzo!"

     "Šta se to tamo dole događa?" upita Oven, nagnuvši se kroz prozor. "Poznaješ li onu ženu?"
     "Onu koja se upravo ispovraćala? Aha. To je gospođa Balard. Prava kučka."
     "Neobično", reče Oven.
     Doroti se gurala i probijala kroz gomilu. Nešto je vikala, ali Oven nije mogao da uhvati šta usled buke koju je pravio orkestar koji se približavao.
     "Deluje baš uznemireno", reče Set.
     "Upravo tako", odvrati Oven, odvojivši se od prozora i uputivši se prema stepenicama.
     "Možda je videla avatare!" doviknu Set za njim.
     "To je i meni palo na pamet", reče Oven. "Upravo ista..."

     Gomila oko Kitinog restorana čula je upozorenje Doroti Balard. Sklanjali su joj se s puta u slučaju da joj padne na pamet da se ponovo ispovraća. Jedna devojka, možda malo pripita, nije to dovoljno brzo uradila i bila je odgurnuta kada je Doroti jurnula na barikadu. Srušila se pred njom i ona je istrčala na sredinu raskršća, pomahnitalo mlatarajući rukama.
     Na čelu svoje sjajne povorke, nalazio se Lari Glodoski koji je ugledao Balardovu kako mlatara ispred njega i suočio se sa izborom. Ili će zaustaviti orkestar - što znači i paradu - u narednih deset sekundi, ili će se pouzdati u to da će neko biti dovoljno priseban da mu skloni tu kučku s puta pre nego što dođe do sudara. Istinu govoreći, nedoumice i nije bilo. Ona je bila sama; njih je bilo mnogo. Podigao je štapić malo više i stao oštrije nego ranije da daje takt, kao da je na taj način želeo da izbriše ženu ispred sebe sa ulice.

     "Slušam", promrmljala je Tesla, "trudim se da čujem koliko mogu."
     Tu i tamo čula bi nešto što je moglo biti mrmljanje, ali um joj je zavijao od gladi i vrućine. Čak i da su to duhovi govorili, nije mogla da shvati smisao zvukova.
     A onda joj je zasmetalo još nešto: nekakva strka na raskršću. Gomila je pomahnitala kao nikada do tada. Popela se na vrhove prstiju u nadi da će videti šta se dešava, ali vidik su joj zaklanjale glave, baloni i šake koje su mahale.
     Međutim, Hari je uspeo da vidi šta se zbiva. "Nasred ulice nalazi se neka žena, viče..."
     "Šta viče?"
     Hari je trenutak slušao. "Mislim da govori ljudima da se sklone sa ulice..."
     Nagon koji bi nekada nazvala Raulovim istog časa ju je naterao da napusti dovratak, da se vrati u zaparu i smrad gomile, gurajući Harija ispred sebe. "Raskrčuj put!" doviknula mu je.
     "Zašto?"
     "Raskršće! To ima neke veze sa jebenim raskršćem!"

     "Vidiš li ih?" upitao je Set, dok su se on i Oven probijali ka prednjim redovima. Oven mu nije odgovorio. Plašio se da će da zaurla ako otvori usta: u nadi, bolu, u očekivnaju. Sagnuo se i prošao ispod barikade i izišao na otvorenu ulicu.
     Ovo je bio najopasniji trenutak, znao je to: kada je sve mogao da dobije ili izgubi. Nije očekivao da će se obrušiti na njega tako iznenada. Čak ni sada, nije, zapravo, bio siguran da je ovo trenutak trenutaka, ali morao je da dela kao da jeste. Sunce mu se odjednom učinilo nemilosrdno, udaralo mu je u nepokrivenu glavu, omekšavalo misli, udaralo je i golu ulicu, omekšavajući i nju. Uskoro će poteći, na isti način kao u viziji koju je podelio sa Setom; poteći će u mesto gde se telo sreće sa telom, i gde je začetak Umetnosti...

     "Sklanjajte se!" vikala je Doroti, obraćajući se okupljenima. "Sklanjajte se pre nego što bude prekasno!"

     "Ona je nešto videla", pomisli Oven.
     Ljudi su se sa svih strana približvali ženi u nameri da je ućutkaju, ali Oven je pojurio što je brže mogao da prvi signe do nje.
     "Sve je u redu!" vikao je u trku, "ja sam lekar!"
     Bio je to trik kojim se i ranije koristio, i kao i ranije, upalio je. Bio mu je omogućen pristup poludeloj ženi.

     Lari je video kako je lekar zagrlio jadnu Doroti i kratko se pomolio u znak zahvalnosti. Taj tip je sada samo trebalo da skloni Balardovu s puta - ali brzo, brzo! - i ritam orkestra neće biti narušen. Čuo je nekoga iz njihovih redova kako dovikuje: "Lari? Moramo da stanemo!"
     Lari se nije osvrnuo na taj povik. Preostalo im je još desetak koračaja pre nego što stignu do mesta na kome je lekar nešto govorio Doroti.
     Devet, sada. Ali devet je bilo dosta. Osam...

     "Šta vidiš?" Tražio je Oven da mu žena kaže.
     "Sve će se raspući", odvratila mu je. "Oh, Bože, oh Bože, sve će se raspući!"
     "Šta to?" upitao ju je.
     Odmahnula je glavom.
     "Reci mi!" viknuo je na nju.
     "Svet!" reče ona. "Svet!"
     Hari je bez po muke krčio put kroz gomilu za Teslu. Podigao je barikadu i ona se sagla i prošla ispod nje, na ulicu, obrevši se u areni. Ispred nje nalazilo se možda desetak učesnika - ne računajući orkestar - ali samo je troje bilo važno. Jedan od njih bila je žena na samom raskršću, drugi čovek sa bradom koji joj je upravo nešto govorio, treći mladić na nekoliko stopa ispred nje, koji je dovikivao:
     "Budenbaume!"
     Bradati muškarac okrenuo se prema svom sadrugu, tako da je Tesla mogla jasno da ga odmeri. Izraz lica bio mu je groteskan, svi mišići na njemu su se bućkali, a oči su mu sevale.
     "Moje!" povika on, vrištavim glasom, i okrenu se nazad prema ženi, koja je bila u nekakvom dilerijumu i prevrtala očima. Stala je da se otima Budenbaumu, i pri tome joj se bluza rascepala od kragne do pasa, otkrivši prsluče i stomak. Ona to, izgleda, nije ni primetila. Ali gomila jeste. Sa svih strana začuli su se glasovi - mešavina dathtanja, zviždanja i pljeskanja. Posrćući i mlatarajući, žena se odvojila od Budenbauma...

     Lari nije mogao da poveruje. Upravo kada je pomislio da je stvar pod kontrolom, Doroti se otrgla lekaru - praktično se pri tom pokazavši celom svetu naga - okrenula se i obrela se ispred samog orkestra.
     Lari je povikao: "Stoj!" ali bilo je prekasno i katastrofa se nije mogla izbeći. Balardova se sudarila sa njim, i on se zateturao unazad među trubače. Dvojica iz orkestra preturila su se poput kegli, a Lari je pao na njih. Posmatrači su ponovo zaurlali.
     Lariju su u toj pometnji spale naočari. Bez njih svet je predstavljao samo mrlju. Iskobeljavši se iz gomile trubača, stao je da pretražuje tle, tapkajući šakama po toplom asfaltu.
     "Niko da se nije maknuo!" povika on. "Molim vas! Ne mrdajte!"
     Niko nije čuo njegovu molbu. Svuda oko njega kretali su se ljudi. Nazirao je njihova nejasna obličja; čuo je njihove povike i psovke.
     "Svi ćemo umreti", čuo je kako neko jeca blizu njega. Bio je ubeđen da je to Doroti, a kako je bio dobar čovek, na trenutak je zaboravio na svoju potragu ne bi li je utešio. Ali kada je podigao pogled sa ulice u želji da pronađe nejasni obris koji bi najviše podsećao na nju, nešto drugo mu se našlo na vidiku. Bila je to neka žena, samo ona nije bila zamagljena; daleko od toga. Nije mogao da poželi jasniju viziju. Nije stajala na ulici, već je lebdela malo iznad nje. Ne; nije čak ni lebdela, stajala je; stajala je u vazduhu, u svilenoj haljini koja je labavno bila vezana u struku. U stvari, krajnje labavo. Mogao je da joj vidi grudi - bile su sjajne i pune - kao i nagoveštaj onoga što joj se nalazilo među nogama. Doviknuo joj je: "Ko si ti?" Ali ga ona nije čula. Jednostavno se udaljila, penjući se kroz vazduh kao da ide uz nevidljivo stepenište. Počeo je da se pridiže, poželevši da pođe za njom, i dok je to činio ona se osvrnula, koketno, ne zbog njega, znao je to, već zbog nekoga koga je mamila da je sledi.
     Oh, kako mu se samo osmehivala, srećno kopile, i prizivala ga, povlačeći haljinu i pokazujući mu svoje prelepe noge. Zatim je nastavila da se penje, a pošto je prešla nekoliko stepenika, kao da je naišla na neku drugu ženu; ova je silazila, a pri susretu je druga lepotica na trenutak bila obasjana svetlošću.
     "Lari...?"
     Šta je on to video?
     "Našao sam ti naočari."
     "Ha?"
     "Naočari, Lari." Grunute su mu pod nos, i on je nespretno pružio šaku da ih dohvati, ne želeći da odvoji pogled od žene.
     "U šta to, do đavola, gledaš?"
     "Zar ih ne vidiš?"
     "Šta?"
     "Žene."
     "Stavi svoje proklete naočari, Lari."
     Učinio je to. Svet oko njega ponovo je došao u žižu, u svoj svojoj pometnji. Ali žena je nestala.
     "Bože, ne..."
     Opet je skinuo naočari, ali vizija mu je utekla put vedrog letnjeg neba.

     Usred sve te zbrke - Doroti Balard je pobegla, Budenbaum je pošao za njom, članovi orkestra popadali su poput olovnih vojnika - Tesla je nastavila da se probija ka središtu raskrsnice. Za to joj je možda bilo potrebno pet sekundi, ali tokom tih sekundi saletela ju je sva sila osećanja, duh joj je u jednom trenutku bio podignut, da bi već u narednom bio spušten, njeno telo je naizmenično bilo razbijano i milovano, kao da je ono što se nalazilo u srcu raskršća, šta god to bilo, iskušavalo njen um, dovodeći ga do krajnjih granica. Očigledno, žena iz ovog grada nije položila test. Drala se poput napuštenog deteta. Budenbaum je, međutim, bio od čvršćeg materijala. Stajao je na nekoliko jardi od Tesle, zureći u tle.
     "Šta se to, do đavola, dešava?" doviknu mu ona. Nije podigao pogled. Nije čak ni progovorio. "Možeš li da me čuješ?"
     "Ni. Korak. Dalje", reče on. I pored kakofonije i činjenice da je gotovo šaputao, čula ga je jasno kao da joj je mrmljao pored uha.
     U Tesli se javi strašna sumnja koju je istog časa i na glas izrazila.
     "Jesi li ti Kison?" upitala je.
     Ovo je izvan svake sumnje privuklo njegovu pažnju.
     "Kison?" ponovi on, izvivši usne. "On je seronja. Šta ti znaš o njemu?"
     Dobila je dovoljno jasan odgovor na svoje pitanje. Ali on ju je podstakao da postavi sebi novo. Ako nije Kison, ali je znao ko je Kison, ko je onda on?
     "On je samo ime koje sam čula."
     Kakav je samo prizor predstavljalo njegovo lice: gomila nabreklina koje samo što se nisu rasprsle. "Samo ime?" ponovi on, posegnuvši za njom. "Kison nije samo ime!" Žarko je želela da se povuče, ali jedan njen deo bio je iracionalno posesivan kada je bilo u pitanje ovo osporavano tle. Ostala je da stoji, iako ju je ščepao za vrat.
     "Ko si ti?"
     Uplašila se za svoj život.
     "Tesla Bombek", reče ona.
     "Ti si Tesla Bombek?" ponovi on, očigledno zapanjen.
     "Da", odvrati ona, jedva cedeći reči zbog pritiska njegovih palčeva. "Da li bi... pustio..."
     Povukao ju je bliže k sebi. "Oh, Bože", reče on, sa izopačenim smeškom na licu. "Ti si jedna ambicozna kučka, zar ne?"
     "Ne znam o čemu govoriš."
     "Oh, ne znaš, a? Došla si da mi oduzmeš sve za šta sam radio i..."
     "Nisam došla da uzmem bilo šta", zadahta Tesla.
     "Lažljivice!" reče Budenbaum, pojačavši stisak oko njenog vrata.
     Podigla je ruku do njegovog lica i zabola mu prst u oko, ali on i dalje nije imao nameru da je pusti.
     "Umetnost je moja", povika on. "Ne možeš je dobiti! Ne možeš."
     Nije više imala daha da dokaže svoju nevinost, niti dovoljno snage da ga se oslobodi. Svet je počeo da dobuje u ritmu njenog bila, pulsirajući sa svakim otkucajem srca. Šutirala ga je, u nadi da će ga možda oboriti, ali on kao da ništa nije osećao, ako je suditi po nepromenjenom izrazu na njegovom licu. Samo je ponavljao: "Moja... Moja..." mada je njegov glas, poput celog sveta, postajao sve bleđi i tiši, pripremajući se da potpuno nestane.
     "Zar ne znamo tu ženu?" reče neko u blizini.
     "Mislim da znamo", usledio je odgovor.
     Nije mogla da se okrene i vidi govornike, ali to i nije bilo potrebno. Prepoznala je njihove glasove. To je bio vođa utvara koje je srela u Tutakerovoj kući, i nije bio sam.
     Sada je već jedva nazirala Budenbaumovo lice, ali neposredno pre nego što će potpuno da zgasne videla je kako podiže pogled; zagledao se pored nje u nešto u njihovoj blizini. Progovorio je, ali reči su predstavljale samo belu buku. Zatim je usledio nalet toplote, i crvena mrlja pojavila se iznad njegovog desnog oka. Žmirnula je, pokušavši da u svemu tome razabere nekakav smisao, ali pre nego što joj je to pošlo za rukom, njegovi prsti su se opustili i ona je skliznula između njih. Noge su joj bile suviše slabe da bi se zadržala na njima. Podvile su se ispod nje, i ona se skljokala. Dok je padala, uvukla je vazduh, i zahvalni mozak ju je nagradio tračkom razumevanja. Budenbauma je neko upucao. Obeležje na njegovom licu predstavljalo je rupu od metka.
     Nije joj se pružila prilika da uživa u tome. Kada je lupila o tle, misli su joj se ugasile.
     Jedan pucanj i gomila se uskomešala. Klicanje se pretvorilo u vrištanje, smeh u paniku. Odjednom su ljudi trčali u svim pravcima, osim prema onome ko je pucao i njegovoj žrtvi.
     D'Amur je gurnuo pištolj u sako i krenuo ka sredini ulice. Čovek koga je upucao i dalje je stajao, uprkos krvi koja mu je navirala iz čela, a ta činjenica išla je u prilog sumnji da je ovde bilo magije. Uprkos suncu, uprkos gomili, ovde je posredi bila potraga, koja se još nije okončala. Što se više primicao mestu na kome je Tesla ležala, to ga je njegovo mastilo više svrbelo.
     Bilo je i drugih znakova, koje se, koliko je mogao, trudio da zadrži na odstojanju. Tle pod njegovim nogama kao da je svetlelo i pomeralo se kada bi gledao u njega, kao da je pokušavalo da poteče prema središtu raskrsnice. I u vazduhu je postojao sjaj; paučinasta obličja kretala su mu se kroz vidno polje, prosipajući bisere svetlosti. Znao je da je ovo nešto više od zazivanja; daleko više. Stvarnost je ovde bila meka i postajala je sve mekša. Stvari su se sretale, ukrštale, pokušavale - možda - da teku zajedno.
     Ako je to bilo posredi, uopšte nije sumnjao ko je zamislio celu stvar. Bio je to čovek koga je upravo upucao, koji je sada, sa krajnjom ravnodušnošću, zapravo, okrenuo leđa Hariju i pručavao gomilu koja je odlazila.
     Hari usmeri pogled prema Tesli koja je nepokretno ležala.
     Samo nemoj biti mrtva, pomisli on; gotovo zažmurivši kako bi odagnao bleskanje neba i ulice, on posrćući krenu prema njoj.

     Avatari su bili ovde. Oven je to znao. Mogao je da oseti njihove oči na sebi, a to je bilo osećanje različito od svih ostalih koja je poznavao. Kao da ga Bog uhodi. Užasno i divno istovremeno.
     Bio je svestan da on nije jedini koji je iskusio tu pometnju. Iako gomila koja se raspršivala oko njega nije posedovala znanje koje je on posedovao, svi do jednoga - čak i oni najdosadniji i najgluplji - osećali su nešto ogavno. Pucanj koji je njega ranio ranio je i njih, na drugi način: oslobodio je bujicu adrenalina pre nego krvi, na taj način probudivši njihova uparložena čula i učinivši ih osetljivim na znake koje inače ne bi ni primetili. Mogao je na licima punim strahopoštovanja i užasa da pročita da shvataju; mogao je to da pročita sa njihovih drhtavih usana. Nije ispalo onako kako je nameravao da ispadne, ali njemu je bilo svejedno. Neka blenu, pomisli on. Neka se mole. Neka drhte. Moraće još mnogo da blenu, da se mole i da drhte pre nego što se okonča ovaj Dan Svih Dana.
     Odustao je od traženja avatara - sve dok su bili tu, kakve je imalo veze koji su oblik uzeli? - i spustio se na kolena da dodirne tle. Iako mu se krv slivala u desno oko, video je bolje nego tokom celog svog dugačkog života. Tle pod njim pretvaralo se u etar, medaljon zakopan daleko ispod njega - plamteo je. Pritisnuo je šaku o tle i tiho jeknuo od zadovoljstva kada je osetio kako mu prsti prolaze i klize kroz topao asfalt, prema krstu.
     Svuda unaokolo - razne pojave. Glasovi koji su se čuli iz etera (povratnici, pomisli on; a zašto da ne? Što više to veselije), neodređena, čupava obličja koja su jahala na vazduhu levo i desno od njega (suviše savršena za prošlost, nema sumnje; možda to budućnost dolazi da uluči trenutak kada će postati bespredmetna), uzburkanost u tlu i na nebu (ukrasiće nebesa kamenjem, kada preuredi svet, i učiniće da zemlja uzgaja munje). Toliko toga se događa i to sve zarad predmeta koji je ležao na nekoliko inča od njegovih prstiju, krsta koji je nagomilao moć da izmeni svet, i bio zakopan ovde na raskršću.
     "Predivan si", promrmljao mu je, isto onako kako bi se umiljavao nekom lepom dečaku. "Tako, tako divan."
     Bio mu je nadohvat prstiju. Još stopu i po, ne više...

     Ervin je sledio Teslu do prvog reda okupljnenih, ali tada - kada je ugledao haos pred sobom - on se povukao. Nije imalo smisla ni pokušavati da joj se obrati usred takve gungule, shvati on. Biće bolje da sačeka.
     Dolan nije tako lako odustajao. Onako zezanja radi, skliznuo je kroz barikadu i krenuo preko tla koje se topilo. Obreo se na svega nekoliko inča od Doroti Balard kada se njena bluza pocepala (što je izazvalo i te kakvu pomamu) i, u stvari, našao se na putanji metka koji je pogodio Budenbauma, veselo gledajući kako prolazi pravo kroz njega.
     Iznenada, glupiranje je prestalo. Sa svog mesta na pločniku, Ervin je video kako Dolanov izraz lica postaje zabrinut. Okrenuo se ka Nordhofu, koji se nagao nad Teslu koja se srušila i otegnuto zastenjao: "Štaaa...?"
     Nordhof nije odgovorio. Zurio je u ranjenog čoveka koji je zavlačio šaku u krajnje čvrsto tle. I dok je zurio, lice mu se izdužilo, kao da će da se preobrazi u psa ili kamilu. Nos mu se izdužio, obrazi naduvali, oči su mu bile isisane iz očnih duplji.
     "Ooohhh do đavoooolaaa..." zastenja Dolan, okrenuvši se na peti i uputivši se nazad prema pločniku. Ovo nije bio bezbedan teren. Iako se Ervin nalazio podalje od izvora ovog fenomena, i on je osetio kako ga nešto vuče za njegovo samozamišljeno telo. Bili su mu strgnuti džepovi sa kaputa i izvestan broj uspomena odnet prema epicentru; prsti su mu postajali sve duži; lice, bio je ubeđen, isto tako.
     Dolan je bio u još gorem stanju. Iako se nalazio dalje od stožera nego Nordhof, Dikerson i ostali, oslobođenoj sili nije se moglo odupreti. Spustio se na kolena i zario nokte u tle, urlanjem dozivajući pri tom Ervina da mu pomogne, ali on nije delovao na asflat, tako da je bio odvučen nazad prema stožeru, dok mu je telo postajalo sve mekše i duže, da bi najzad počeo da liči na potok istopljenog mesa, koji juri preko ulice.
     Ervin je prekrio uši kako ne bi čuo njegove krike i stao da se povlači niz ulicu koja se brzo praznila. Kretanje je bilo veoma otežano. Moć u stožeru na raskršću brzo je rasla, i sa svakim napravljenim korakom pretila je da ga savlada i odvuče ka uništenju. Ali odupro se njenoj snazi svom svojom voljom, i posle dvadeset jardi počeo je da joj beži. Posle trideset, stožerova moć počela je ubrzano da jenjava. Posle četrdeset, osećao se dovoljno samouveren da malo uspori i potraži pogledom Dolana. Nestao je. Isto kao i Nordhof, isto kao i Dikerson, isto kao i svi oni; svi su se istopili i nestali u tlu.
     Zvuk sirena odvojio je njegov pogled od ulice. Džed Gilholi izlazio je iz svojih kola, zajedno sa još dvojicom policajaca, Klifom Kembelom i Flojdom Viksom, i nijedan od njih nije delovao baš srećno zbog sudbine koja ih je snašla.
     Ervin nije sačekao da vidi šta je trio učinio sa silama koje su ih čekale na raskršću - ili, radije, šta su te sile učinile od njih - već je umesto toga zbrisao dok je još mogao. Nekada je verovao u zakon; cenio ga, služio mu i imao poverenja u njegovu moć da uređuje svet. Ali sve te sigurnosti pripadale su jednom drugom životu i, poput tog života, i one su brzo prošle.









VIII
     1.
     Kada je Tesla otvorila oči, D'Amur ju je već dizao na noge.
     "Imamo još problema", reče on, pokazavši glavom niz ulicu.
     Pokušala je da pogleda u pravcu u kome joj je pokazivao, ali pogled su joj privukli čudni prizori svuda oko njih. Članovi orkestra udaljavali su se puzeći na sve četiri poput pretučenih životinja. Među ostacima gomile mnogi su nekontrolisano jecali, drugi su se opet molili na isti način, stajali su ili klečali sred otpadaka zaboravljenih stvari: novčanika, viršli, nosiljki za bebe. A povrh svega toga, raskršću se približavala policija sa puškama na gotovs.
     "Ostanite gde ste!" povikao je jedan od njih. "Svi, ostanite gde ste!"
     "Biće bolje da poslušamo", reče Tesla, osvrnuvši se prema Budenbaumu. On je obe šake zaronio u tle, sve do lakata, i naizmenično ih je zavlačio i izvlačio, pokretima koji su je neodoljivo podsećali na seksualne; kao da je pomagao da se otvori ova rupa u čvrstom svetu. Vazduh oko njih bio je pun izmaglice kao i uvek, a njegov sadržaj podjednako nepojmljiv.
     "Šta on to, do đavola, radi?" upitao ju je mrmljajući D'Amur.
     "U potrazi je za Umetnošću", odvrati Tesla.
     "Vas dvoje, zavežite!" zaurla na njih policajac predvodnik. Zatim se obratio Budenbaumu: "Ti! Diži se! Hoću da ti vidim šake!"
     Budenbaum ničim nije pokazao da je uopšte čuo naređenje, a još manje da ima nameru da ga posluša. Naređenje je bilo izrečeno i drugi put, uz male izmene. Ponovo je bilo prenebregnuto.
     "Brojim do tri..." upozorio ga je Džed.
     "Samo napred", promrmlja Tesla. "Upucaj kurvinog sina."
     "Jedan..."
     Džed je nastavio postojano da se približava dok je brojao, a njegovi policijaci su ga sledili.
     "Dva..."
     "Hej Džede?" pozva ga Flojd Viks.
     "Zaveži."
     "Ne osećam se dobro."
     Džed se osvrnuo da pogleda Viksa. Čovek je požuteo poput mokraće i kolutao je očima. "Prestani!" naredio mu je Džed. Ni ovo naređenje nije bilo poslušano kao ni ono koje je izdao Budenbaumu. Viksu je ispala puška iz drhtavih prstiju, a onda je zadahtao, što u znak zadovoljstva, što u znak predaje. Zatim se skljokao na kolena.
     "Nisam ni slutio..." promrmlja on. "Oh, Bože, zašto... zašto mi niko nije rekao?"
     "Ne obraćaj pažnju na njega", reče Džed Klifu Kembelu.
     Čovek ga je poslušao, ali samo zato što je morao da se nosi sa vlastitim opsenama. "Šta se to dešava, Džede?" promrmljao je. "Odakle su te žene?"
     "Kakve žene?" upita Džed.
     "Svuda su oko nas", bulaznio je Kembel, okrećući se dok je to govorio. "Zar ih ne vidiš?"
     Gilholi se upravo spremao da odmahne glavom kada je tiho jeknuo. "Oh, moj Bože", reče on.
     "Jesi li spremna?" promrmlja D'Amur Tesli.
     "Nikad spremnija."
     Hari je nastavio da motri na Gilhoja, koji se borio da sačuva prisebnost. "Ovo se ne događa..." mrmljao je on, pogledavajući u Kembela i tražeći od njega podršku. Nije je dobio. Njegov zamenik je pao na kolena i smejao se sam sebi kao lud. Džed je u očajanju uperio pušku u obličja koja su promicala ispred njega. "Sklanjajte mi se s puta!" stao je da viče na njih. "Ozbiljno to mislim! Upotrebiću ovo ako budem morao."
     "Hajdemo", reče Hari, "dok ne vodi računa o nama." On i Tesla krenuše da se sklone sa sredine ulice.
     Džed je primetio njihov pokušaj bekstva.
     "Vas dvoje! Stanite..." Zamukao je usred izdavanja naređenja, kao da je zaboravio reči. "Oh, Isuse", izgovori on, drhtavim glasom: "Isuse, Isuse, Isuse..."
     A onda se konačno i on skljokao na kolena.

     Budenbaum, koji se nalazio na sredini ulice, ozlojeđeno je zaurlao. Ovde nešto nije bilo u redu. U jednom trenutku se raskršće pod njim topilo, moć je uticala u njegovo srce, a u narednom je osetio kiseli ukus na jeziku, a zemlja je počela da mu se steže oko šake. Izvukao ju je. Kao da je izvukao šaku iz činije sa nečim mrtvim ili nečim što umire. Kroz njega je prošao drhtaj gnušanja, a u oči mu navreše suze koje su ga pekle.
     "Ovene...?"
     Glas je, razume se, bio Setov. Stajao je na jard ili dva od njega, zlovoljan i uplašen. "Da li je nešto pošlo naopako?" Budenbaum klimnu. "Znaš li šta?"
     "Možda ovo", odvrati Oven, spustivši šaku na ranjenu glavu. "Možda mi je jednostavno odvuklo pažnju..."
     "Skloni se", reče Set.
     Oven podiže ranjenu glavu i stade da proučava vazduh. "Šta vidiš?" upita on.
     "Misliš na žene?"
     Oven začkilje. "Vidim samo svetla obličja. Jesu li to žene?"
     "Da."
     "Siguran si?"
     "Da."
     "Onda je posredi neka vrsta zavere", reče on. Podigao je ruku i ščepao Seta za njegovu, podižući se. "Neko ih je tamo smestio kako bi sprečile obavljanje posla."
     "Ko?"
     "Ne znam", reče Budenbaum. "Neko ko zna..." Zastao je, uperivši pogled u Teslinom pravcu. "Bombekova", promrmljao je. Zatim povikao: "Bombekova!"

     "U čemu je njegov problem?" upita Hari kada je Budenbaum krenuo prema njima.
     "Misli da sam ovde kako bih uzela Umetnost."
     "Jesi li?"
     Tesla odmahnu glavom. "Videla sam šta je učinila Džafu", reče ona. "A on je bio spreman za nju. Ili je bar mislio da jeste."
     Budenbaum je bio sve bliži. Hari je posegnuo za pištoljem, ali Tesla reče: "To ga neće zaustaviti. Hajde jednostavno da se izgubimo."
     Odvratila je pogled od Budenbauma i otkrila da se tokom nekoliko sekundi dok je gledala unazad na njihovom putu našla devojčica koja ih je smrknuto posmatrala. Bila je savršena do apsurdnosti: petogodišnjakinja sa plavim uvojcima u beloj haljinici, belim soknicama i belim cipelicama. Imala je ružičasto lice i ogromne plave oči.
     "Zdravo", reče ona slatkim i spokojnim glasom. "Ti si Tesla, zar ne?"
     Tesla nije bila raspoložena da čavrlja sa decom, ma koliko da su savršena. "Trebalo bi da potražiš tatu i mamu", reče ona.
     "Gledala sam", reče dete.
     "Ovo baš ne bi trebalo da gledaš, dušo", primeti D'Amur. "Gde su ti tata i mama?"
     "Nisu ovde."
     "Sama si?"
     "Nisam", odvrati ona. "Sa mnom su Haheh i Jie." Osvrnula se prema poslastičarnici. Na stepeniku je sedeo muškarac sa licem rođenog komedijaša - klempav, razrok, sa veoma pokretljivim ustima - koji je u rukama držao šest korneta sladoleda i naizmenično ih lizao sa izrazom krajnje usredsređenosti. Pored njega se nalazilo još jedno dete, dečak, koji je delovao gotovo kao moron.
     "Ne brini za mene", reče devojčica. "Dobro sam." Pomno je proučavala Teslu. "Da li umireš?" upita ona.
     Tesla pogleda D'Amura. "Ovo baš nije razgovor kakav mi se sada vodi."
     "Ali meni se vodi", reče gospođica Savršenstvo. "Važno je."
     "Pa zašto ne zamoliš nekog drugog?"
     "Zato što smo za tebe zainteresovani", ozbiljno odvrati devojčica. Napravila je korak prema Tesli, podigavši pri tom ruku. "Videli smo tvoje lice i rekli: ona zna drvo priče."
     "Šta?"
     "Drvo priče", odvrati dete.
     "O čemu to ona, do đavola, priča?" upita Tesla D'Amura.
     "Nema veze", začuo se još jedan glas, ovaj otpozadi. Tesla nije morala da se osvrne da bi otkrila da je to Budenbaum. Glas mu je bio znatiželjno šupalj, kao da govori iz kakve prazne prostorije. "Trebalo je da se kloniš moje rabote, ženo."
     "Mene ne zanima tvoja rabota", reče Tesla. A onda se iznenada, znatiželjno, okrenula prema njemu. "Onako samo, da se zna: kakva je to tvoja rabota?"
     Budenbaum je izgledao užasno: lice mu je bilo više krvavo nego čisto, telo mu se treslo. "To je moja stvar", reče on.
     Posle ovoga, devojčica je zapiskutala. "Možeš joj reči, Ovene", kazala je ona.
     Budenbaum se zagledao pored Tesle u dete. "Nemam nikakvu želju da naše tajne delim sa ovom ženom", reče on ukrućeno.
     "Ali mi imamo", odvratilo je dete.
     Tesla je proučavala Budenbaumovo lice koje je prolazilo kroz neku čudnu promenu, pokušavajući da odgonetne znake na njemu. Očigledno je sasvim dobro poznavao devojčicu; isto je tako bilo očigledno da je pomalo nervozan u njenom prisustvu. Možda bi se pre moglo reći oprezan nego nervozan. Tesli je ponovo nedostajala Raulova pronicljivost kada su takvi znaci u pitanju. Bila je ubeđena da bi joj pružio nagoveštaje o svim mogućim budućim susretima, da je bio s njom.
     "Deluješ bolesno", reče Budenbaum.
     "I ti i ja", odvrati Tesla.
     "Ah, ali ja ću se oporaviti", nastavio je Budenbaum. "Što se, pak, tebe tiče, nećeš još dugo boraviti na ovom svetu." Rekao je to onako uzgred, ali njoj nije promakla pretnja u njegovim rečima. Ne samo da joj je predskazivao smrt, već joj ju je obećavao. "Savetujem ti da počneš da se opraštaš dok još možeš."
     "Je li to sve deo toga?" upitala je devojčica. Tesla se ponovo zagledala u nju. Oko usana joj je poigravao stidljiv osmeh. "Da li je, Ovene?"
     "Jeste", odvrati Budenbaum. "Sve je to deo toga."
     "Oh, odlično, odlično." Dete je ponovo usredsredilo pažnju na Teslu. "Onda se vidimo kasnije", reče ona, sklonivši se u stranu kako bi ih propustila da prođu.
     "Mislim da je to malo verovatno", reče Tesla.
     "Oh, hoćemo", reče devojčica, "sasvim sigurno. Veoma smo zainteresovani za tebe i drvo priče."
     Tesla ču kako je Budenbaum nešto promrmljao iza nje. Nije razabrala šta i nije bila sposobna ni umno ni fizički da ga natera da to ponovi. Jednostavno je uzvratila detetu sladunjav osmeh i zajedno sa Harijem otišla sa raskršća, dok su se policajci i dalje zapanjeno molili, a te molitve su lebdele za njima na letnjem povetarcu.

     2.
     Mada je bilo gotovo nemoguće da je vest o tome šta se dogodilo na raskršću već stigla do ušiju svakog muškarca, žene i deteta u Evervilu, ulice kojima su se Tesla i Hari vraćali do Fibine kuće bile su neprirodno tihe, kao da su ljudi, očitavaši uzdrhtali vazduh, procenili da je tišina najsigurniji odgovor. Uprkos vrućini, vrata su bila zatvorena i žaluzine navučene na prozore. Na travnjacima ili na ulici nisu se igrala deca, čak ni psi nisu promalali svoje osetljive njuške.
     To je bilo dvostruko čudnije pošto je dan bio tako savršen: letnje cveće ušećerilo je vazduh, nebo je bilo potpuno vedro.
     Kada su zavili za ugao i ušli u Fibinu ulicu, Hari iznenada reče: "Bože, baš volim ovaj svet."
     To je bila tako jednostavna stvar i bila je izgovorena sa takvom verom, da je Tesli jedino preostalo da zavrti glavom.
     "Ti ga ne voliš?" upita Hari.
     "Ima toliko sranja", reče ona.
     "Ne u ovom trenutku. U ovom trenutku on ne može biti bolji."
     "Pogledaj uz planinu", reče ona.
     "Ja nisam na planini", odvrati Hari. "Ja sam ovde."
     "Dobro po tebe", reče ona, ne uspevši da ne zvuči zajedljivo.
     Pogledao ju je. Izgledala je, pomisli on, krhko i umorno, kao što je verovatno izgledala i bilo koja duša koja je još živa. Želeo je da je zagrli, bar nakratko, ali je pretpostavio da mu se ona ne bi na tome zahvalila. Nalazila se u nekom vlastitom prostoru, u kome nije bilo mesta za tešenje.
     Malo je potrajalo dok nije uspela da otvori vrata rezervnim ključevima koje joj je Fib dala. Kada su se našli unutra, ona reče: "Idem da malo odspavam. Ne mogu više ni da razmišljam kako treba."
     "Svakako."
     Krenula je uz stepenice, ali se nekoliko sekundi kasnije vratila i zagledala u D'Amura onim svojim praznim očima. "Uzgred budi rečeno", reče ona, "hvala ti."
     "Na čemu?"
     "Na onome što si učinio na planini. Ne bih bila ovde... Gospode... znaš o čemu govorim."
     "Znam. I nema potrebe. U ovome smo zajendo."
     "Ne", reče ona nežno. "Mislim da neće biti tako."
     "Ako misliš na ono što ti je dete reklo..."
     "Nije to prvi put da o tome razmišljam", reče Tesla. "Već pet godina iscrpljujem se do krajnjih granica, Hari; to nije moglo da prođe bez posledica." Zaustio je da nešto kaže, ali je ona podigla šaku da ga ućutka. "Ne gubimo vreme lažući jedno drugo", reče ona. "Uradila sam ono što sam mogla i istrošena sam. Ništa jednostavnije. Pretpostavljam da sam, dok sam imala Raula u glavi, mogla da se pretvaram da razabirem smisao stvari, ali sada... sada njega više nema" - slegnula je ramenima - "ne želim više da nastavim dalje." Pokušala je bledo da se osmehne, ali je to loše učinila. Pustila je da osmeh iščili i, okrenuvši Hariju leđa, odvukla se gore u krevet.

     Hari je skuvao sebi kafu i seo u dnevnu sobu da razmisli, među zastarele primerke TV vodiča i prepune pepeljare. Kafa je obavila posao. Potpuno se razbudio, i pored iscrpljenosti udova. Sedeo je, zurio u tavanicu i mozgao o događajima koji su ga doveli u ovo neugodno stanje.
     Popeo se na planinu pod plaštom magle i Vojtovih tetovaža u potrazi za Kisonom, ali nije pronašao čoveka: bar ne u obliku u kome bi ga prepoznao. Deca, da; braća Grim, da; Blagoslovprokleti, tri razapete duše i Tesla Bombek, da. Ali čovek koji je ubio Teda Diseldorfa i Mariju Nazareno mu je izmakao.
     Ponovo je pomislio na Moningsajd Hajts - na onu bednu sobu u kojoj je njegov neprijatelj spavao - pitajući se nije li se ipak tamo nalazio nekakav trag o tome u kom je Kison obliku trenutno, a koji mu se tada učinio beznačajan. Nije se setio ničeg korisnog. Ali se zato setio špila karata koji je tamo pronašao. Zavukao je ruku u džep sakoa i izvadio ga na svetlost dana. Pitao se da li se u njima krije trag, u tim slikama? Raščistio je niski sto i poređao ih. Majmun, mesec, fetus, munja...
     Moćni simboli, svi do jednoga.
     Munja, šaka, torzo, rupa...
     Ali ako je reč bila o nekoj igri, on nije znao pravila. A ako nije bila posredi igra, šta je to onda, do đavola, bilo?
     Jedva svestan onoga što čini nastavio je u nedogled da ređa karte ispred sebe, u nadi da će se pojaviti nekakvo rešenje. Nije se pojavilo. I pored moći simbola, ili možda upravo zbog nje, nedostajala je jasnoća; prožimalo ga je samo osećanje da je njegov um ispod proseka da bi mogao da se nosi sa takvim stvarima.
     Upravo je mozgao o tome, kada je zazvonio telefon. Domaćinstvo Kobovih nije verovalo u sekretarice, izgleda, jer se zvonjava nastavila sve dok Hari nije podigao slušalicu.
     Sa druge strane začuo je nečiji umorni glas. "Je li Tesla tu?" upitao je muškarac. Hari je napavio pauzu pre nego što je odgovorio, a za to vreme čovek je dodao: "Hitno je. Moram da razgovaram s njom."
     Ovog puta je Hari prepoznao govornika. "Grilo?" upita on.
     "Ko je to?"
     "Hari.
     "Isuse, Hari. Šta ti radiš tamo?"
     "Isto što i Tesla."
     "Je li ona tu negde?"
     "Spava."
     "Moram da razgovaram sa njom. Zovem ceo dan."
     "Gde se nalaziš?"
     "Na oko pet milja od grada."
     "Kog grada?"
     "Evervila, pobogu! Mogu li da razgovaram s njom?"
     "Zar ne bi mogao ponovo da se javiš kroz sat ili..."
     "Ne!" povika Grilo. A zatim, mnogo tiše reče: "Ne. Moram sada da razgovaram sa njom."
     "Sačekaj malo", reče Hari i, spustivši slušalicu, ode da probudi Teslu. Opružila se preko bračnog kreveta potpuno obučena, sa tako iscrpljenim izrazom usnulog lica da nije mogao sebe da natera da joj uskrati san koji joj je tako očigledno bio potreban. I dobro da nije. Kada se vratio u hodnik veza je bila prekinuta. Grilo je otišao.

     3.
     Tesla se u snu obrela na nekoj nezemaljskoj obali kojom je išla. Nedavno je tamo padao sneg, ali ona uopšte nije osećala njegovu hladnoću. Laka koraka, otišla je do mora. Bilo je gusto i tamno, njegove uzburkane vode pokrivene penom, a mestimično je videla i tela u talasima, koja su okretala svoja izranavljena lica u njenom pravcu, kao da su želela da je upozore da ne ulazi.
     Nije imala izbora. More ju je želelo i neće trpeti da bude odbijeno. Istinu govoreći, ni ona nije želela da mu se odupre. Obala je bila turobna i pusta. More, i pored svog tovara leševa, bilo je mesto tajne.
     Tek kada je zagazila u vodu, u talase koji su udarali o njene grudi i stomak, tek je tada njen usnuli um rečima opisao kakvo je to mesto. Ili bi se pre moglo reći: jednom reči.
     Suština.
     More-san skočilo joj je uz lice kada je izgovorila njegovo ime, a njegova struja povukla ju je za noge. Nije pokušala da mu se suprotstavi, već je dopustila da je podigne i ponese poput željnog ljubavnika. Talasi koji su bili poveći pri obali, uskoro su postali džinovski. Kada su je podigli na svoja ramena, mogla je da vidi zid tame na obzorju, sličan onome koga se sećala iz poslednjih trenutaka u Kisonovoj petlji. Iad, razume se. Planine i buve; buve i planine. Kada su je pustili u sebe, i ona zaronila ispod površine, ugledala je sasvim drugačiji prizor: nepregledna jata riba koja su se kretala poput olujnog oblaka ispod nje. A između jata uplitala su se svetleća obličja koja su bila, pretpostavljala je, ljudski duhovi poput nje. Kao da je videla nagoveštaje lica pri njihovoj svetlosti; znamenja dece, ljubavnika i umirućih duša koji su sebe odsanjali ovde.
     Uopšte nije dovodila u sumnju to u koju je od ove tri skupine ona spadala. Bila je suviše stara da bi bila beba, suviše luda za ljubavnicu, tako da je postojao samo jedan razlog zbog koga je njena duša večeras ovuda putovala. Gospođica Savršenstvo bila je u pravu. Smrt je bila neizbežna. Poslednji put spava pre nego što se okonča njeno razdoblje u vidu Tesle Bombek.
     Čak i ako ju je ovo uznemirilo, nije imala vremena da to oseti. Predstojeća pustolovina zaokupila joj je svu pažnju. Dižući se i spuštajući na bregovima i u doljama, postojano je bila nošena prema mestu gde su vode, iz nekog razloga koji nije shvatala, postajale krajnje mirne, tako da su mogle da posluže kao gotovo savršeno ogledalo za prometno nebo.
     U početku je mislila da je sama u ovim područjima zatišja, i upravo se spremala da isproba svoje moći samopokretanja kako bi mogla da umakne iz njih, kada je postala svesna treperave svetlosti pod sobom. Zagledala se naniže kroz vodu i videla da su se neke vrste riba svetlećih tela sakupile u dubini i da se sada postojano dižu prema površini. Kada je ponovo podigla glavu iznad površine vode, otkrila je da nije sama. Neki dugokosi i bradati muškarac nehajno je čučao na vodi kao da je ona čvrsta poput stene, dokono stvarajući nabore na staklastoj površini. Pretpostavila je da se on tu nalazio sve vreme, ali da je njoj promakao. Međutim, sada je podigao oči, kao da ga je njen pogled probudio iz kakvog sanjarenja.
     Lice mu je bilo suvonjavo - kosti oštre, crne oči još oštrije - ali osmeh koji joj je uputio bio je tako sladak i kao da je iskušavao; izgleda da mu je bilo neprijatno što je uhvaćen nespreman, pa je istog časa stao da je očarava. Ustao je, voda je poigravala oko njegovih nogu, i dotapkao do nje. Natopljena odeća bila mu je u ritama, tako da je primetila da mu je torzo prekriven sitnim, bledim ožiljcima, kao da se rvao u razbijenom staklu.
     Bilo joj ga je žao zbog stanja u kome se nalazio. I ona je nosila ožiljke, kako spolja tako i iznutra; i ona je bila lišena svega što je imala na svetu: zanimanja, samopoštovanja, sigurnosti.
     "Da li se mi poznajemo?" upitao ju je dok joj se približavao. Njegovom glasu nedostajala je melodičnost, ali joj se ipak dopalo kako je zvučao.
     "Ne", reče ona, jer joj se odjednom vezao jezik. "Mislim da ne."
     "Siguran sam da mi te je neko pominjao. Da to možda nije bio Flečer?"
     "Poznaješ Flečera?"
     "Znači, jeste", reče čovek, ponovo se osmehnuvši. "Ti si ona koja ga je smaknula kao mučenika."
     "Nisam o tome razmišljala na taj način - ali da, pretpostavljam da sam to bila ja."
     "Vidiš", izusti on. Kleknuo je pored nje, dok je nju voda održavala na površini. "Želela si veze, i one su tu da bi bile pronađene. Ali moraš da zaviriš na užasna mesta, Tesla. Mesta na koja smrt dolazi da odnese ljubav, gde gubimo jedni druge i sebe same; tu počinju veze. Potrebna je hrabra duša da se tamo zaviri i ne zapadne u očajanje."
     "Pokušavala sam da budem hrabra", reče ona.
     "Znam", reče on nežno. "Znam."
     "Ali nisam bila dovoljno hrabra, da li to želiš da kažeš? Stvar je u tome što ja nisam tražila da budem deo ovoga. Nisam bila spremna za to. Nameravala sam samo da pišem scenarija za filmove, znaš, da se obogatim i da mi bude dobro. Pretpostavljam da tebi to zvuči patetično."
     "Zašto?"
     "Pa čini mi se da nisi u prilici da vidiš baš mnogo filmova."
     "Iznenadila bi se", odvrati čovek, ovlaš se osmehnuvši. "U svakom slučaju, važne su priče, ma kako bile ispričane."
     Setila se deteta na raskršću...
     "U čemu je stvar sa pričama?" upita ona.
     "Ti ih voliš", reče on, odlutavši pogledom sa njenog lica na vodu. Svetleća obličja koja je videla kako se izdižu odozdo sada su se nalazila na dubini od nekoliko fatoma od površine. Voda je počela da svetluca usled njihovog prisustva. "Voliš, zar ne?" upita on.
     "Pretpostavljam da volim", reče ona.
     "U tome su veze, Tesla."
     "Priče?"
     "Priče. Svaki život, ma koliko bio kratak, ma koliko se činio besmislen, jeste list..."
     "List..."
     "Da, list." Ponovo je podigao pogled prema njoj i stao da čeka, nije rekao ni reč dok ona nije shvatila smisao onoga što je govorio.
     "Na drvetu priče", reče ona. Osmehnuo se. "Životi su lišće na drvetu priče."
     "Jednostavno, zar ne?" primeti on. Sada su se svuda oko njih pojavili mehurići, i površina više nije bila dovoljno kristalna da bi ga izdržala. Počeo je da tone; polako, polako. "Bojim se da moram da pođem", reče on, "'šu je došao po mene. Zašto deluješ tako nesrećno?"
     "Jer je suviše kasno", reče ona. "Zašto sam morala da čekam do sada da bih saznala šta treba da radim?"
     "Nije bilo potrebno da znaš. Ti si to radila."
     "Ne, nisam", odvrati ona, sada već uznemirena. "Nisam bila u prilici da ispričam priču do koje mi je bilo prokleto stalo."
     "Oh, ali jesi", reče on. Već je gotovo bio nestao s vidika.
     "Koja je to bila priča?" preklinjala ga je, odlučna da dobije odgovor pre nego što on nestane. "Koja?"
     "Tvoja vlastita", reče joj on i nestade. "Tvoja vlastita."
     Više ga nije bilo.
     Zurila je u uskomešanu vodu i videla da su stvorenja koja je nazvao 'šu - podsećala su na sipe, koliko je mogla da vidi, i okupila su se ispod nje u milionima - opisivala nepreglednu spiralu oko čoveka koji je tonuo, kao da ga vuku dole, među sebe. Međutim, taj vrtlog uopšte nije uticao na njen duh. Osetila je bol zbog gubitka, dok ga je posmatrala kako nestaje u svetlim dubinama. Delovao je mudro, i želela je duže s njim da razgovara. Kako su stvari stajale, imala je nešto da ponese nazad sa sobom: opažanje da je priča koju je ispričala bila njena vlastita. Sada joj to gotovo ništa nije značilo, ali će je možda utešiti ako uspe da to opažanje ponese sa sobom nazad u svet jave.
     Kada je spirala 'šua izbledela u dubinama, do nje su doprle vesti iz tog sveta. Zvonjava telefona, a potom zvuk koraka na stepeništu.
     "Tesla?"
     Otvorila je oči. Hari je promolio glavu kroz vrata. "Grilo", reče on. "Želi da razgovara sa tobom. Već je jednom zvao." Sećala se kao kroz maglu da je čula zvonjavu telefona dok je lutala snežnom obalom. "Po glasu bih rekao da je u rđavom stanju."
     Ustala je i sišla dole. Pored telefona nalazio se patrljak olovke. Pre nego što se javila Grilu, zapisala je Ispričala sam vlastitu priču na telefonski rokovnik, u slučaju da razgovor izbriše san iz njene glave. Zatim je podigla slušalicu.
     Upravo kao što je Hari kazao, Grilo je zvučao kao da je u dosta rđavom stnaju; užasnom stanju, u stvari. Poput nje, poput D'Amura, poput hodača po vodi iz njenog sna. Kao da su svi oko nje umirali.
     "Nalazim se u motelu Stardžis", objasnio je on, "sa Huijem, Džo-Bet i njihovom malom Ejmi."
     "Gde?"
     "Na nekoliko milja od Evervila."
     "Šta, do đavola, radiš tamo?"
     "Nismo imali izbora. Morali smo brzo da reagujemo, a znao sam da će nam biti potrebna ozbiljna pomoć."
     "Za šta?"
     "Tomi-Rej je krenuo po Džo-Bet."
     "Tomi-Rej?"
     Grilo poče da joj podnosi izveštaj o događajima koji su se zbili tokom proteklih nekoliko dana. Slušala ga je tek sa pet odsto pažnje, a ostatak je posvetila snu iz koga se probudila, u želji da ga zadrži. Ali slike užasa i bežanja koje su izvirale iz Grila postojano su istiskivale njena sećanja na mirno more i čoveka koji je poznavao Flečera.
     "Potrebna mi je tvoja pomoć, Tes..." govorio je Grilo. Uspela je još nekoliko očajničkih trenutaka da zadrži sećanje na lice hodača po vodi. "Tes, jesi li tu?" A onda više nije imala izbora, morala je da ga pusti.
     "Aha, tu sam..."
     "Rekoh da mi je potrebna pomoć."
     "Ne zvučiš mi dobro, Nejtane. Jesi li povređen?"
     "Duga je to priča. Daj mi svoju adresu. Dovešćemo se u grad."
     Pred očima joj se pojavio pomor koji je Tomi-Rej, Dečak-Smrt - zajedno sa svojom vojskom utvara - napravio u Palomo Grovu. Nije li srušio vlastitu kuću u kojoj se nalazila i njegova majka, iz potrebe da razara? Ako se raspojasa u Evervilu, naročito u vreme masovnog egzodusa (koji nije daleko), danak smrti biće zapanjujući.
     "Ostani gde si", reče ona. "Ja ću doći do tebe."
     Grilo nije imao ništa protiv. Očigledno je očajnički želeo da bude pored njega, i to što pre. Objasnio joj je gde se motel nalazi, preklinjući je da požuri. To je bilo to.
     Hari je bio u kuhinji, pravio je tost. Ispričala mu je sve što je Grilo kazao. Saslušao ju je bez opaski, dok ga nije izvestila da odlazi.
     "Znači, Evervil je sada moja beba?" upita on.
     "Izgleda da je tako."
     Želela je da mu kaže da je odsanjala svoj konačni san, i da ne bi trebalo da očekuje da će se vratiti, ali to bi zvučalo beznadežno melodramski. Bilo joj je potrebno nešto jezgrovitije; oproštajna replika koja će delovati blazirano i mudro kada je više ne bude. Ali ništa joj nije palo na pamet. Ispostavilo se da je Hari spremio oproštajni govor.
     "Razmišljam o tome da se vratim na planinu kada se smrači", reče on. "Ako Iad dolazi, mogao bih da ga vidim iz blizine. Što znači... da se verovatno nećemo više videti."
     "Ne. Pretpostavljam da nećemo."
     "Dobro smo ih iskoristili, zar ne? Mislim na naše živote, bili su..."
     "Uvrnuti."
     "Neobični", reče Hari. Ona slegnu ramenima. To je, razume se, bila istina. "Ubeđen sam da smo oboje hteli da bude drugačije. Ali pretpostavljam da smo negde duboko u sebi verovatno želeli da ispadne ovako."
     "Pretpostavljam."
     Ponestalo im je reči. Tesla je podigla pogled i primetila da Hari zuri u nju stisnutih usana, kao da se obuzdava da ne zaplače.
     "Uživaj u onome što ćeš videti", reče ona.
     "Hoću", odvrati on.
     "Čuvaj se."
     Odvratila je pogled, prekunuvši na taj način vezu među njima, i otišla po jaknu, a zatim se uputila napolje. Kada je stigla do ulaznih vrata, umalo se nije okrenula i vratila se da ga zagrli, ali je odolela. Time bi samo produžila agoniju. Bolje da odmah ode i krene na put.
     Gomile ljudi koje su posmatrale paradu odavno su već bile ispraznile glavnu ulicu, ali još je napolju i u okolini bilo dosta onih koji su kupovali suvenire, ili tražili mesto da nešto pojedu. Veče je bilo miomirisno, nebo i dalje bez oblačka; atmosfera slavlja malo je splasnula usled poslepodnevnog fijaska, ali još je bila prisutna.
     Ranije bi Tesla verovatno uz škripu zaustavila svoj Harli nasred glavne ulice i vikala dok ne promukne, pokušavajući da natera ljude da napuste grad pre dolaska Iada. Ali sada nije želela da zalud troši dah. Slegnuli bi ramenima, nasmejali se i okrenuli joj leđa, i ako ćemo pravo, teško da je mogla da ih krivi zbog toga. Uhvatila je svoj odraz u ogledalu u kupatilu neposredno pre nego što je napustila Fibinu kuću. Mršava žena kojoj se divila pre nekoliko dana - žena obeležena svojim putovanjem, žena ponosna na svoje ožiljke - sada je bila vreća kostiju i očajanja.
     Pored toga, od kakve bi koristi bila ta upozorenja, čak i da ih poslušaju? Ako je Iad zaista bio jedini koji je obećan, onda se od njega nije moglo uteći. Možda će ovi ljudi koji slave u senci smrti i koji će pomreti pre nego što saznaju koja ih je to sila pokosila, kasnije biti smatrani srećnicima. Jer će nestati suviše brzo da bi stigli da se plaše ili nadaju. Najgore od svega, da se nadaju.
     Iako joj nije bilo usput, vratila se na raskršće, samo da bi videla kakve su tragove, ako ih je uopšte bilo, ostavile za sobom poslepodnevne misterije. Iako su ulice bile vraćene saobraćaju, u oba smera prošlo je tek nekoliko vozila. Bilo je, međutim, pešaka, i to dosta. Ljudi su stajali ispred restorana i ispred raskršća. Nekolicina je čak izvadila kamere da ovekoveči mesto. Nije bilo ni traga onima koje je Tesla poslednji put videla kako kleče, moleći se vizijama čiji su bili svedoci. Otišli su kući ili su bili odneti kući.
     Dok je ponovo stavljala kacigu, začula je povik sa suprotne strane ulice i okrenula se, ugledavši svog nemezisa iz Kitinog restorana, Boslija Pravednog, kako kreće prema njoj.
     "Šta si to učinila?" povika on, lica svog u pečatima od besa.
     "Šta to?" upita ona.
     "Ti si imala svoje prste u ovoj pokori", reče on. "Video sam te, usred srede." Zaustavio se na nekoliko jardi od nje, kao da se plaši da bi mogla da ga zarazi svojom bezbožnošću. "Znam šta smeraš."
     "Da li bi mi ti to objasnio?" odbrusi ona. "I nemoj tu da mi sereš o nekakvoj đavoljoj raboti, Bosli, jer ni sam ne veruješ u to više od mene. U suštini ne veruješ."
     Trgnuo se. Primetila je da ga je obuzeo takav strah, tako duboka bojazan da je pobesnela i smirila se u istom trenutku. "Znaš šta?" upita ona. "Mislim da sam danas po podne srela Isusa." Bosli ju je zanemoćalo pogledao. "Bar je hodao po vodi, i imao je mnogo ožiljaka, te... bi to mogao biti on, je li tako?" Bosli je i dalje ćutao. "Izvini, nismo stigli da porazgovaramo o tebi, ali da jesmo, rekla bih mu da ponekad svrati do tebe. Na parče pite."
     "Ti si luda..." reče Bosli.
     "Ti i ja, oboje", reče Tesla. "Čuvaj se, Bosli." Rekavši to stavila je kacigu i odvezla se.

     Kada je izišla iz grada, poterala je motor, sigurna da šef policije i njegovi prepadnuti zamenici noćas neće motriti na krelce koji voze nedozvoljenom brzinom. Bila je u pravu. Pošto je put bio prazan i nije bilo čuvara zakona koji bi je zaustavili, grmela je njime u susret Grilu, kao da će zagrljaj koji ju je čekao na kraju ove vožnje biti hladniji i dugotrajniji od svih što su ga ljudske ruke ikada mogle ponuditi.









IX
     1.
     Biće još godina, razmišljala je Doroti Balard dok je sedela u blago umirujućoj izmaglici pored prozora u svojoj dnevnoj sobi. Još festivala, još parada, još prilika da stvari ispadnu savršeno. Srećom, njeno sećanje na ono što se dogodilo na raskršću bilo je zbrkano, ali izvestan broj ljubaznih ljudi uverio ju je da to nije bila njena krivica; ne, nipošto. Bila je pod velikim pritiskom, i obavila je odličan posao, divan posao, i naredne godine, oh naredne godine...
     "Biće savršeno."
     "Šta si rekla, draga?" Mejzi je upravo ušla sa kajganom i čajnim kolačićima.
     "Naredne godine sve će biti savršeno, videćeš."
     "Nemojmo ni da razmišljamo o narednoj godini", reče Mejzi. "Prihvatajmo stvari onako kako se dešavaju, važi?"

     Nisu pilule bile te koje su činile sećanja Larija Glodoskija maglovitim, već pivo, mnogo piva. Čamio je u Hemrikovom baru već dva i po sata i konačno je počeo da se oseća malo bolje. Nije u alkoholu utapao ono što je video na raskršću, već bol zbog njihovog odlaska. Žene na stepeništu pružile su mu na trenutak blaženstvo; mislio je da će mu srce prepući zbog gubitka kada su izbledele i nestale.
     "Želiš li još jedno?" upitao ga je Vil Hemrik.
     "Nastavi da sipaš."
     "Želiš li da razgovaraš o tome?"
     Lari je odmahnuo glavom. "Ništa od svega nema baš mnogo smisla", reče on.
     Vil mu je dodao još jednu bocu niz bar. "Prekjuče je ovde navratio tip koji me je zaista prestravio", reče on.
     "Kako?"
     "To se desilo neposredno pošto je umro Morton Kob. Rekao je da je baš dobro što je na taj način umro, jer je priča ovako bolja."
     "Bolja priča?"
     "Aha. A ja sam - kako me je ono, jebiga, nazvao? - sejač, mislim da me je tako nazvao, aha, sejač, i da ljudi vole da čuju zaista okrutne priče..." Izgubio se u prisećanju i podigao ruke. "Ne znam, izgledao je kao neki bolesni kučkin sin. Imao je taj glas - nalik na kakvog hipnotičara ili tako nešto."
     Ta primedba je upalila svetiljkicu. "Kako je izgledao?" upita Lari.
     "Možda oko šezdeset. Imao je bradu."
     "Razbacan momak? U crnom?"
     "To je on", reče Vil. "Poznaješ ga?"
     "Bio je ovde danas po podne", brzo reče Lari. "Mislim da je on bio taj koji je sve sjebao."
     "Neko bi trebalo da popriča sa Džedom o njemu."
     "Džed..." zareža Lari, "on nije ni za šta." Gucnuo je pivo. "Razgovaraću sa nekima iz orkestra. Bili su zaista besni zbog onoga što se dogodilo po podne."
     "Pažljivo, Lari", posavetova ga Vil. "Ne želiš da natovariš sebi Džeda na grbaču time što ćeš uzeti zakon u svoje ruke."
     Lari se nagnuo preko bara, tako da se našao gotovo nos uz nos sa Vilijem. "Boli me briga", stao je da brljavi on. "Nešto se događa u ovom gradu, Hemriče, a Džed nije u stanju da iziđe s tim na kraj."
     "A ti jesi?"
     Lari zavuče šaku u džep i baci tri desetice preko šanka. "Uskoro ću biti", reče on, odgurnuvši se od bara i uputivši se ka vratima. "Pozvaću te i reći kada budemo spremni za akciju."

     Drugde u gradu, ponovo je uspostavljena izvesna normalnost. U gradskoj većnici već su se zagrevali prvi partneri za valcer. U aneksu biblioteke, koji je završen tek pre dva meseca, Džeri Totland, lokalni pisac koji je stekao lep ugled opisujući tajne vezane za Portlandu, čitao je odlomak iz svog najnovijeg dela. U malom italijanskom restoranu u ulici Blejzmont otegao se red od dvadeset mušterija koje su čekale da probaju slavnu napolitansku kuhinju.
     Čula su se govorkanja, razume se; glasine i šuškanja o onome što je zaustavilo paradu tog popodneva, ali sve u svemu to je tek dodalo nešto pikantnosti večerašnjim razgovorima. Osećala se izvesna iskrena nelagodnost, pre bi se moglo reći blaga veselost, naročito među posetiocima, zbog toga što se sve tako izokrenulo. To će biti priča koja će se i te kako prepričavati, zar ne, kada se vrate kući? Kako se Evervil precenio i bupnuo na svoje preambiciozno lice.

     2.
     Posle užasa koji su se zbili po podne, Ervin nije znao šta će sa sobom. Izgubio je, u jednom naletu, sve prijatelje koje je imao, isto onako neumitno kao da su masakrirani za trpezarijskim stolom.
     Nije, zapravo, shvatao šta se dogodilo na raskršću, niti je, u stvari, želeo da sazna. Smrt mu je pokazala neke čudne prizore u poslednjih nekoliko dana, i brzo je naučio da ih prihvata onako u hodu, ali ovo je prevazilazilo njegove moći. Lutao je ulicama poput izgubljenog psa nekoliko sati, tražeći neko mesto na koje bi mogao da sedne i sluša razgovor koji ga ne bi podsećao na strah. Ali kuda god bi potražio utehu, nailazio je na ljude koji su šaputali o stvarima što su ga poražavale.
     Tek se nekoliko tih razgovora otvoreno odnosilo na događaje iz minulog popodneva, ali su zato svi odreda bili nadahnuti njima, u to je bio siguran. Zašto bi inače ljudi ispovedali grehe svojim voljenima večeras, tražeći oproštaj ili razumevanje? Danas su namirisali koliko su smrtni i to ih je raznežilo. Išao je od jednog mesta do drugog, tražeći utehu, ali je ne nalazeći, tako da se u sumrak vratio na jedino mesto na kome je bio siguran da će naći malo mira i tišine: na groblje.
     Tamo je lutao među gorbovima dok je sunce zalazilo, iz dosade pažljivo čitajući epitafe i mozgajući o događajima koji su ga doveli u ovo jadno stanje? Šta je učinio da to zasluži? Poželeo je da i njemu dopadne komadić slave? Od kada je pa to najteži zločin? Preduboko je čeprkao po tajnama koje je trebalo ostaviti na miru? To nije bio nikakav greh; bar koliko je on znao. Jednostavno je imao peh.
     Seo je, konačno, na grob u blizini mesta na kome je prvi put sreo Nordhofa i ostale. Pogled mu je pao na nadgrobni spomenik pred njim, i on naglas, onako za sebe, pročita natpis.

     U ono u šta je Toma sumnjao, ja verujem:
     da postoji izbavljenje iz ruke Smrti;
     da ću ja, koji ležim ovde, jednog dana ustati
     i osetiti vetar i sresti se sa nebesima.
     No, nada mi je krhka i mora se čuvati
     da joj zlo ne nanesu oni koje je prašina
     zaslepila. I zato se molim: izbavi me od
     bezbožnog roda Tome nevernoga.

     Jednostavnost i ranjivost reči duboko su ga dirnule. Kada je stigao do kraja pesme, glas mu je postao dublji i navrle su mu suze, obilne suze.
     Zario je lice u šake i stao da se njiše napred-nazad, ne mogavši da prestane da plače. Kakva korist od življenja u nadi da postoji život posle smrti, ako se sve svodilo na ovo besmisleno, prazno tumaranje? Bilo je nepodnošljivo!
     "Da li je pesma toliko loša?" začu nečiji glas iznad sebe.
     Pogledao je preko ramena. Drvo je bilo u punoj raskoši pred jesen, grane bogate lišćem, ali ipak je ugledao nekoga ko se kretao tamo gore.
     "Pokaži se", reče on.
     "Više bih voleo da se ne pokažem", stigao je odgovor. "Odavno sam naučio da je drveće bezbedno."
     "Ne zavaravaj se", reče Ervin.
     "U čemu je problem?"
     "Želim da se vratim u svet."
     "Oh, to", primeti čovek na drvetu. "To je neizvodljivo i zato ne slamaj sam sebi srce takvom jednom željom." Krošnja se zatresla, dok se čovek bolje nameštao. "Nestali su, je li tako?" upita on.
     "Ko?"
     "Budale koje su imale običaj ovde da se okupljaju. Nordhof, Dolan" - praktično je ispljunuo reč Dolan - "i ostali. Sišao sam sa planine da završim posao s njima, ali ih ne vidim i ne mogu da ih namirišem..."
     "Zaista?"
     "Zaista. Vidim samo tebe. Kuda su otišli?"
     "Teško je to objasniti", reče Ervin.
     "Potrudi se."
     Učinio je to. Opisao je sve što je video i osećao na raskršću, mada teško da je njegov advokatski rečnik bio pogodan za tako nešto. To je bilo olakšanje za kojim je tragao, i prijalo mu je.
     "Znači, zbrisani su, a?"
     "Tako je izgledalo", reče Ervin.
     "To je bilo neizbežno", reče žitelj drveta. "Ovde je započet jedan krvavi posao i ranije ili kasnije morao je da se okonča."
     "Znam o čemu govoriš", reče Ervin. "Pročitao sam priznanje..."
     "Čije?"
     "Zvao se Mek Ferson."
     Čovek je grleno zagunđao, od čega se Ervin stresao. "Ne pominji to ime!" reče on.
     "Zašto da ne?"
     "Samo nemoj!" zaurla čovek. "Ali nisam mislio na njegovu krvoločnost. Desio se još jedan pokolj na Harmonovim Visovima, pre nego što su uopšte dobili ime. Dugo sam čekao da vidim posledice."
     "Ko si ti?" upita Ervin. "Zašto se kriješ tamo gore?"
     "Mislim da si video dosta čudnih stvari za jedan dan", odvratio je čovek. "Ne treba ti još da vidiš i mene."
     "Mogu da iziđem nakraj s tim", reče Ervin. "Pokaži se."
     Nekoliko trenutaka nije bilo odgovora sa drveta. Zatim čovek reče: "Kako želiš." Krošnja je uzdahnula dok se on spuštao. Nije bio tako čudan. Pun ožiljaka, nema sumnje, pomalo je ličio na životinju, ali je podsećao i na čoveka.
     "Eto", reče on, kada se spustio u podnožje drveta. "Sada me vidiš."
     "Drago... drago mi je što sam te upoznao", reče Ervin. "Plašio sam se da ću biti sam."
     "Kako se zoveš?"
     "Ervin Tutaker. A ti?"
     Ranjena zver nagnu glavu na stranu. "Drago mi je što smo se upoznali", reče on. "Zovem se Koker Amijano."









Šesti deo: VELIKA ZAMISAO









I
     1.
     Musnakafu je bio potreban čitav sat, pa i više, da pripremi svoju gospodaricu za izlazak na prohladne ulice Liverpula, a za to vreme Fib je dobila dozvolu da luta po kući. Bilo je to setno putovanje. Sobe su uglavnom bile prelepo nameštene, kreveti ogromni i primamljivi, kupatila izvan svake sumnje dekadentna, ali nije bilo površine bez prašine niti prozora bez galebovog izmeta; posvuda osećanje da su najbolji dani prošli. Nigde nije bilo ni traga prilikama koje su živele u ovoj kući; koje su se divile pogledu sa njenih prozora ili spuštale glave na njene jastuke. Da li su sanjale? - pitala se Fib. I ako jesu, o čemu su sanjale? O svetu iz koga je ona došla? To ju je u početku zabavljalo: da razmišlja o tome kako su ljudi, koji su živeli u ovim prelepim sobama, možda čeznuli za Kozmom kao što je ona čeznula za nekim nedostižnim mestom iz snova. Ali što je više mozgala o tome, to joj je delovalo sve setnije da su ljudi sa obe strane vododelnice živeli u nezadovoljstvu, žudeći za usudom onih drugih. Ako preživi ovo putovanje, razmišljala je ona, vratiće se u Evervil odlučna da živi od trenutka do trenutka, i da ne troši uludo vreme grčevito se držeći za nešto slatko i daleko.
     Kada je izišla iz jedne spavaće sobe, pogledala se u ogledalu u hodniku i rekla sebi naglas: "Uživaj dok možeš. U svakom trenutku."
     "Šta si kazala?" upitao ju je Musnakaf, prošavši kroz jedna vrata malo niže u hodniku.
     Bilo joj je neugodno što ju je uhvatio na ovaj način. "Koliko me već posmatraš?" zanimalo ju je.
     "Trenutak ili dva", odvrati on. "Baš lepo izgledaš, Fib Kob. U tebi ima muzike."
     "Uopšte nemam sluha", odvrati mu ona pomalo oštro.
     "Ima muzike i muzike", odgovorio joj je Musnakaf. "Tvoj duh peva, iako to ne čini tvoje grlo. Čujem bubnjeve kada pogledam u tvoja prsa i hor kada te zamišljam nagu." Uputila mu je onaj svoj oštar pogled koji je predstavljao noćnu moru za mnoštvo zakasnelih pacijenata, ali nije upalio. On je jednostavno razvukao usta u osmeh, dok su mu se urešeni obrazi svetlucali. "Ne vređaj se", reče on. "U ovoj kući ljudi su oduvek otvoreno govorili o takvim stvarima."
     "Onda ću i ja biti otvorena", reče Fib. "Ne sviđa mi se to što me zaljubljeno gledaš dok sam ti okrenuta leđima; bubnjevi ili ne, bila bih ti zahvalna kada ne bi gledao u moje grudi."
     "Zar ti se ne dopadaju tvoje grudi?"
     "To je između mene i mojih grudi", reče Fib, shvativši još dok su reči izlazile koliko su besmisleno zvučale.
     Musnakaf je prsnuo u smeh, i ma koliko da se trudila, Fib je morala i sama da se osmehne, što je samo još više razdragalo Musnakafa.
     "Ponoviću ti", reče joj Musnakaf. "Ova kuća videla je mnoge sjajne žene, ali ti si među najsjajnijima, jedna od najsjajnijih."
     To je bilo tako lepo rečeno, da je morala da bude polaskana. "Ovaj..." izusti ona. "Hvala ti."
     "Bilo mi je zadovoljstvo", reče Musnakaf. "Ako si spremna, Gospodaricini nosači su stigli. Mislim da je vreme da svi siđemo do vode."

     2.
     Džou je bilo dovoljno manje od sata putovanja putem koji je vodio ka b'Keter Sabatu da uglavnom prestane da saoseća sa rekom izbeglica koja se kretala u suprotnom smeru. Za to vreme prisustvovao je bezbrojnim usputnim okrutnostima. Video je decu koja su bila više natovarena od roditelja i terana bičem; zlostavljane životinje koje bi pomahnitale od udaraca; bogate muškarce i žene na leđima bahatih rođaka kamile, kako krče krvavi trag kroz one koji su bili dovoljno nesmotreni da im se nađu na putu. Ukratko, sve ono što je mogao da očekuje da će videti u Kozmu.
     Kada su, međutim, ovi žalostivi prizori postali suvišni za njega, jednostavno je usmerio pogled prema samom gradu, i njegovi iscrpljeni udovi pronalazili su novu snagu. Ljudi koji su živeli u b'Keter Sabatu bili su isto onoliko bezvredni i isti onakvi varvari kao i građani bilo kog grada na zemlji, ali je zato zdanje koje su praznili bilo bez premca.
     Što se tiče talasa Iada, on je ključao i razdelio se, ali nije napredovao. Jednostavno je lebdeo iznad grada poput kakve neizmerne zveri, opčinjene nečim u njegovoj senci. Nadao se da će uspeti da stigne do grada, da će uspeti da prošeta ulicama i da se popne na kule u plamenu pre nego što zanimanje Iada splasne, i on zada coup de grace.
     Kada je stigao na četvrt milje od najbližih lestvi - a grad se izdizao poput izkrenute planine pred njim - začuo je prodorni povik koji je nadjačao buku, i jedno pepeljasto stvorenje probilo se kroz gužvu da mu prepreči put.
     "Afrikanče!" reče ono. "Afrikanče! Živ si!" Stvorenje je spustilo svoje paučinaste šake na Džoove grudi. "Ne prepoznaješ me, je li tako?"
     "Ne. Da li bi trebalo?"
     "Bio sam na brodu s tobom", reče čovek - i tada ga Džo prepoznade. Bio je jedan od robova koje je Noa prekomandovao u posadu Fanakapana: plećat, kršan momak sa mrtvim, žabolikim crtama lica. Njegovo ponašanje, sada kada je ponovo bio svoj čovek, odgovaralo je njegovoj pojavi. Ostavljao je utisak hitrog, živahnog stvorenja. "Zovem se Veksel Fi, Afrikanče", reče on, sav se pretvorivši u osmeh. "I veoma mi je drago što te vidim. Veoma, veoma drago."
     "Ne znam zašto", reče Džo. "Ponašao se prema vama kao da ste govna."
     "Čuo sam šta si kazao Noi Sumi Sumamentisu. Pokušao si da učiniš nešto za nas. Nisi ti kriv što nisi uspeo."
     "Bojim se da jesam", skrušeno reče Džo. "Gde su ostali?"
     "Mrtvi."
     "Svi?"
     "Svi."
     "Žao mi je."
     "Nema potrebe. Nisu mi bili prijatelji."
     "Kako to da ti nisi mrtav, a oni jesu? Noa je kazao da kada završi s vama..."
     "Znam šta je rekao. I to sam čuo. Odlično čujem. Takođe imam jaku volju. Nisam bio spreman da umrem."
     "Znači, čuo si, ali nisi mogao da činiš ono što si želeo?"
     "Upravo tako. Potčinio je moju volju."
     "Znači da si trpeo bol."
     "Oh, da. Trpeo sam bol." Fi podiže desnu šaku da je pokaže. Dva od šest prstiju bila su svedena na natečene patrljke. "I rado bih bio ubio tog čoveka, kada sam se probudio."
     "Zašto nisi?"
     "On je moćan, Afrikanče, sada kada se vratio u b'Keter Sabat. Dok sam ja veoma daleko od kuće." Pogledao je pored Džoa, prema moru.
     "Nema brodova, Veksele."
     "A Fanakapan?"
     "Video sam kako tone."
     Vest je primio filozofski. "Ah. Onda možda nisam nadživeo ostale kako bih mogao da se vratim kući." Tada je Džo ugledao na njegovom licu prvi osmeh na celom turobnom putu. "Možda sam pokušao tebe ponovo da sretnem, Afrikanče."
     "Zovem se Džo."
     "Čuo sam da te tim imenom zove moj neprijatelj", odvrati Fi. "Stoga ne mogu da ga koristim. Takav je običaj u mojoj zemlji. Zato ću te zvati Afrikanac." Džou se nije mnogo dopalo kako ga je nazvao, ali nije bio trenutak da uvredi čoveka. "I poći ću s tobom, nazad u b'Keter Sabat. Važi?"
     "Prijaće mi tvoje društvo", reče Džo. "Ali zašto bi želeo da pođeš?"
     "Zato što nema brodova. Zato što sam te pronašao u masi od deset hiljada duša. I zato što ćeš ti možda biti u stanju da učiniš ono što ja nisam."
     "Da ubijem Nou."
     "S tvojih usana, Afrikanče. S tvojih usana."

     3.
     Karavan koji je sišao niz strmo brdo od kuće u ulici Kaning brojao je devet duša. Fib i Musnakaf išli su peške. Miv O'Knel putovala je u lepoj nosiljci koju su nosila četvorica krupnih muškaraca, uz jednu priliku koja je predvodila i jednu koja se vukla pozadi, a obe su bile baš dobro naoružane. Kada je Fib to primetila, Musnakaf je jednostavno rekao: "Ovo su opasna vremena. Ko zna šta je sve na slobodi?" To baš nije bio utešan odgovor.
     "Dođi da hodaš pored mene", reče Miv dok su išli. "Kucnuo je čas da održiš svoj deo pogodbe. Pričaj mi o Kozmu. Ne, zaboravi na Kozm. Pričaj mi samo o mom gradu."
     "Prvo", poče Fib, "imam jedno pitanje."
     "Koje?"
     "Zašto ste odsanjali ovaj grad umesto drugog Evervila?"
     "Kao dete živela sam u Liverpulu i bila sam puna nade. Sećam ga se s ljubavlju. Evervil mi nije ostao u takvoj uspomeni."
     "Ali vas ipak zanima da saznate šta se dogodilo s njim?" istaknu Fib.
     "Tako je", odvrati Miv. "A sada, pričaj."
     Ne znajući koji su vidovi života u Evervilu najviše zanimali ženu, Fib je počela da podnosi zbrkani izveštaj o životu kod kuće. Festival, problemi sa poštom, aneks biblioteke, Džed Gilholi, restorani u glavnoj ulici, Kitin restoran, stara škola i njena zbirka, problemi vezani za kanalizaciju...
     "Stani, stani", reče Miv. "Vrati se malo. Pomenula si zbirku."
     "Da..."
     "Vezanu za istorijat Evervila, reče?"
     "Tako je.
     "Dobro je znaš?"
     "Ne bih baš rekla..."
     "Ali ipak nisi znala ko sam ja", reče Miv, čije se lice zgrčilo jače no ikada. "To mi je čudno." Fib je ćutala. "Reci mi, šta kažu, kako je osnovan Evervil?"
     "Ne sećam se tačno", odvrati Fib.
     Babuskara je iznenada stala da urla. "Stanite! Neka svi stanu!" Mala povorka se trzavo zaustavila. Miv se nagnula iz nosiljke i pozvala Fib da priđe bliže.
     "Slušaj me, ženo", reče Miv. "Mislila sam da smo se dogovorile."
     "Jesmo."
     "Zašto mi onda ne govoriš istinu? A?"
     "Ja... ne želim da vam povredim osećanja", odvrati Fib.
     "Marijo, majko Gospodnja, tolike patnje vezane su za moje ime da im nema..." Zaćutala je i stala da povlači okovratnik odore. Musnakaf je zaustio da kaže nešto kao da treba da se čuva prehlade, ali ga je ona ošinula tako otrovnim pogledom da se istog časa ugrizao za jezik. "Vidiš ovo", obrati se ona Fib, pokazujući vrat. Strašan ožiljak obavijao joj je vrat ukrug. "Znaš li šta je ovo?"
     "Liči na... ovaj kao da je neko pokušao da vas obesi."
     "Pokušali su i uspeli. Ostavili su me da se klatim na drvetu zajedno s mojim detetom i mužem."
     Fib je bila zapanjena. "Zašto?" upitala je.
     "Zato što su nas mrzeli i što su želeli da nas se otarase", reče Miv. "Musnakafe? Pokrij me!" On je istog časa pohitao da to učini, dok je Miv nastavila da priča. "Imala sam veoma čudno, zlovoljno dete", reče ona, "koje nije volelo ništa na celom svetu. Mene svakako nije. Niti svog oca. Tokom godina ljudi su počeli zauzvrat da ga mrze. Čim su pronašli razlog da ga linčuju, iskoristili su ga, a uzeli su mi i mog jadnog muža. Koker, znaš, nije bio iz Kozma. Otišao je tamo zarad mene i naučio je da bude više ljudsko biće od samih ljudskih bića, ali i dalje su mogli da namirišu nešto u njemu što im se nije dopadalo. Što se mene tiče..." Okrenula je glavu od Fib i zagledala se niz brdo.
     "Što se vas tiče?" ponovi Fib.
     "Mene su želeli da zaborave. Bila sam tamo na početku - ne, nije tako - ja sam bila početak. Ja sam bila Evervil, o tome nije bilo zbora, kao da je on bio sazdan od mojih kostiju. Ali Brolijevima, Gilholijevima, Hendersonovima i svim ostalim finim, uvaženim porodicama nije odgovaralo da se toga sećaju."
     "I tako su vas zbog toga ubili?"
     "Napravili su se da ne znaju da će doći do linča", reče Miv. "Rekla bih da je to ubistvo."
     "Zašto niste mrtvi?"
     "Jer je grana pukla. Jednostavnije ne može biti. Moj dragi, ljubljeni Koker nije bio te sreće. Njegova grana bila je snažna, i kada sam se osvestila, on je bio hladan."
     "To je užasno."
     "Nikada nisam volela nijedno stvorenje onako kako sam volela njega", reče Miv.
     Dok je to govorila, Miv je osetila blagi potres u tlu. Očigledno ga je osetio i Musnakaf. Okrenuo se prema svojoj Gospodarici i uzbuđeno je pogledao. "Možda bi bilo najbolje da ne govorite o tome", reče on. "Ne na otvorenom."
     "Oh, pih!" odvrati mu Miv. "Ne bi se on usudio da me dirne. Samo zato što govorim ono što on zna da je istina."
     Ovaj razgovor zbunio je Fib, ali nije dozvolila da je to spreči da nastavi sa pitanjima.
     "Šta je bilo sa vašim sinom?" obrati joj se Fib. "Šta se sa njim dogodilo?"
     "Njegovo telo odnele su zveri. Uvek je smrdeo. Usuđujem se da kažem da je on predstavljao bolji obrok od Kokera ili mene." Trenutak je razmišljala. "Užasno je tako nešto reči o vlastitoj krvi i mesu, ali činjenica je da mom sinu nije bilo suđeno da dugo ostane na svetu ovako ili onako."
     "Da li je bio bolestan?"
     "U glavi, da. I u srcu. Nešto se u njemu zgrušalo dok je bio dete, i veoma dugo sam mislila da je kreten. Odustala sam od pokušaja da ga bilo čemu naučim. Ali mislim da je, u stvari, bio zao: strašno zao. I najbolje je bilo da umre." Sažalno je pogledlaa Fib. "Imaš li dece?" upita ona.
     "Ne."
     "Smatraj se srećnom", odvrati Miv.
     A onda, iznenada otresavši sa sebe setni ton, dade Fib znak da se udalji i povika nosačima: "Dižite se!" Konvoj nastavi svojim putem, niz strmo brdo.

     Stanje more-sna znatno se izmenilo tokom časova koje je Fib provela kao gost u Mivinoj kući. Brodovi u luci nisu više počivali mirno usidreni, već su posrtali napred-nazad, kidajući vezove poput upaničenih pastuva. Pobesneli talasi, koji su postajali sve viši dok se družina spuštala, ugasili su svetlosne signale koji su goreli na ulasku u luku.
     "Sve mi se čini da neću moći da ispunim pogodbu", reče Miv Fib kada su se konačno našli na ravnom.
     "Zašto?"
     "Koristi oči", odvrati Miv, pokazavši nadole prema obali, gde su talasi koji su o nju udarali bili visoki deset do dvanaest stopa. "Mislim da neću dole razgovarati sa 'šu."
     "Ko je 'šu?"
     "Reci joj", izdade Miv uputstvo Musnakafu. "A vi me spustite." Konvoj se ponovo zaustavio. "Pomozite mi da iziđem iz ovog čuda", zatražila je Miv. Nosači skočiše da je poslušaju.
     "Da li ti je potrebna pomoć?" upitao ju je Musnakaf.
     "Ako bude, zatražiću je", odvrati Miv. "Nastavi da prosvećuješ ženu. Mada sam Gospod zna da je suviše kasno."
     "Reci mi ko je to 'šu", obrati se Miv Musnakafu.
     "Ne ko, šta", odvrati Musnakaf, dok je mu je pogled skretao ka Gospodarici. "Šta to ona radi?"
     "Govorili smo o nečemu", odreza Fib.
     "Povrediće se."
     "I ja ću nekoga povrediti ako ne budeš završavao rečenice. Šu..."
     "To su duhpiloti. Delići Tvorca. Ili ne. Eto. Zadovoljna?"
     Upravo je krenuo ka Gospodarici, ali ga je Fib uhvatila.
     "Ne", reče ona. "Nisam zadovoljna."
     "Pusti me", frknu on.
     "Neću."
     "Upozoravam te", reče on, bockajući je prstom ukrašenim prstenom. "Imam ja važnija posla nego da..." Zbunjeni izraz pređe mu preko lica. "Jesi li osetila?"
     "Misliš na potres? Aha, bio je jedan i pre nekoliko minuta. Neka vrsta zemljotresa..."
     "Da bar jeste", primeti Musnakaf. Zurio je u tle između njih. Usledio je još jedan potres; ovaj je do sada bio najjači.
     "Šta je onda?" upita Fib, zaboravivši da ju je Musnakaf malopre iznervirao.
     Nije dobila odgovor. Čovek joj je jednostavno okrenuo leđa i pohitao ka mestu na kaldrmi gde je Miv stajala. Nije mogla da stoji sama bez pomoći. Dvojica nosača su je pridržavala, a treći je čekao pozadi u slučaju da se prevrne.
     "Moramo dalje", doviknu joj Musnakaf.
     "Znaš li šta se dogodilo na ovom mestu?" obrati mu se ona.
     "Gospo..."
     "Znaš li?"
     "Ne."
     "Ovde sam stajala kada je prvi put došao da me potraži." Blagonaklono se osmehnula. "Rekla sam mu, odmah na početku, rekla sam mu: Niko nikada neće moći da zameni mog Kokera, jer je Koker bio ljubav moga života..."
     U tom trenutku tle se zatreslo žešće no ikada.
     "Ućuti" reče Musnakaf.
     "Šta?" izusti gospodarica O'Konel. "Ti mene ućutkuješ? Trebalo bi da te prebijem zbog toga." Podigla je štap i zamahnula na Musnakafa. Udarac je bio prekratak i Miv je izgubila ravnotežu. Nosači su mgli da je zadrže da ona nije bila tako besna i da nije nastavila da zamahuje čak i dok je padala. Štap je potkačio nosača s njene desne strane, i on pade, krvava nosa. Čovek koji ju je pazio otpozadi priskoči da je uhvati, ali kada je to učinio ona je napravila još jedan posrćući korak prema Musnakafu, ponovo se zanevši. Ovog puta ga je dohvatila, a udarac je bio tako jak da je polomila štap. Tada je pala, povukavši za sobom i nosača sa njene leve strane - koji je ni na trenutak nije ispuštao.
     Udar o tle ublažilo je obilje potkošulja i kaputa, tle se ponovo zatreslo. Ali ovog puta, podrhtavanje nije zamrlo. Nastavilo je da se pojačava, prevrnuvši nosiljku koju niko nije čuvao i nateravši čuvara koji je predvodio povorku da zbriše nazad uz brdo.
     "Prokleta bila, ženo!" grdio je Musnakaf Miv dok joj je prilazio da joj pomogne. "Vidiš li šta si uradila."
     "Šta se događa?" zaurla Fib.
     "To je on!" reče Musnakaf. "Čuo ju je! Znao sam da hoće."
     "Kralj Teksas?"
     Pre nego što je Musnakaf stigao da joj odgovori ulica se zatresla s kraja na kraj i ovog puta se u tlu pojavila pukotina. Ovo nisu bile pukotine kao one na Harmonovim Visovima kojima je Fib umakla. Nije bilo ničeg nepravilnog u njima; ničeg proizvoljnog. Bile su elegantno oblikovane, usecale su arabeske u popločani put i spajale se, tako da je već posle nekoliko trenutaka cela ulica izgledala kao kakva ogromna slagalica.
     "Svi neka ostanu na svojim mestima", reče Musnakaf drhtavim glasom. "Neka se niko ne miče." Fib je učinila kako joj je bilo rečeno. "Izvini mu se", doviknu Musnakaf Miv. "Brzo!"
     Uz pomoć dvojice svojih svesnih nosača žena je uspela da se pridigne na kolena. "Nemam zbog čega da se izvinjavam", reče Miv.
     "Bože, ala si ti tvrdoglava žena!" zaurla Musnakaf i podiže ruku kao da će je udariti.
     "Nemoj", doviknu mu Fib. Izgubila je strpljenje sa Miv u poslednjih pola sata, ali kada je videla da će da je udari to joj je vratilo bolne uspomene.
     Nije to još ni izgovorila, a raspuknuto tle se ponovo zatreslo i delići slagalice otpali, ostavivši za sobom rupe od tri, četiri, čak i pet stopa u prečniku na desetini mesta. Prema hladnoći koja je doprla iz njih ledeni vazduh delovao je krajnje blago.
     "Ne rekoh li ti", primeti Musnakaf, spustivši glas do promuklog šapata.
     Fib je streljala pogledom od jedne rupe do druge, pitajući se kroz koju će se pojaviti nesrećno zaljubljeni kralj Teksas.
     "Nije trebalo uopšte... uopšte da dolazimo", mrmljala je Miv. "Ti si me na to nagovorila, ženo!" Uperila je prst u Fibinom pravcu. "Ti si u dosluhu s njim, zar ne?" Počela je da se pridiže uz pomoć nosača. "Priznaj", reče ona, a zajedno sa tim rečima iz ustiju joj poleteše i kapljice pljuvačke. "Hajde, priznaj."
     "Ti si luda", primeti Fib, "svi ste vi ludi!"
     "Evo žene koja zna šta govori", začu se glas iz zemlje i iz svih rupa do jedne počeše da se izdižu stubovi uskomešane prašine, koji su već posle nekoliko sekundi dostizali dvostruku ljudsku visinu.
     Taj prizor bio je pre bi se moglo reči upečatljiv nego zastrašujući. Trudeći se da povrati dah od zaprapašćenja, Fib se okrenula i videla da već svuda unaokolo iz vrhova stubova niču grane poput paoka koje su se širile i međusobno vezivale u čvorove iznad njihovih glava.
     "Musnakafe?" pozva ga Fib. "Šta se to dešava?"
     Miv je bila ta koja joj je odgovorila. "Pravi sebi hlad", reče ona, očigledno se nimalo ne uzbudivši zbog te predstave. "Ne voli svetlost, jadničak. Plaši se da će na njoj uvenuti."
     "Ko mi to kaže!" začu se glas iz zemlje. "Ti si napisala knjigu o tome kako se vene, ljubavi mog kukavnog života."
     "Da li bi trebalo da budem polaskana?" upita Miv.
     "Ne..." odvratio je glas iz zemlje. "Trebalo bi da se setiš da ti ja uvek govorim istinu, čak i kada ona pomalo boli. Slatkišu, izgledaš staro. Ne, zaboravi to. Izgledaš bespomoćno. Zaboravljeno. Prazno."
     "Kakve pohvale, kada se ima u vidu da dolaze iz rupe u zemlji!" odbrusi Miv.
     Začuo se smeh iz zemlje; blagi, meki smeh.
     "Hoćeš li se pokazati", reče Miv, "ili si možda suviše ružan ovih dana?"
     "Ja sam sve ono što ti želiš da budem, pupoljčiću moj."
     "Bar jednom ne budi neotesan."
     "Za tebe ću biti i kaluđer. Nikada se neću ni dodirnuti. Ja...!"
     "Oh, Bože, kakve reči!" primeti Miv. "Hoćeš li se pokazati ili ne?"
     Nastupila je kratka tišina. A onda glas jednostavno reče: "Evo", i iz jedne od rupa između Miv i Fib pojavi se potok blatnjave materije koja zatim poče da se stvrdnjava - još pre nego što je prestala da se izdiže - u neodređeno ljudsko obličje. Leđima je bilo okrenuto prema Fib, tako da mu nije videla fizonomiju, ali ako je suditi po leđima, bilo je nedovršeno: muškarac od prašine i sirove stene.
     "Zadovoljna?" otegnuto upita on.
     "Mislim da je za to malo kasno", odgovori Miv.
     "Oh, ne, malena, to nije tačno. To uopšte nije tačno." Podigao je ruke (šaka mu je bila veličine lopate za sneg) kao da će da dodirne staru damu. Ali uzdržao se od toga, tako da su mu nezgrapni prsti ostali da lebde na inč od njenog obraza. "Odrekni se svog tela", reče on. "I dođi da budeš stena sa mnom. Istopićemo se zajedno, malena. Dozvolićemo ljudima da žive na našim leđima i jednostavno ćemo postojati tamo dole, topli i prijatni." Fib je proučavala Mivino lice tokom ovog neobičnog zavođenja i najednom joj je sinulo da je čula (ili pročitala) te reči nebrojeno puta. "Nikada više nećeš dobiti nijednu boru", nastavio je kralj Teksas. "Nikada ti se utroba neće proširiti. Nikada te ništa neće boleti. Nikada nećeš uvenuti. Nikada nećeš umreti." Tu mu je ponestalo umilnih reči, te kada je video da nije ostavio nikakav utisak, okrenuo se prema Fib. "Sada tebe pitam", reče on (kao što je i pretpostavila, lice jedva da mu je bilo naznačeno u glini), "da li to zvuči baš tako prokleto loše?" Dah mu je bio hladan i osećao se na podzemni svet, pećine i čistu vodu; stvari koje rastu u tami. Nije bio neprijatan. "Da li?" ponovi on.
     Fib odmahnu glavom. "Ne", odvrati ona. "Meni zvuči sasvim u redu."
     "Eto!" reče Teksas, pogledavši preko ramena ka Miv, ali skoro istog časa ponovo se okrenuo prema Fib. "Ona me razume."
     "Onda uzmi nju. Piši njoj svoja prokleta pisma. Ja ne želim ništa od tebe."
     Fib primeti da nedovršeno lice kralja Teksasa poprima uvređeni izraz. "Nećeš dobiti još jednu priliku", reče on Miv, i dalje proučavajući Fib dok je to govorio. "Ne posle ovoga. Iad će uništiti tvoj grad zajedno s tobom."
     "Ne budi toliko siguran", odvrati Miv.
     "Oh, stani malo..." poče kralj Teksas, "nije valjda da razmišljaš o tome da se vratiš u posao?" On okrenu ogromnu glavu kako bi se zagledao u Miv.
     "Zašto da ne?" upita ona.
     "Zato što Iad nema osećanja. Niti imaju Bog zna šta među nogama."
     "Znači, video si ih, zar ne?"
     "Sanjao sam ih", reče kralj Teksas. "Stalno ih sanjam."
     "Vrati se svojim snovima", reče Miv. "I pusti me da proživim ono malo što mi je još ostalo od života. Ti nemaš ništa od onoga što je meni potrebno."
     "Oh, to boli", reče kralj Teksas. "Da imam vene, iskrvario bih."
     "Ne nedostaju ti samo vene!" odvrati Miv.
     Kraljevo džinovsko obličje je zadrhtalo i on zareža u znak upozorenja: "Čuvaj se", reče on.
     Međutim, njegove reči prođoše nezapaženo. "Star si, ženskast..." reče Miv.
     "Ženskast?" Ulica se sada ponovo zatresla. Fib je čula Musnakafa kako mrmlja nešto sebi u bradu i shvatila da je to molitva koju je znala: "Marijo, majko Božija..."
     "Ja sam mnogo toga", reče kralj Teksas. "Na ponešto uopšte nisam ponosan. Ali ženskast..." Iz glave poču da mu niču zmijoliki oblici debeli poput prstiju. Na stotine njih, isticali su iz njegove lobanje u kovrčavim potocima. "Da li je tebi ovo ženskasto?" zanimalo ga je. Celo telo mu se menjalo, vide Fib, njegova anatomija oticala je i mreškala se. Dok se to dešavalo, on je iskoračio iz rupe iz koje se izdigao na čvrsto tle, odvojivši se od toka stene. Stajao je ispred Miv poput kakvog šumovitog titana i grmeo. "Mogu sve da vas povučem dole sa sobom", reče on, posegnuvši za popločanom ulicom, kao što bi neko drugi dohvatio ćilim. "Dozvolite da vam pokažem kako je u mojoj predivnoj tami." Povukao je ulicu, samo malo. Musnakaf je izgubio ravnotežu i istog časa skliznuo prema jednoj od rupa.
     "Molim te, Bože, ne!" zaskvičao je. "Gospodarice! Pomozi mi!"
     "Prestani!" reče Miv kao da se obraća razdražljivom detetu. Na Fibino iznenađenje, taj ton je upalio. Kralj Teksas je pustio tle, ostavivši Musnakafa da jeca od olakšanja.
     "Zašto uvek završimo prepirući se?" upita Teksas, odjednom pomirljivim glasom. "Trebalo bi da ovo vreme provodimo evocirajući sećanja."
     "Ja nemam čega da se sećam", reče Miv.
     "Nije tačno, nije tačno. Ti i ja smo imali lepih trenutaka. Sagradio sam ti autoput. Izgradio sam ti luku." Miv je nezainteresovano podigla pogled prema njemu. "O čemu razmišljaš?" upita kralj Teksas, nagnuvši se malo ka njoj. "Reci mi, cvetiću."
     Miv slegnu ramenima. "Ni o čemu", odvrati ona.
     "Dozvoli onda da ja razmišljam za oboje. Dozvoli mi da volim za oboje. Ono što ja osećam prema tebi jače je od bilo čega što je bilo koji muškarac osećao prema bilo kojoj ženi u istoriji ljubavi. A bez toga..."
     "Ne čini to", zastenja Miv.
     "Bez toga, ja sam tužan, a ti..."
     "Zašto nečeš da me poslušaš?"
     "Ti si zaboravljena."
     Na to se Miv nakostrešila. "Zaboravljena?" ponovi ona.
     "Da. Zaboravljena", odgovori Teksas. "Ovaj grad će nestati kroz nekoliko časova. Naša luka, tvoje divne zgrade..." Mahnuo je ogromnim rukama kroz vazduh, da dočara njihovu prolaznost. "Iad će sve to zbrisati. A što se tiče Evervila..."
     "Ne želim da pričam o tome."
     "Da nije suviše bolno? Ne krivim te. Bila si tamo na početku, a sada su te zaboravili."
     "Prestani to da govoriš!" poče da besni Miv. "Isuse i Marijo, zar nikada nećeš naučiti? Nikada me nećeš naterati, nikada neću sebi više dozvoliti sramotu niti pasti u iskušenje, niti ću biti zavedena da te ponovo zavolim! Možeš mi sagraditi hiljadu luka! Možeš mi pisati ljubavna pisma svakog minuta svakoga dana do kraja sveta i veka, ali JA TE NEĆU VOLETI!" Rekavši to, okrenula se prema najbližem nosaču. "Kako se zoveš?" upita ona.
     "Nus Katalja."
     "Leđa, Nuse."
     "Izvinite..."
     "Okreni se, želim da ti se popnem na krkače."
     "Oh - da. Svakako." Čovek je poslušno okrenuo leđa Miv koja je uz njegovu pomoć počela da mu se pentra na krkače.
     "Šta to radiš?" tiho je upitao kralj Teksas.
     "Dokazaću ti da grešiš", reče Miv, zgrabivši za kragnu svog nosača. "Vraćam se u Evervil."
     Prvi put posle nekoliko minuta, Fib je zapijukala. "Ne možeš", pobunila se ona.
     "Samo joj kaži", reče kralj Teksas. "Mene neće da sluša."
     "Obećala si da ćeš mi pomoći da pronađem Džoa", nastavila je Fib.
     "Bojim se da se on izgubio, Fib", reče Miv, "i zato se mani toga." Napućila je usne. "Žao mi je", dodade, mada to očigledno nije i mislila. "Ali zar ti ne rekoh da ne polažeš nadu u ljubav?"
     "Da i jesi, ne bih ti poverovala."
     "Slušaj ovu ženu!" obrati se kralj Teksas Miv. "Mudra je! Mudra!"
     "I ona je prava budala kao i ti kad veruje u ljubav", reče Miv, prelazeći svojim reumatičnim pogledom sa Fib na Teksasa i natrag. "Zaslužujete jedno drugo!" Zatim je povukla kragnu svog nosača. "Kreći!" naredi ona.
     Kada je jadničak krenuo uz strminu, kralj Teksas spusti pogled na Musnakafa, koji se bojažljivo uspravio za vreme ovog razgovora. "Ženo!" povika Teksas za Miv. "Ako odeš, ubiću tvog malog ulizicu."
     Miv baci pogled preko ramena. "Nisi ti toliko ništavan", reče ona.
     "Biću onakav kakvim mi se prohte da budem!" zagrme Teksas. "Vraćaj se! Upozoravam te! Vraćaj se!" Miv je jednostavno mamuznula Katalju. "Samo još nekoliko sekundi će gledati nebo, ženo!" vikao je Teksas. "Ozbiljno ti kažem!"
     Musnakaf je počeo žalobno da cvili i stao da se povlači od najbliže rupe.
     "Okrutna si!" doviknu Teksas za Miv. "Okrutna! Okrutna!"
     A onda, kao da je potpuno izgubio strpljenje, posegao je za tlom.
     "Nemoj..." izusti Fib, ali njenu molbu prigušio je Musnakafov krik, kada je ovaj izgubio ravnotežu. Pokušao je da se uhvati za ploče dok se ulica izvrtala pod njim, ali njegovi prsti nisu pronalazili uporišta i on se otkotrljao prema rupi. Fib nije mogla mirno da stoji i gleda kako odlazi u smrt. Dovikujući mu da izdrži, pojurila je prema njemu, ispruženih ruku. Podigao je glavu, i na licu sivom poput pepela pojavio mu se tračak nade kada je ispružio ruku prema njoj.
     Međutim, pre nego što su njeni prsti uspeli da pronađu njegove, on je izgubio oslonac i pao. U deliću sekunde pogledi su im se sreli i ona shvati koliko to mora da je bilo užasno. Zatim je nestao, ne prestajući da vrišti.
     Povukla se od rupe, užasnuto zajecavši - a još više u besu - dok je to činila.
     "A sada, ćut", reče kralj Teksas.
     Pogledala ga je. Predstavljao je tek nejasno obličje, zamagljeno njenim suzama, ali to je nije sprečilo da kaže ono što misli. "Ti si ovo uradio iz ljubavi?" upita ona.
     "Kriviš me? Ta žena..."
     "Upravo si nekoga ubio!"
     "Pokušao sam da je nateram da se predomisli", reče on sve dubljim glasom.
     "E, pa, nisi! Stvorio si samo još više bola..."
     Teksas slegnu ramenima. "Tamo dole biće na sigurnom. Tiho je. Tamno..." Čula ga je kako je duboko uzdahnuo. "U redu. Pogrešio sam." Fib je frknula i obrisala suze iz očiju. "Ne mogu da ga vratim", nastavio je Teksas, "ali, molim te, dozvoli mi da te utešim..."
     Podigao je svoju neizmernu šaku dok je to govorio, kao da će je dodirnuti. To je bilo poslednje što je želela. Htela je da ga odgurne, ali pri tom je izgubila ravnotežu. Zamlatarala je, pokušavši da je povrati, ali nekako je stopalom potpuno promašila ulicu. Spustila je pogled i na neopisivi užas videla da se pod njom zjapi rupa u kojoj je nestao Musnakaf.
     "U pomoć", povikala je i posegnula prema Teksasu. Ali njegovo tromo telo bilo je suviše sporo da bi je uhvatilo. Nebo je skliznulo u stranu. A onda je počela da pada, pada, i poslednje suze su joj nestale iz očiju, ali joj ni to nije pomoglo da išta vidi osim tame, tame i tame, sve do dole.









II
     1.
     Kada su izbili iz tunela sa lestvicama u utrobi b'Keter Sabata na užarene ulice grada, Džo upita Fija: "Šta znači b'Keter Sabat?"
     Čovek slegnu ramenima. "Nemam pojma", odvrati on.
     Fijevo neznanje bilo je neobično utešno. Očigledno će obojica istraživati grad i njegove tajne. Možda je tako bilo i bolje. Bolje i da lutaju ovuda bez nade da će shvatiti ono što se nalazi pred njima i umesto toga jednostavno da uživaju u gradu i čudu koje on predstavlja. Osnovni elementi gradnje nisu se baš mnogo razlikovali od onih u nekom američkom gradu. Korišćeni su cigla i drvo, bilo je vrata i prozora, ulica i pločnika, slivnika i svetiljki. Međutim, arhitekti i graditelji, stolari i putari uneli su u svaku dasku, venac i prag želju da budu posebni: težili su da pronađu neki kvalitet koji će tu dasku, taj venac, taj prag učiniti različitim od svih ostalih. Pojedine zgrade bile su, razume se, zapanjujuće, poput kula koje je Džo prvi put video sa drveća na obali, ali čak i one koje su bile skromnije - a takva je bila većina - jednostavno su sazdane s nekom vrstom nežnosti koja je svaku od njih činila posebnom. Iako su ulice praktično bile prazne (a krilati Keterijanci gotovo da su nestali sa neba), postojalo je čudno osećanje, više utešno nego sablasno, da su stvorenja koja su podigla ovo čudovišno mesto još prisutna i da će nastaviti da žive dok njihova remek-dela budu postojala.
     "Da sam izgradio makar samo delić ovog grada", primeti Džo, "ni za šta na svetu ne bih mogao da ga napustim."
     "Čak ni zbog onoga?" upita Veksel, podigavši pogled prema uzburkanom zidu Iada.
     "Naročito ne zbog toga", odvrati Džo. Zastao je da razgleda zid.
     "Uništiće grad, Afrikanče. I nas zajedno s njim."
     "Izgleda da mu se ne žuri", reče Džo.
     "Sasvim tačno."
     "Pitam se zašto?"
     "Ne trudi se", reče Fi. "Nikada nećemo saznati šta se dešava unutar njega, Afrikanče. Suviše se razlikuje od nas."
     "Čuo sam da to često govore za mene", odvrati Džo. "Nisu me zvali Afrikanac, ali su na to mislili."
     "Da li sam te uvredio? Ako jesam..."
     "Ne, nisi me uvredio. Samo hoću da kažem da možda nije toliko različito kao što mislimo da jeste."
     "Nikada nećemo saznati koji je od nas u pravu", odvrati Veksel. "Jer nikada nećemo zaviriti u njegovo srce."
     Posle toga su nastavili dalje; lutali su sledeći svoj njuh, očarani na svakom uglu za koji bi zavili. Na jednom trgu pronašli su ogroman karusel koji se vrteo na vetru, tek jedva čujno škripeći. Međutim, umesto drvenih, šarenih konjića, nizale su se figure koje su, izgleda, predstavljale razvoj čovečanstva od majmuna i njegov kasniji povratak, prikazivan dok se karusel vrteo; pred njima je prolazila petlja evolucije i degeneracije. Na jednom drugom mestu uzdizalo se nekoliko stotina stubova, na čijim su vrhovima lebdeli veliki geometrijski oblici koji su sijali poput uglačanog bakra, lagano podrhtavajući. Iako je Džo sklopio pakt sa samim sobom da ne postavlja pitanja na koja nije mogao da dobije odgovor, on je ovde ipak glasno izrekao svoju zbunjenost i iznenadio se kada je ustanovio da je Veksel u stanju da odgonetne tajnu.
     "To su oblici iza naših kapaka", reče on. "Čuo sam da ih Keterijanci smatraju svetima, jer predstavljaju samo srce onoga što vidimo kada se izdvojimo od sveta."
     "Zašto bi iko želeo da se izdvoji od ovog mesta?" upita Džo.
     "Zato što, ako želiš da izgradiš nešto samo svoje", reče Fi, "moraš prvo to da odsanjaš."
     "Ja već sajam samim tim što sam ovde", reče Džo. "Nije li tako?"
     Složenost ovoga - biti budan na mestu koje njegova vrsta posećuje jedino u snu - od početka ga je sluđivala, i to se nastavljalo. Cela ova pustolovina bila je više od sna, znao je to; ali dok je ovde spavao i sanjao, da li je ulazio u neku drugu stvarnost, s druge strane ove, gde bi takođe mogao da spava i sanja? Ili je Metakozm predstavljao drugu polovinu sveta koji je napustio; polovina ljudi je za njim čeznula, molila se za njega, sanjala ga, ali samo u trenucima bogojavljenja usuđivala se da ga smatra stvarnim.
     "Nije mudro mozgati o tim tajnama", reče Veksel, pomalo sujeverno. "Velike duše osudile su same sebe, razmišljajući o takvim stvarima."
     Razgovor se na tome završio i oni nastaviše dalje, znatno ćutljiviji. I zaista, nisu izgovorili više od reč-dve dok ih njihovo lutanje nije dovelo do mosta koji je izgledao kao da je bio napravljen od porcelana i koji je premošćivao jezerce tako mirno da je predstavljalo gotovo savršeno ogledalo.
     Izvesno vreme zurili su odozgo u njega; Džoa je gotovo hipnotisao odraz vlastitog lica naspram velikih talasa Iada. "Deluje nekako udobno", reče on Vekselu.
     "Legao bi na njega, a?"
     "Legao. Vodio ljubav."
     "Progutalo bi te", primeti Fi.
     "Možda to i ne bi bilo tako loše", reče Džo. "Možda se unutra nalazi nešto predivno."
     "Kao, na primer, šta?"
     Džo se setio njihovog razgovora među stubovima. "Možda novi san", odvrati on.
     Veksel nije ništa odgovorio. Džo se osvrnuo da ga pogleda i video da se ovaj uputio nazad putem kojim su došli. "Slušaj", reče on. Čuo se žamor povika i nešto nalik na sudar oružja. "Čuješ li?"
     "Čujem. Želiš li da ostaneš ovde ili da vidiš šta se to dešava?" upitao ga je Veksel. On je očigledno odlučio da uradi ovo drugo; već je bio sišao sa mosta.
     "Dolazim", reče mu Džo i uze jezercetu svoj odraz.

     Teško je bilo slediti zvuke zbog složenosti ulica. Džoa i Veksela su nekoliko puta prevarili odjeci i odjeci odjeka pre nego što su pronašli bitku koju su čuli sa mosta. Kada su konačno zavili za ugao i naišli na nju, otkrili su da ih je njihova potraga dovela nekim skrivenim putem ponovo na trg sa stubovima, koji se pretvorio u bojno polje tokom ono malo vremena od kada su oni ovuda hodili. Tle oko stubova bilo je posuto telima, među kojima su se borili preživeli, od kojih je većina bila naoružana kratkim bodežima. Ni u kom slučaju nisu svi bili muškarci. Dobar deo bile su žene, koje su se borile sa istom mešavinom umešnosti i okrutnosti kao i njihova sabraća. Odozgo se među stubove i protivnike obrušavalo možda desetak krilatih Keterijanaca, prvi kojima se Džo približio. Bila su to krhka stvorenja, sa telima kao u kakvog šestogodišnjaka, i tankim i krljušastim udovima. Imali su krila veličanstvenih boja i iste takve glasove, kojima su cijukali, skičali i zavijali, kao da je prisutno pedesetak vrsta.
     Kao i mnogo drugog čemu je Džo prisustvovao tokom ovog putovanja, taj prizor izazvao je zbrku u njegovim osećanjima. Odavno je prestao da oseća potrebu za tučom; prizor ranjavanja i smrti naprosto mu je postao odvratan. Ali pomamna strast ovih ljudi morala je bar malo da ga uzbudi; to i prizor Keterijanaca koji se uzdižu pomoću svojih paunovskih krila raširenih spram tamnog zida Iada.
     "Zbog čega se bore?" doviknu Džo Fiu, nadjačavši buku bitke.
     "Dinastije Sume Sumamentisa i Eza Aeterijuma oduvek su se borile", reče on. "Razlog je duboko zapretan."
     "Neko mora da zna."
     "Niko od ovih", reče on, "to je sigurno."
     "Zašto se onda i dalje bore?" upita Džo.
     Veksel slegnu ramenima. "Iz čistog zadovoljstva?" odvaži se on. "Koliko ima snova o ratu toliko ih ima i o miru, nije li tako? To izražava nešto u prirodi tvoje vrste što mora da je nužno."
     "Nužno..." ponovi Džo, posmatrajući krvoproliće ispred sebe. Ako je to zaista predstavljalo izraz ljudske potrebe, onda je možda njegova vrsta uistinu skrenula s puta.
     "Ne želim ovo više da gledam", reče Džo. "Vraćam se do jezerceta."
     "A...?"
     "Ti ostani, ako te to uzbuđuje... Ja jednostavno ne želim svoje poslednje trenutke da provedem gledjaući ljude kako se ubijaju."
     "Ostaću", odvrati Veksel pomalo čudnovato.
     "Onda, da se pozdravimo", reče Džo.
     Nekadašnji rob pruži šaku. "Zbogom", reče on.
     Rukovaše se i Džo se uputi nazad prema mostu, ali nije prešao ni deset jardi kada je začuo krik iza sebe; kada se okrenuo, ugledao je Veksela kako posrće prema njemu, držeći se za stomak. Između prstiju liptala mu je krv, prskajući mu niz noge.
     "Afrikanče!" jecao je on. "Afrikanče! On je ovde..."
     Džo krneu nazad prema njemu, ali mu čovek doviknu da se ne približava.
     "Lud je, Afrikanče! On je..."
     U tom trenutku, iza ugla i iza Fija pojavio se Noa. U šaci mu je bio krvavi bodež. U očima, zadovoljstvo što nanosi bol. Vreme provedeno u b'Keter Sabatu učinilo je da potpuno procveta: telo mu je očvrslo, udovi se naduli.
     "Džo..." reče on bezbrižno, kao da se između njih ne nalazi čovek na umoru. "Pomislih kako to mora da si ti." Ščepao je Veksela otpozadi za vrat. "Šta si tražio sa ovim?" upita on. "Verovatno ima više buva i boleština..."
     "Ostavi ga na miru", reče Džo.
     "Beži, Afrikanče..."
     "Izgleda da se plaši da ću ti nauditi", primeti Noa.
     "Hoćeš li?"
     "Zove te Afrikanac, Džo. Je li to neko ime od milja?"
     "Ne, to je..."
     "Uvreda, znači?" Povukao je Vekselovu glavu unazad. "Tako sam i mislio." U trenu je prineo oštricu Fijevom vratu. Džo je krneuo prema njima, sa molbom na usnama, ali pre nego što je uspeo da je izgovori, Noa je prešao mačem preko Vekselovog vrata. Pojavila se krv. Noa se osmehnuo i ispustio čoveka na umoru. "Eto", reče on. "Neće te više vređati."
     "Nije me vređao!" razdra se Džo.
     "Oh. Dobro. Nije važno. Da li bi ja trebalo da te zovem Afrikanac?"
     "Nemoj nikako da me zoveš! Samo mi se gubi s očiju."
     Noa prekorači preko Vekselovog tela i krenu prema Džou. "Ali ja želim da nas dvojica nastavimo zajedno", reče on.
     "Da nastavimo - kuda?"
     "Po ono što ti pripada", reče Noa. "Kada sam te ugledao s druge strane trga, znao sam da si zbog toga došao. Ti i ja imamo neobavljen posao. Obećao sam ti moć, a onda sam te izgubio - mislio sam da si mrtav, Afrikanče - a evo te ponovo, glavom i bradom. Moram pretpostaviti da su naše sudbine prepletene."
     "Ja to ne pretpostavljam."
     Noa je išao prema njemu, dok se oštrica noža nije našla na nekoliko inča od Džoovog stomaka. "Dozvoli mi da ti to dokažem", reče on.
     "Nije li malo prekasno za to?" upita Džo.
     "Kasno?"
     "Iad će se svakog časa obrušiti na ovaj grad."
     "Mislim da ih nešto zadržava", primeti Noa.
     "Znaš li šta?"
     "Podozrevam", reče on. "Ali ti si mi potreban da to i potvrdim." Na trenutak se zagledao u Džoa. "Pa?" izusti on. "Idemo li kao prijatelji ili treba da ti pripretim ovim?" Bocnuo je Džoa nožem.
     "Nikada mi nećemo biti prijatelji", reče Džo. "Ali ni to mi nije potrebno." Noa spusti mač. "Poći ću s tobom, ako mi nešto kažeš."
     "Sve."
     "Obećavaš?"
     "Da. Obećavam. Šta te to toliko važno zanima?"
     U Noinom glasu osetio je prisenak, straha što je Džou neobično prijalo da čuje. "Reći ću ti kada mi se ushte", odvrati on. "Kuda ćemo?"

     2.
     Na drugoj strani trga sa stubovima nalazila se zgrada koja je na izvestan način predstavljala obrazac keterijanske estetike. Na prvi pogled, to je bilo jednostavno dvospratno zdanje, ali kada su joj se Noa i Džo približili, obišavši bitku koja je jenjavala, postalo je jasno da je svaki kamen u njenim neukrašenim zidovima bio isklesan tako da dočarava neki naročiti sklad i na jednostavan način predstavlja drugačiji oblik savršenstva. Sveukupni utisak ostavljao je čoveka bez daha: poput stranice poezije, ležao je red na redu.
     Ali Noa nije imao vremena da proučava kemenje. Poveo ih je okolo do jednih običnih vrata, a tamo je, uhvativši Džoa za ruku, rekao: "Obećao sam ti moć. Nalazi se tamo unutra."
     "Kakvo je ovo mesto?"
     "Hram."
     "Kome je posvećen?"
     "Mislim da to znaš."
     "Zerapušu?" upita Džo.
     "Svakako. Dopadaš im se, Afrikanče. Ako će ikome biti dozvoljeno da stupi na ovo mesto, onda ćeš to biti ti."
     "A šta se nalazi unutra?"
     "Rekoh ti. Moć."
     "Zašto onda i ti ne uđeš?"
     "Zato što nisam dovoljno čist", odvrati Noa.
     Džo je osetio želju da se nasmeje, iako su okolnosti bile tako mračne. "A ja jesam?" primeti on.
     "Ti si Sapas Humana, Afrikanče. Čist Sapas Humana."
     "A to se 'šuima dopada?"
     "Verujem da hoće."
     "A ako im se ne dopadnem?" upita Džo, prišavši sasvim blizu Noi. "Šta onda?"
     "Onda smrt", reče on.
     "Tek tako?"
     "Tek tako."
     Džo se zagleda u vrata. Isto kao i zid u koji su bila umetnuta, posedovala su fizičku lepotu koja ga je ostavila bez daha. Nedostajala im je samo kvaka ili ključaonica.
     "Ako otvorim vrata i ne budem ubijen, ti ćeš ući. Jesi li to zamisao?"
     "Brzo shvataš, prijatelju", reče Noa. "Da, to je zamisao."
     Džo ponovo pogleda vrata, i preplavi ga talas znatiželje da sazna šta se nalazi s druge strane. Do sada je dva puta pogledao u oči 'šua, jednom na obali i jednom u postelji od trave, i svaki put imao je osećaj da ga je dodirnula tajna koju je očajnički želeo da razreši. Možda će to učiniti ovde. Prikrivajući nestrpljivost, okrenuo se ponovo prema Noi.
     "Pre nego što uđemo", reče on, "odgovori na moje pitanje."
     "Pitaj."
     "Zanima me oko čega su se porodice sporile svih tih godina. Zanima me šta ih to tera da ubijaju jedni druge." Noa ništa ne reče. "Obećao si mi", stade da ga požuruje Džo.
     "Da", izgovori on konačno. "Jesam."
     "Reci mi onda."
     Noa slegnu ramenima. "Kakve to sada ima veze?" izgovori on sebi u bradu. "Reći ću ti..." Osvrnuo se da pogleda bojno polje, a zatim je gotovo šapatom kazao: "Dinastija Eza Aeterijuma veruje da Iad postoji zato što su ih Sapas Humana odsanjali u postojanje. Da je Iad tama u kolektivnoj duši tvoje vrste."
     "A tvoja porodica?"
     "Mi verujemo da je obrnuto", odvrati Noa.
     Džou je bilo potrebno izvesno vreme da shvati šta mu je upravo bilo rečeno. "Vi mislite da smo mi nešto što su Iad Urobori odsanjali."
     "Da, Afrikanče. Mi u to verujemo."
     "Ko je izmislio to sranje?"
     Noa slegnu ramenima. "Ko zna odakle potiče mudrost?"
     "To nije mudrost", reče Džo. "To je jebena glupost."
     "Zašto to kažeš?"
     "Jer ja nisam san."
     "Da jesi, zar misliš da bi to znao?" upita Noa.
     Džo nije ni pokušao da razmotri tu primedbu. Jednostavno je podigao ruke u znak predaje i rekao: "Hajde da nastavimo s ovim, do đavola." Okrenuvši leđa Noi, gurnuo je vrata. Nisu se otvorila, ali ni on nije ostao sa spoljašnje strane. Umesto toga osetio je iznenadni bol u čitavom telu, gotovo kao da ga je protresla struja, i u narednom trenutku stajao je u tami koja je zjapila u unutrašnjosti hrama. Sačekao je da bol mine, a zatim se osvrnuo oko sebe, tražeći Nou. U pomrčini iza sebe načas je primetio neko kretanje, ali uopšte nije bio siguran da je to njegov saputnik-uljez, i pre nego što je stigao ponovo da pogleda, začuo je kako ga neko doziva po imenu.
     Pogledao je ispred sebe i video da tamno tle u središtu prostorije svetluca, da svetlost dopire odozgo kroz okrugli otvor u krovu. Džo krenu preko poda da izbliza prouči tu pojavu; prilazeći, uvideo je da gleda jezerce koje ima možda dvanaest stopa u prečniku.
     Bilo je ispunjeno vodama Suštine, u to uopšte nije sumnjao. Mogao je da oseti reskost more-sna, i koža poče da ga bocka usled dejstva tananih energija koje je ispuštalo. A kada je stigao do ivice jezerceta, dobio je daljnju potvrdu da je ovo zaista produžetak Suštine. Tamo, tik ispod površine, skrivao se jedan tako veliki 'šu da je jedva stao u jezerce; obmotao se sam oko sebe u klupko okorelih pipaka, iz čijeg je gnezda jedno od njegovih očiju - koje je od oboda do oboda imalo jardu i više - zurilo naviše, zlatno se presijavajući. Njegov pogled nije bio usmeren u Džoa, bar ne pravo. To stvorenje gledalo je kroz krov hrama, u valjajući zid osvajača.
     "Zadržava Iad..." zadahta Džo. "Blagi Bože. Blagi Bože. Zadržava Iad."
     Još to nije ni izgovorio, kada je začuo Nou negde iz mraka. "Osećaš li?" upita on. "Osećaš li moć na ovom mestu?"
     "Oh, da", blago reče Džo. Bila je tako opipljiva da je gotovo predstavljala čin nasilja. Telo mu se kupalo u znoju, i svaka modrica i rana na njemu - sve do onih koje mu je naneo Morton Kob - iznova ga je žestoko zabolela, kao da ih je u tom trenutku zadobio. Ali i dalje je želeo da priđe što bliže jezercetu; da vidi ono što je Iad video, kada se zagledao u veličanstveno oko 'šua. Napravio je još jedan korak prema vodi, dok su mu telo potresali drhtaji.
     "Obrati mu se", reče Noa. "Reci mu šta želiš."
     "Nije bitno šta mi želimo", reče Džo. "Mi ovde nismo ništa. Razumeš li? Nismo baš ništa."
     "Proklet bio, Afrikanče", reče Noa, čiji je glas sada bio bliži Džou. "Prepatio sam onoliko koliko sam nameravao. Želim da živim u slavi kada Iad prođe." Prišao je još bliže. "A sada gurni šaku u vodu..."
     "Šta je bilo sa svim onim pričama o tome kako želiš da budeš sahranjen u svojoj zemlji?"
     "Zaboravio sam kako je divno biti živ. Naročito ovde. Nema lepšeg mesta ni u tvom ni u mom svetu od ovog grada. A ja želim da budem taj koji će ga izlečiti, posle kataklizme. Želim da budem njegov zaštitnik."
     "Želiš da ga poseduješ", reče Džo.
     "Niko nikada nije mogao da poseduje b'Keter Sabat."
     "Mislim da si ti spreman da pokušaš", primeti Džo.
     "E, pa, to je između mene i grada, je li tako?" reče Noa, prišavši mu i pritisnuvši mu oštricu uz leđa. "Hajde", reče. "Dodirni vodu umesto mene."
     "A ako to ne učinim?"
     "Tvoje telo će dodirnuti vodu, bilo da u njemu ima života ili ne."
     "Zadržava Iad..."
     "Moguće je."
     "Ako ga uznemirimo..."
     "Iad završava svoj posao ovde i ide dalje. To će se ranije ili kasnije dogoditi. Ako učiniš da to bude ranije, izmenio si tok istorije i možda istovremeno obezbedio moć za sebe. To i ne zvuči tako užasno, zar ne?" Pritisnuo je oštricu malo jače. "Ne zaboravi da si zbog toga došao ovamo."
     Džo se setio. Bol u preponama bio je dovoljan podsetnik na to zbog čega je krenuo na ovo putovanje: kako nikada ponovo ne bi bio nemoćan. Ali dok je dolazio ovamo - video je šta je video i naučio šta je naučio - potraga za moći postala je krajnje beznačajna stvar. Doživeo je ljubav kakvu većina ljudi nije doživela u svom životu. Doživeo je fizička zadovoljstva. Upoznao je ženu čiji ga je osmeh terao da se i sam osmehne, čiji su ga uzdasi terali da i sam uzdiše, i čije su mu ruke pružale krajnju utehu.
     Toga više neće biti, ni osmeha, ni uzdaha; i sama pomisao na to bolela ga je gore od svih rana, ali život ga nije prevario, zar ne? Mogao je sada da umre, i ne bi imao utisak da je protraćio vreme koje je imao na raspolaganju.
     "Ja ne... želim moć", rekao je Noi.
     "Lažove", izusti lice u tami.
     "Možeš reći šta te je volja", odvrati Džo. "Ja znam šta je istina, a to je jedino važno."
     Te reči izgleda da su pomele Nou. Tiho je zastenjao i bez reči upozorenja zario oštricu Džou u utrobu.
     Oh, Bože, kako je to bolelo! Džo je bolno zajecao, što je Nou samo nagnalo da još dublje gurne oštricu. Zatim ju je zavrteo i izvukao. Džo se uopšte nije nadao da uzvrati svom ubici. Na neki način, sam je ovo izazvao. Spustio je šake na ranu; topla krv curela mu je kroz prste i kapala na tle između nogu. Zatim je polako okrenuo Noi leđa. Tama je postajala dvobojna; sive mrlje pojavljivale su se u uglovima njegovog vidnog polja. Ali on je želeo da pogleda 'šua još jednom pre nego što ga smrt uzme. Samo da sretne njegov zlatni pogled...
     Počeo je da se okreće, obema šakama pritiskajući ranu, kako bi sprečio da mu se telo isprazni. Još je osećao bol, ali ona je postajala sve udaljenija sa svakim otkucajem srca. Preostalo mu je još sasvim malo vremena.
     "Izdrži..." promrmlja on samome sebi.
     Krajičkom oka uhvatio je taj pogled. Bio je neizmeran: prsten od zlata i krug tame. Prelep u svojoj savršenosti i jednostavnosti. Okruglo i okruglo, sijajući zlatno, neometano, neiskvareno, slavno, slavno...
     Osetio je kako se nešto pomera u njegovoj glavi, kao da klizi ka zlatnom krugu.
     Ide, ide...
     I, oh, bilo je prijatno. Završio je sa svojim izranavljenim telom, sa modricama i preponama koje krvare; završio je sa Džoom.
     Osetio je da je telo počelo da mu pada, i pri tome - dok je život potpuno isticao iz njega - pao je u krug 'šuovog oka.
     Tamo je bio nagrađen trenutkom odmora: ali trenutkom koji je bio ispunjen takvim blaženstvom i lakoćom da je izbrisao sve mukotrpne dane koji su ga doveli ovamo, kao i godine koje su im prethodile.
     Nije bilo zbrke, niti straha. Razumeo je šta mu se dogodilo krajnje jasno. Umro je na ivici bazena i njegov duh pao je u oko Zerapušua.
     Ostao je u tom pozlaćenom okružju jedan blagosloveni trenutak. A zatim se vinuo uvis, daleko duž putanje 'šuovog pogleda prema oblaku Iada.
     U hramu ispod sebe čuo je Noin krik besa, i na trenutak, mada nije imao ni oči ni glavu u koju bi ih smestio, njegov duh je sasvim jasno video ono što se dole događalo. Noa je prekoračio preko Džoovog leša i zaronio krvave šake u jezerce ispunjeno vodom iz Suštine. 'Šu je istog časa odgovorio na prisustvo uljeza. Stao je pomahnitalo da mlatara pipcima i jedan od njih - da li namerno ili slučajno, Džo to nikada neće saznati - obomtao se oko Noine ruke. Besan i ogorčen, Noa je podigao mač koji je upravo odložio i na Džoove oči zario je oštricu u 'šuovo netrepčuće oko.
     Kroz Džoov svet prošao je drhtaj. Kroz pogled na kome je putovao, kroz hram ispod njega, i napolje, preko trga sa stubovima i ulicama b'Keter Sabata. Istog trenutka mu je bilo jasno šta se dogodilo. 'Šu više nije zadržavao Iad; i veliki talas koji je bio zamrznut iznad grada počeo je da se mreška.
     Džo je skrenuo svoj duhovni pogled prema Iadu, i na svoje zaprepašćenje video da je gotovo stigao do njega, leteći poput strele u njegovu valjajuću masu.
     Grad ispod njega tresao se u očajanju, a ostrvo Mem-e b'Keter Sabat našlo se pod senkom Iada.
     A on, Džo Fliker, koji se odrekao života, ali nije nestao, uleteo je u srce uništitelja grada i izgubio se tamo isto onako izvesno kao i da je umro.









III
     1.
     Stardžisov motel bio je veoma skroman i nalazio se četvrt milje od puta, a do njega je vodila pošljunčana staza koja je jedva bila dovoljno široka da se na njoj mimoiđu dvoja kola. Sam motel bio je prizeman, od drveta, i protezao se duž oko dve i četvrt strane parkinga; u četvrtini se nalazila kancelarija iznad koje je stajao upadljiv svetleći natpis: NEMA SLOBODNIH MESTA. Očigledno je većina gostiju bila izišla na provod u Evervil, jer kada se Tesla dovezla, na parkingu su se nalazila samo tri vozila. Ispred kancelarije stajao je parkiran otvoreni kamionet, drugo vozilo bio je jedan ulubljen Mustang, za koji je Tesla pretpostavila da je Grilov, dok je treći bio još propaliji Ford Pinto.
     Nije još ni ugasila motor kada su se vrata sobe broj šest otvorila i jedan suvonjav, proćelav muškarac u košulji i pantalonama, koje su mu bile prevelike nekoliko brojeva, iziđe napolje i izgovori njeno ime. Upravo se spremala da ga upita da li se poznaju, kada je shvatila da je to bio Grilo. Nije uspela da zatomi šok. On to, izgleda, nije primetio, ili mu je možda bilo svejedno. Raširio je ruke (tako mršave! oh, tako mršave!) i oni se zagrliše.
     "Nemaš pojma koliko mi je drago što te vidim", reče on. Nije samo njegovo telo bilo krhko. Isti takav bio mu je i glas. Zvučao je nekako udaljeno, kao da ga je bolest, kakva god bila, već polako odnosila.
     Oboje, pomisli ona, nećemo još dugo ostati na ovom svetu.
     "Imam toliko toga da ti ispričam", govorio je Grilo. "Ali biću kratak." Zastao je, kao da je čekao da mu da dozvolu da priča. Rekla mu je da nastavi. "Pa... Džo-Bet se zaista ponaša čudno. Ponekad je toliko uzbuđena, da imam želju da joj zapušim usta. Ostatak vremena praktično je katatonična."
     "Da li priča o Tomi-Reju?"
     Grilo odmahnu glavom. "Pokušao sam da je navedem da priča, ali mi ne veruje. Nadam se da će možda pričati sa tobom; potreban nam je neki trag iznutra ili smo najebali."
     "Siguran si da je Tomi-Rej živ?"
     "Ne znam da li je živ, ali znam da je u blizini."
     "A šta je sa Huijem?"
     "Nije dobro. Svi mi ovde, Tes, igramo neku konačnu igru. Kao da se sve uklapa, na najgori mogući način."
     "Poznato mi je to osećanje", reče mu ona.
     "A ja sam suviše star za to sranje, Tes. Suviše star i suviše bolestan."
     "Vidim da... stvari ne stoje baš dobro", reče mu ona. "Ako želiš da popričamo..."
     "Ne", žurno odbi on. "Ne želim. Ionako nema šta vredno da se kažem. Jednostavno je onako kako jeste."
     "Jedno pitanje?"
     "U redu. Jedno."
     "Da li zbog toga nisi želeo da dođem da te posetim?"
     Grilo klimnu. "Znam da je glupo. Ali pretpostavljam da se svi nosimo sa sranjima najbolje kako umemo. Ja sam odlučio da se sakrijem i radim na Sprudu."
     "Kako ide?"
     "Želim da sama vidiš, Tes, ako se izvučemo iz ovoga." Nije mu kazala da neće; samo je klimnula. "Mislim da bi ti možda mogla da uočiš neki smisao koji je meni promakao. Znaš već - da bolje povežeš stvari." Prebacio joj je ruku preko ramena. "Da uđemo?" upita on.

     2.
     Jednom, negde na putu, Tesla je razmišljala o tome da priču o Džo-Bet MekGir i Huiju Kacu zapiše za buduća pokolenja. Kako su se u sunčanom kraljevstvu Palomo Grova to dvoje savršenih ljudi sreli i zaljubili, ne shvatajući da su ih njihovi očevi stvorili da bi se međusobno borili. Kako je njihova strast razbesnela njihove očeve, i kako je taj bes planuo u otvoreni sukob na ulicama pozlaćenog kraljevstva. Posledica toga bila je da su mnogi propatili. Neki su čak i nestali. Ali nekim čudom ljubavnici su iz tih muka izišli nedirnuti.
     (Razume se da to ne bi bilo prvi put da neko ispriča priču o ljubavnicima koji nisu bili jedno za drugo, ali češće se dešavalo da takav par pati, jer su ljudi želeli da savršeni par nestane pre nego što njihova ljubav izgubi svoje savršenstvo. Bolje i ubijeni ideal, koji bar pothranjuje nadu, nego onaj koji vremenom uvene.)
     Dok je pravila beleške za tu priču, Tesla se nekoliko puta zapitala šta se desilo sa zlatnim ljubavnicima iz Palomo Grova. Ovde, u sobi broj šest, dobila je odgovor.
     Uprkos Grilovom upozorenju, nije bila pripremljena na to da će zateći par koji se u toj meri promenio: oboje su bili sivi u licu, a govorili su i delali bez imalo živosti. Pošto su razmenili usiljene pozdrave, Hui je počeo Tesli da opisuje događaje koji su ih doveli na ovo bedno mesto i u ovo bedno stanje; za sve to vreme par jedva da je pogledao jedno drugo.
     "Samo mi pomozi da ubijem tog kučkinog sina", reče Hui Tesli s dosta strasti koja se u njemu javila tek kada se poveo razgovor o uklanjanju Dečaka-Smrti. Rekla mu je da ne poseduje odgovore. Možda mu je nuncije darovao neku vrstu neranjivosti (konačno, umakao je požaru u Petlji).
     "Ti misliš da je on van dohvata smrti, je li tako?" upita Grilo.
     "Moguće je, da..."
     "A to je posledica nuncija?"
     "Ne znam", odvrati Tesla, zagledavši se u svoje dlanove. "I sama sam okusila nuncija, ali sam prokleto sigurna da sam i dalje smrtna."
     Kada je ponovo pogledala prema Grilu, u njegovim očima ugledala je takav očaj da je uspela da izdrži njegov pogled svega jedan trenutak pre nego što je svoj odvratila.
     Tišinu je prekinula Džo-Bet koja do tada nije mnogo doprinela razgovoru. "Želim da smesta prekinete da pričate o njemu", reče ona.
     Hui je uputio ženi ogorčen pogled ispod oka. "Nismo još završili", reče on.
     "E, pa, ja jesam", reče Džo-Bet nešto jačim glasom i, otišavši do kreveta, uze bebu, a potom se uputi prema vratima.
     "Kuda ćeš?" upitao ju je Hui.
     "Na svež vazduh."
     "Sa bebom nećeš."
     Ovih nekoliko reči sadržalo je celu litaniju sumnje.
     "Neću daleko..."
     "Nećeš ti n-n-n-nikuda!" povika Hui. "Spusti Ejmi nazad na krevet i sedi!"
     Pre nego što je sukob uzeo maha, Grilo je ustao. "Svima nam je potrebno da nešto pojedemo", reče on. "Zašto ne bismo otišli na picu?"
     "Ti idi", reče Džo-Bet. "Meni će ovde biti dobro."
     "Još bolje", obrati se Tesla Grilu, "idite ti i Hui. Ja i Džo-Bet ćemo ostati da malo popričamo."
     Usledila je rasprava oko ovoga, ali ona nije dugo potrajala. Obojici muškaraca kao da je laknulo što im se pružila prilika da uteknu iz motela na nekoliko minuta, a iz Tesline tačke gledanja to je bila prilika da nasamo porazgovara sa Džo-Bet.
     "Kao da se mnogo ne plašiš što Tomi-Rej dolazi da te nađe", obrati se ona Džo-Bet kada su muškarci izišli.
     Devojka je pogledala prema bebi na krevetu. "Ne" odgovori ona glasom bledim kao što joj je bilo i lice. "Zašto bih se plašila?"
     "Ovaj... zbog onoga što je moglo da mu se dogodi od kada si ga poslednji put videla", odvrati Tesla, pokušavši na što uviđavniji način da saopšti ono što je imala na umu. "On više nije brat koga si imala u Palomo Grovu."
     "Znam ja to", reče Džo-Bet sa izvesnim prezirom u glasu. "Ubio je neke ljude. I ne žali zbog toga. Ali... mene nikada nije povredio. On to nikada ne bi učinio."
     "Možda ne poznaje vlastiti um", odgovori Tesla. "Mogao bi povrediti tebe, ili bebu, a da uopšte to ne želi."
     Džo-Bet je jednostavno odmahnula glavom. "On me voli", reče ona.
     "To je bilo davno. Ljudi se menjaju. A Tomi-Rej se promenio više od većine."
     "Znam", odgovori Džo-Bet. Tesla ništa ne reče. Čekala je u tišini, nadajući se da će Džo-Bet nešto reći o Dečaku-Smrti. Posle nekoliko trenutaka, ona je upravo to i učinila. "On je bio posvuda", reče ona, "video je sveta - sada se umorio..."
     "On ti je to kazao?"
     Ona klimnu. "Želi da se primiri na izvesno vreme... Kaže da je video neke stvari o kojima mora da razmisli..."
     "Da li je rekao kakve?"
     "Samo stvari", reče ona. "Putovao je unaokolo, obavljajući poslove za nekog svog prijatelja."
     Tesla je rizikovala. "Kisona?" upita ona.
     Džo-Bet se takoreći osmehnula. "Aha. Kako si znala?"
     "Nije bitno."
     Džo-Bet provuče prste kroz svoju odavno neopranu kosu i ponovi: "On me voli."
     "I Hui te voli", istaknu Tesla.
     "Hui pripada Flečeru", reče Džo-Bet.
     "Niko ne pripada nikome", odvrati Tesla.
     Džo-Bet je pogleda, ali ništa ne reče. Ipak je pogled krajnje opakosti u njenim očima ledio krv.
     Zar ništa neće biti sačuvano? - pomisli Tesla. Tu je bio Grilo, koji je igrao svoju poslednju igru, razmišljajući o nunciju kao o poslednjem izbavljenju (mada, zapravo, nije verovao u to); D'Amur koji se peo uz planinu da provede svoje poslednje časove tamo gde su stajali krstovi, a ova jadna devojka, tako radosna i bez po muke lepa, bila je spremna da se preda Dečaku-Smrti jer ljubav nije uspela da je spase.
     Svet je gasio svoja svetla, jedno po jedno...
     Nalet vetra zatresao je stakla na prozorima. Džo-Bet, koja je okrenula Tesli leđa da se pobrine za bebu, osvrnu se.
     "Šta je bilo?" upita tiho Tesla.
     Usledio je još jedan nalet, ovog puta o vrata, kao da je vetar sistematično tražio načina da uđe.
     "To je on, zar ne?" upita Tesla. Devojčine oči bile su prikovane za vrata. "Džo-Bet, moraš da mi pomogneš..." Tesla je otišla do vrata dok je to govorila i oprezno okrenula ključ u bravi. Dobro je znala da je to bedna odbrana (u pitanju je bila sila koja je rušila kuće), ali moglo im je obezbediti sekundu ili dve, a one su opet mogle predstavljati razliku između života i smrti. "Tomi-Rej ništa neće rešiti", reče Tesla. "Razumeš li me? Neće."
     Džo-Bet se saginjala da podigne Ejmi. "On nam je sve što imamo", reče ona.
     Vetar je sada lupao i prozorom i vratima. Tesla je mogla da ga namiriše, jer je duvao kroz ključaonicu i pukotine. Smrt je bila ovde, u to nije bilo sumnje.
     Ejmi je počela tiho da jeca u majčinom naručju. Tesla je pogledala dečje sićušno, zgrčeno lice i pomislila šta bi ovakva nevinost mogla da pokrene u Dečaku-Smrti. Verovatno bi bio ponosan da ubije dete.
     Pod se tako snažno tresao da je ključ ispao iz proreza. Negde u tim naletima vetra nalazili su se glasovi, ili delići istih, od kojih su neki govorili španski, neki, pomisli Tesla, ruski, jedan od njih gotovo da je bio histeričan, jedan je jecao. Uhvatila je samo tu i tamo pokoju reč na jezicima koje je površno poznavala, ali suština je bila dovoljno jasna. Iziđi, govorili su. On te čeka...
     "Uopšte mi ne zvuči primamljivo", prošaputa Tesla Džo-Bet.
     Devojka ništa ne reče. Samo je zurila u vrata, nežno ljuljuškajući uznemirenu bebu, dok su glasovi mrtvih nastavljali da čeznu, jecaju i mrmljaju. Tesla ih je pustila da govore sami za sebe. Ako je suditi po izrazu na licu Džo-Bet, oni su je mnogo bolje odvraćali od toga da prekorači prag nego što bi to Tesla mogla da učini.
     "Gde je Tomi-Rej?" konačno je upitala Džo-Bet.
     "Možda nije došao", odvrati Tesla. "Da li bi... možda želela da se izvučeš krpoz prozor u kupatilu?"
     Džo-Bet je osluškivala još nekoliko sekundi. Zatim je klimnula.
     "Dobro", reče Tesla. "Samo požuri. Ja ću ih uposliti."
     Posmatrala je Džo-Bet kako se povlači ka kupatilu, a zatim se okrenula i otišla do vrata. Duhovi s druge strane izgleda da su osetili njeno približavanje, jer su se stišali i nastavili da šapuću.
     "Gde je Tomi-Rej?" upita Tesla.
     Nije usledio nikakav suvisli odgovor, već još jača uznemirujuća buka, i nastavilo se lupanje vratima. Tesla se osvrnu preko ramena. Nije više mogla da vidi Džo-Bet i Ejmi, a i to je bilo nešto. Ako duhovi pokušaju da provale, bar će sada...
     "Otvori..." mrmljali su oni, "otvori... otvori." I dok su mrmljali, pojačavali su napad na vrata. Drvo oko šarki počelo je da puca isto kao i oko brave.
     "U redu", reče Tesla, plašeći se da bi usled osujećenja mogli postati opasniji no ikad. "Otključaću vrata. Dajte mi trenutak." Zastala je i podigla ključ, gurnula ga u ključaonicu i okrenula ga. Kada su to čuli, duhovi su se smirili, naleti vetra utišali.
     Tesla je duboko udahnula i otvorila vrata. Oblak utvara povukao se od nje u prašnjavom talasu. Potražila je pogledom Tomi-Reja. Nije bilo ni traga od njega. Zatvorivši vrata za sobom, otišla je do sredine parkinga. U jednom od svojih neuspelih opusa opisala je scenu pogubljenja - užasan scenario pod naslovom Kao što živim i dišem. Put koji je upravo prevalila podsetio ju je na nju. Nedostajali su samo upravnik zatvora i sveštenik.
     Počela je da se okreće, tražeći Dečaka-Smrt, i oči joj se zaustaviše na oblasti zakržljalog drveća i ambicioznog korova na suprotnoj strani parkinga. Videla je lampione obešene po granama koji su sijali bolesnim fosforescentnim sjajem. I nekoga ko je stajao među njima, više no upola skriven. Pre nego što je uspela da krene ka tom mestu, nečiji glas iza nje upita: "Šta se to, do đavola, dešava tamo napolju?"
     Osvrnula se u ugledala menadžera motela kako izlazi iz kancelarije. Imao je šezdeset ili više godina, bio ćelav, nosio košulju sa mrljama od sosa i držao konzervu piva u šaci. Sudeći po njegovom posrtanju, bilo je jasno da mu nije prva.
     "Vrati se unutra", reče mu Tesla.
     Međutim, čovek je primetio svetla u gustišu i prošao je pored Tesle, uputivši se prema njima. "Ti si ih obesila?" upita on.
     "Nisam", reče Tesla, sledeći ga. "Neko veoma..."
     "To je moje vlasništvo. Ne možeš jednostavno vešati..."
     Zastao je usred koraka, kada je prišao dovoljno blizu i video šta predstavljaju ti lampioni. Konzerva piva ispala mu je iz šake. "Blagi Bože..." izusti on.
     Po granama drveća i grmlja bili su obešeni stravični trofeji, vide Tesla. Glave i ruke, delovi torzoa, i mnogo šta drugo što čak nije ni bilo prepoznatljivo. Sve to je sijalo, čak i komadići, napunjeno svetlošću za koju je pretpostavila da predstavlja dar Dečaka-Smrti.
     U međuvremenu je menadžer posrćući krenuo nazad putem kojim je došao, ispuštajući iz grla niz uspaničenih životinjskih krikova. Istog časa se podigao oblak utvara, koje je uzbudio njegov užas, i krenuo da ga presretne. Bio je podignut i odbačen nekih deset, a možda i više, jardi dalje, blizu vrata kancelarije.
     "Tomi-Rej?" povika Tesla prema gustišu. "Zaustavi ih!" Pošto nije dobila odgovor, uputila se prema grmlju, obraćajući se Dečaku-Smrti. "Opozovi ih, proklet da si! Čuješ li me?"
     Menadžer je iza nje stao da vrišti. Osvrnula se i na trenutak ugledala čoveka usred uskomešanog oblaka kako tone u tle. Još je izvesno vreme nastavio da vrišti, dok su mu oni čerečili glavu. Uvrnuli su je levo, zatim desno, onda ponovo levo, sa takvom žestinom da su mu rastrgli vrat. Vrištanje je prestalo. Glava se odvojila.
     "Ne gledaj", reče čovek iz gustiša.
     Ponovo se okrenula i zagledala u gomilu grana, pokušavajući da ga bolje razabere. Poslednji put kada je videla Tomi-Reja MekGira, tamo u Kisonovoj Petlji, on je bio puka senka svoje nekadašnje slave, istrošen i lud. Ali izgleda da su godine bile blaže prema njemu nego prema bilo kome drugom u ovoj drami. Bez obzira na dužnosti koje je obavljao za Kisona i bez obzira na sve čemu je prisustvovao (ili što je počinio) na svom putu, njegova plavokosa lepota bila je sačuvana. Osmehnuo joj se iz svog gaja lampiona, osmehom koji je ošamućivao.
     "Gde je ona, Tesla?" upitao je.
     "Pre nego što pređeš na Džo-Bet..."
     "Da?"
     "Htela bih da malo popričamo. Uporedimo beleške."
     "O čemu?"
     "O tome kako je to biti nuncijat."
     "Zar smo mi to?"
     "To nije ništa bolje ni gore od bilo čega drugog."
     "Nuncijati..." Kotrljao je tu reč preko jezika. "Baš super."
     "Izgleda da ti odgovora što si jedan od tih."
     "Oh, aha, osećam se odlično. Mada ti ne izgledaš baš naročito dobro. Potrebni su ti robovi, kao ovi moji, umesto što sama lutaš unaokolo." Bio je razgovorljiv. "Znaš da sam nekoliko puta gotovo krenuo u potragu za tobom."
     "Zašto bi uradio tako nešto?"
     On slegnu ramenima. "Pretpostavljam da osećam da smo bliski. Oboje u sebi imamo nuncija. Oboje poznajemo Kisona..."
     "Šta će on ovde, Tomi-Rej? Šta će sa Evervilom?"
     Tomi-Rej zakorači prema njoj. Morala je da se suprotstavi nagonu i da ne ustukne. Dobro je znala da bi njen status sestre po nunciju bio proigran ako bi ispoljila bilo kakav znak slabosti. Odgovorio joj je na pitanje dok se približavao. "On je tamo nekada živeo", reče Tomi-Rej.
     "U Evervilu?"
     Gotovo da je već bio izišao iz gustiša. Farmerke i majica bili su mu umrljani krvlju, a lice i ruke sjajni od znoja. "Gde je ona?" upita on.
     "Pričali smo o Kisonu."
     "Više ne pričamo. Gde je ona?"
     "Daj joj malo vremena", odvrati Tesla, pogledavši prema sobi kao da očekuje da se Džo-Bet pojavi u svakom trenutku. "Htela je da izgleda što je bolje moguće."
     "Bila je uzbuđena?"
     "Oh, da."
     "Zašto ne odeš po nju?"
     "Odmah će ona..."
     "Idi po nju!"
     Duhovi koji su se i dalje bavili bezglavim telom zamrmljaše. "Svakako", reče Tesla. "Nema problema."
     Okrenula se prema motelu i uputila preko parkinga, uopšte ne žureći. Bila je na nekih pet jardi od vrata kada se pojavila Džo-Bet sa Ejmi u naručju.
     "Izvini", reče ona Tesli jedva čujno. "Mi pripadamo njemu. To je tako."
     Sa parkinga iza sebe, Tesla je čula uzdah Dečaka-Smrti kada je ugledao sestru.
     "Oh, mala", reče on. "Izgledaš tako dobro. Dođi ovamo."
     Džo-Bet je prekoračila preko praga. Tesla nije ni pokušala da je spreči. Samo bi izgubila glavu za svoj trud. Pored toga, ako je suditi po izrazu lica Džo-Bet, bilo je jasno da je ona srećna što ide bratu u zagrljaj. Vetar, kako onaj prirodni tako i onaj drugi, potpuno je zamro. Oglasile su se noćne ptice i cvrčci u travi, kao da su se urotili da proslave ovo ujedinjenje.
     Dok je posmatrala kako Tomi-Rej širi ruke u znak dobrodošlice svojoj sestri, Tesla je krajičkom oka primetila jedno bledo obličje, te se okrenula i ugledala Budenbaumovu malu prijateljicu, avatara, koja je i dalje bila od glave do pete odevena u belo, kako zuri u leš menadžera. Nije ga dugo proučavala, već je pošla u Teslinom pravcu, ostavivši svoja dva sadruga - klovna i idiota - da ga proučavaju umesto nje. Ovaj drugi bio je pronašao glavu mrtvaca i gurnuo je pod mišku.
     U međuvremenu se devojčica u belom dovoljno približila Tesli da je mogla da promrmlja: "Hvala ti na ovome."
     Tesla ju je pogledala zbunjeno i ujedno sa odvratnošću. "Ovo nije igra", reče ona.
     "Znamo."
     "Ljudi su umrli."
     Devojčica se isceri. "A umreće ih još, je li tako?" veselo primeti ona. "Još mnogo."
     Kao da su ove njene reči ubacile dramu u veću brzinu, zvuk loše naštelovanog motora dopre do Teslinih ušiju i Grilov mustang se pojavi na prašnjavom putu koji je vodio do parkirališta.
     Još pre nego što se zaustavio, širom su se otvorila suvozačeva vrata i Hui je izleteo napolje, sa pištoljem u ruci, derući se na Tomi-Reja: "Sklanjaj se od nje!"
     Dečak-Smrt je jedva odvojio pogled od svoje sestre i lenjo se zagledao u Huijevom pravcu. "Neću!" izusti on.
     Bez daljnjeg upozorenja, Hui je opalio. Ciljao je strašno loše. Metak je udario o tle bliže Džo-Bet nego Tomiju-Reju. Ejmi, koja je do tada ćutala, počela je da urla.
     Na znojavom licu Dečaka-Smrti pojavi se zabrinutost. "Ne pucaj", viknuo je na Huija, "povredićeš dete!"
     Devojčica u belom pored Tesle promrmlja jedno otegnuto oh, kao da je na novi način shvatila šta se ovde dešava; poput dva člana publike, od kojih je jedan podstaknut od strane drugoga da prepozna neku duhovitost ili ironiju, Tesla je ovde uočila vezu koju ni izdaleka nije podozrevala. Dah nečega što voli da pričinjava zadovoljstvo pomilovalo ju je po vratu, ugledavši ovaj pupoljak drveta priče, spreman da se rasceta.
     "Šta je sledeće?" upita devojčica.
     Delić Tesle jednostavno je želeo da se odmakne i gleda. Ali nije mogla. Nikada nije mogla; nikada neće moći.
     "Hui..." izusti ona, "skloni se..."
     "N-n-n-neću bez m-m-moje žene", reče Hui.
     "Lepo si ih pazio", reče Tomi-Rej, "umesto mene, ali sada ispadaš iz kombinacije. One idu sa mnom."
     Hui ispusti pištolj u prašinu i podiže šake. "Pogledaj m-m-me, Džo-Bet", reče on. "N-n-neću te t-te... t-terati da činiš ništa što n-n-ne želiš - ali beba, ona je ja - ona je H-H-Hui..."
     Džo-Bet ništa nije rekla. Samo je pogledala bebu, kao da je gluva za Huijeve molbe. Pokušao je ponovo, ili je bar počeo, ali nije stigao dalje od njenog imena kada je Grilo spustio nogu na gas i krenuo pravo prema Džo-Bet. Hui se bacio u stranu, dobro tresnuvši, a kola su se okrenula, podigavši oblak prašine. Dečak-Smrt doviknu nešto svojoj legiji, ali pre nego što su oni uspeli da nešto učine, Grilo je zaustavio kola i uvukao Džo-Bet i Ejmi u vozilo. Tomi-Rej je krenuo prema njemu, ispruženih ruku i mogao je nekako da spreči Grila da umakne da Hui nije ustao iz prašine i bacio se na Dečaka-Smrt. Prstima je posegnuo za savršenim licem Tomi-Reja i ustremio mu se u oči.
     Grilo je u međuvremenu, vozio unatraške, dovikujući Tesli: "Upadaj! Upadaj!"
     Odmahnula mu je. "Idi!" Zaurlala je. "Brzo!"
     Na trenutak je ugledala njegovo lice kroz vetrobran porpskan insektima: oči su mu bile ushićene. Uputio joj je sumoran osmeh stisnutim usnama, a zatim je okrenuo kola i odvezao se.
     Hui je u međuvremenu naneo nešto površinskih povreda Tomiju-Reju, nekoliko brazgotina po obrazima i vratu. Nije bilo krvi. Umesto nje, ispod mesa se pojavio sjaj, nalik na fosforescenciju kojom je osvetlio lampione. Tomi-Rej se sada uputio prema gustišu u kome su visili ti lampioni, ovlaš odgurnuvši pri tom Huija na tle.
     Hui je počeo ponovo da se pridiže, očigledno u nameri da još jednom napadne Dečaka-Smrt, ali ga je Tesla zadržala. "Ne možeš ga ubiti", reče ona. "Završiće se tako što će on ubiti tebe."
     Na obodu gustiša, Tomi-Rej se okrenuo. "Tako je. Kaži mu." Pogledao je u Huija. "Ne želim da te ubijem", reče on. "U stvari, zakleo sam se Džo-Bet da neću, a ja držim reč." Zatim se ponovo obratio Tesli. "Nateraj ga da razume. Ona mu se nikada neće vratiti. Ni večeras. Ni ikada. Sada je imam, a ona želi da bude sa mnom."
     Rekavši to, zakoračio je u gustiš, zviznuvši oblaku duhova da dođe do njega. Prišli su, u naletu prešavši preko parkinga i ušavši u gustiš kako bi sakrili Dečaka-Smrt od pogleda.
     "On će poći za njom", reče Hui.
     "Svakako."
     "Znači da mi moramo prvi stići do nje."
     "To je teorija", reče Tesla, već se uputivši prema svom motoru. Hui je posrtao za njom.
     Dok je prelazila preko parkinga, devojčica u belom joj doviknu. "Šta je sledeće, Tesla? Šta je sledeće?"
     "Sam Bog zna", reče Tesla.
     "Ne, mi ne znamo", reče devojčicin sadrug-idiot, što je veoma razveselilo svo troje.
     "Dopadaš nam se, Tesla", reče devojčica u belom.
     "Onda mi se sklanjajte s puta", reče Tesla, popevši se na motor. Hui skoči iza nje.
     Kada je okrenula ključ, usledio je još jedan nalet vetra, i legija Dečaka-Smrti podiže se iz gustiša, ponevši u svom naletu lampione i čoveka koji ih je zapalio. Tesla je na trenutak ugledala Tomi-Reja, dok je oblak prolazio. Kao da nije hodao, kao da ga je oblak podigao i nosio. Što se tiče njegovog lica, već je celilo, rane su se zatvarale i skrivale sjaj koji je dopirao ispod njih.
     "On će prvi stići do nje", primeti Hui, na ivici suza.
     "Drži se", reče mu Tesla. "Još nije gotovo."









IV
     1.
     "Oprosti mi Evervile..."
     "To je napisao?"
     "To je napisao."
     "Licemer."
     Šetali su, Ervin i Koker Amijano, duž Popi Lejna. Bilo je nešto pre devet sati uveče, i ako je suditi po buci koja je dopirala iz svakog bara i restorana duž prometne ulice, slavlje je bilo u punom jeku.
     "Tako lako zaboravljaju", reče Ervin. "Još ovog popodneva..."
     "Znam šta se dogodilo", odvrati Amijano. "Osetio sam."
     "Mi smo poput dima", primeti Ervin, setivši se Dolanovih prvih lekcija iz duhovništva.
     "Nismo čak ni to. Dim bar može naterati ljude da plaču. Mi ne možemo ništa."
     "Nije tako", reče mu Ervin. "Videćeš kada pronađemu tu ženu, Teslu. Ona može da me čuje. Bar je mogla. Strašna ženska, veruj mi. Ponaša se kao da ju je baš briga da li će živeti ili umreti."
     "Onda je budala."
     "Ne, hoću da kažem da je hrabra. Kada je bila u mojoj kući, ispričao sam ti, o Kisonu..."
     "Sećam se, Ervine", učtivo reče Koker.
     "Nikada nisam video ništa hrabrije."
     "Govoriš kao da si se zaljubio, prijatelju."
     "Gluposti."
     "Mislim da si i te kako zaljubljen. Ne stidi se."
     "Ja... ja nisam."
     "Pocrveneo si."
     Ervin prinese dlanove obrazima. "To je krajnje besmisleno", reče on.
     "Šta to?"
     "Nemam krvi u telu - čak nemam ni telo - a opet crvenim."
     "Imao sam dosta vremena da pokušam to da razrešim", reče Koker Amijano.
     "I jesi li došao do nekih zaključaka?"
     "Nekoliko."
     "Reci mi."
     "Mi smo sami sebe izmislili, Ervine. Naše energije pripadaju nekom velikom jedinstvu - nije mi stalo da mu nadenem ime, jer bih u tom slučaju pokušao i njega da izmislim - i koristili smo ih, te energije, u ponovnom stvaranju Ervina Tutakera i Kokera Amijana. Sada su ti ljudi mrtvi, i veliki deo te energije vratio se svom izvoru. Ali mi se držimo jednog delića, kako bismo još malo održali u životu naše izmišljotine. Odevamo se u poznate stvari i punimo džepove stvarčicama koje će nam pružiti utehu. Ali to ne može tako da potraje večno. Ranije ili kasnije" - on slegnu ramenima - "s nama će biti gotovo."
     "Ne sa mnom", reče Ervin. "Video sam šta se dogodilo Dolanu, Nordhofu i..."
     "To kako stvari izgledaju gledane spolja i ono što one jesu iznutra može biti veoma različito, Ervine. Možda se na raskršću dogodilo samo to da se Dolan vratio odakle je došao."
     "U tvoje jedinstvo."
     "Nije ono moje, Ervine." Zastao je, razmišljajući o tome. Zatim reče: "Ne, povlačim to što sam kazao. Mislim da jeste moje. A znaš li zašto?"
     "Ne. Ali mislim da ćeš me ti prosvetliti."
     "Zato što, kada se jednom tamo nađem, onda sam svuda." Osmehnuo se, veoma zadovoljan ovim. "A to jedinstvo isto je onoliko moje koliko je i svačije."
     "Pa zašto mu se jednostavno nisi predao?" zanimalo je Ervina.
     "Voleo bih da znam odgovor na to. Ponekad mislim kako mora da je posredi neko zlo u meni."
     "Zlo?"
     "Kao kada nešto greškom učiniš. Protiv onoga što je dobro. Znam..."
     Ervin ga je prekinuo usred rečenice. "Taj čovek!" reče on, pokazavši prstom preko ulice.
     "Vidim ga."
     "Bio je sa Teslom. Zove se D'Amur."
     "U priličnoj je žurbi."
     "Pitam se da li on zna gde je ona."
     "Postoji samo jedan način da to saznamo."
     "Da ga pratimo?"
     "Tačno."

     2.
     Pre nego što je napustio Kobovu kuću, D'Amur je pozvao Njujork. Norma je bila zadovoljna što ga čuje.
     "Juče sam imala posetiteljku", reče ona, delujući mnogo obeshrabrenije nego što se Hari sećao da je ikada ranije delovala. "Jednostavno je ušla kroz prozor i sela preda me."
     "Ko je to, do đavola, bio?"
     "Rekla je da se zove Lenja Suzana. Bar u početku. Zatim se predomislila i... sam Bog zna... verovatno promenila pol i počela da se naziva Hamermit..."
     "Zatim Piter Nomad?"
     "Posle izvenosg vremena došlo je i do njega", reče Norma. "Pa, da li je ta stvar ono što tvrdi da jeste?"
     "Da."
     "To je ubilo Hesa?"
     "Bilo je jedan od mnogih. Šta je želelo?"
     "Šta te stvari uopšte žele? Malo je graktalo. Olakšalo se na podu. I zatražilo da te podsetim..."
     "Kako tačno?"
     Norma uzdahnu. "Ovaj... počelo je sa pričom o tome kako Đavo dolazi, kako ćemo svi biti razapeti zbog onoga što smo učinili. Tupilo je dosta o tome. Izložilo mi je kratak istorijat razapinjanja na krst, bez koga sam mogla. Zatim je reklo: "Reci D'Amuru..."
     "Dozvoli da pogodim. Ja sam ti, a ti si ljubav..." Nije se potrudio da završi.
     "Tako je", reče Norma.
     "Šta je bilo onda?"
     "Ništa. Reklo mi je da imam veoma lepe oči i bilo je ubeđeno da su samim tim što su beskorisne još lepše. Zatim je otišlo. Još ne mogu da se otarasim smrada njegovih govana."
     "Izvini, Norma."
     "U redu je. Nabavila sam neke osveživače vazduha..."
     "Ne. Mislim zbog cele te proklete stvari."
     "Da ti kažem nešto, Hari. Nateralo me je da se zamislim."
     "O...?"
     "O našem razgovoru na krovu, kao prvo."
     "I sam sam razmišljao dosta o tome."
     "Ne kažem da u potpunosti grešim. Svet se menja, i ne prestaje da se menja, i ne mislim da će bilo gde uskoro stići. Ali ova stvar, ova Lenja Suzana..." Reči na trenutak zamreše. Jedino što je Norma smislila da kaže bilo je: "Užasno!" Hari ništa nije uzvratio. "Znam šta misliš", reče Norma. "Misliš, zašto se stara krava konačno ne odluči?"
     "Nije tačno."
     "Istina je da više ne znam."
     "Nemoj dozvoliti da te to izludi."
     "Oh, za to je suviše kasno", reče Norma, a smeh se vratio u njen glas. "Šta je s tim demonima? Zašto toliko seru?"
     "Zato što žele da svet bude upravo takav, Norma."
     "Sranje."
     "Sranje."

     Nastavili su još malo da razgovaraju, ali to se pretvorilo u puko ćaskanje. Tek na kraju, kada je Hari kazao da mora da ide, Norma upita: "Kuda?"
     "Na planinu", odvrati joj on. "Da vidim kako izgleda Đavo, da se suočim s njim licem u lice."

     Sada, jedan sat posle tog razgovora, on se peo, probijajući se kroz tako gusto drveće da je bio gotovo slep kao i Norma, i posle svih potera i gubitaka doživljenih u poslednje vreme - Diseldorfove smrti, masakra Zijem Karasofije, događaja u Bedlendu i ubistva Marije Nazareno - predstavljalo je pravo olakšanje to što su se stvari bližile svom kraju.
     Razmišljao je o portretu koji je Ted napravio - D'Amur u ulici Vikof, sa crnom zmijom smrskanom pod junakovom petom. Kako je to izgledalo jednostavno. Kako blaženo jednostavno. Demon se trza. Demon vene. Demona nema više.
     Nikada nije bilo tako, osim u pričama, i uprkos onome što je reklo dete na raskršću (lišće na drvetu priče), Hari nije očekivao srećan završetak.

     3.
     I pored njegovog zastrašivanja i ulagivanja, samo su se četiri člana orkestra pojavila u kući Larija Glodoskog: Bil Vejts, Stiv Olsted, Deni Džips i Čes Rajdlinger. Lari je izneo skoč i izložio im svoje viđenje događaja.
     "Ovde imamo posla sa nekom vrstom manipulacije umom", reče on. "Možda hemijskom, a možda je nešto bilo stavljeno u vodu..."
     "Bar nije u skoču", primeti Bil.
     "Ovo je ozbiljno", reče Lari. "Preti nam katastrofa, gospodo."
     "Šta su svi videli?" upitao je Džips prisutne.
     "Žene", reče Olsted.
     "I svetlost", dodade Rajdlinger.
     "To su oni želeli da vidimo", reče Leri.
     "Ko su oni?" zapitao se Vejts. "Hoću da kažem, prebrodili smo crvenu opasnost, prebrodili smo NLO-e. Šta je onda, do đavola, ovo? Nemoj pogrešno da me shvatiš, Lari, ne kažem da si lud, jer sam i ja video neko sranje. Samo bih voleo da znam s čim smo suočeni."
     "To nećemo otkriti sedeći ovde", odvrati Olsted. "Moramo sami pogledati."
     "A čime ćemo se braniti?" zanimalo je Vejtsa. "Trubama i štapićima za bubnjeve?"
     U tom času na vratima kuće Glodoskog pojavio se Bosli Kauhik koji je želeo da ga uključe u svoje redove. Za skup je čuo od svoje sestre koja je bila bliska prijateljica Olstedove žene Rebeke. Niko od petorice nije se prijatno osećao u društvu Boslija užagrenih očiju, ali pošto su njihovi redovi bili tako jadni, nemoguće ga je bilo odbiti. Treba biti pošten i reći da se Bosli zaista trudio da obuzda svoj apokaliptički ton, ograničivši se na nakoliko primedbi o tome kako svima preti opasnost da njihov grad preuzmu sile, užasne sile, i da je on spreman da umre braneći ga.
     Ta primdba ih je vratila na pitanje pištolja. Dotični problem mogao se lako rešiti. Džipsov zet iz ulice Kolemen bio je opčinjen onim što je zvao 'štapovi za ubijanje' još od kada je izgovorio prvu reč, tako da je, kada se šestočlani odred pojavio na njegovom pragu nešto pre deset sati, praktično mu rekvirirajući te proklete stvari, bio patetično srećan što može da im učini uslugu. Glodoski je smatrao da bi bilo učtivo da pozove zeta da im se pridruži u pustolovini. Čovek je odbio. Bolestan je, rekao je, i samo bi ih usporavao. Ali ako im bude potrebno još pušaka, znaju gde treba da dođu po njih.
     Zatim su se uputili do Hemrikovog bara (na predlog Bila Vejtsa) da nazdrave pustolovini skočem. Rajdlinger je bio protiv toga. Zar ne bi mogli jednostavno da obave ono što su nameravali da obave (još nisu bili načisto šta bi to moglo biti), kako bi onda svi lepo mogli da pođu kući na spavanje? Bio je nadglasan. Odred se uputio do Hemrika, pa su čak i Boslija nagovorili da ispije čašicu brendija.
     "Ljudima jednostavno nije stalo", primeti Bosli, osvrćući se po baru. Bio je otprilike pun onoliko koliko su to vatrogasci dozvoljavali, i svi su se, izgleda, odlično zabavljali.
     "Stvar je u tome, Bosli", reče Bil Vejts, "što niko nije sasvim siguran šta je video. Kladim se da bi, kada bi pitao ljude šta se dogodilo danas po podne, svi rekli različito."
     "Tako radi Đavo, gospodine Vejts", odvrati Bosli bez trunke samoisticanja. "On želi da se mi međusobno prepiremo. I dok se mi prepiremo, on nastavlja da obavlja svoj posao."
     "A kakav bi to posao bio?" upita Bil. "Tačno?"
     "Mani se toga, Bile", reče Čes. "Hajde da iziđemo i..."
     "Ne", prekide ga Bosli, pomalo zaplićući jezikom. "To je razložno pitanje."
     "A kako glasi odgovor, Bosli?"
     "To je isti onaj posao koji Đavo obavlja od pamtiveka." Dok je Bosli pričao, Olsted mu je tutnuo u šaku drugu čašu brendija, i Bosli ju je sasvim nesvesno naiskap ispraznio, a zatim nastavio: "Želi da nas odvoji od Boga."
     "Ja sam ga napustio još odavno", reče Vejts. Nije se šalio.
     "Ubeđen sam da Bogu nedostaješ", odvrati Bosli isto tako isrkeno.
     Dvojica muškaraca zurila su jedan u drugoga dosta dugo, ne rekavši ni reč.
     "Hej, Bosli, mani se toga", reče Olsted. "Podilaze me žmarci od tebe. I popij još jedan brendi."

     4.
     Metak u Budenbaumovom mozgu nimalo nije potisnuo njegov bes.
     "Oni su krajnje nezahvalni, ulizički, bezvredni, podli, bezumni, nedotupavni kučkini sinovi za koje sam ikada imao nesreću da radim", besneo je on, šake priljubljene uz mesto na glavi koje je zaceljivalo. 'Oh, postavi još jednu predstavu za nas, Ovene. Jedno lepo ubistvo. Neki mali crime passionelle. Nešto s decom. Nešto sa hrišćanima.' Okrenuo se Setu koji je stajao kod prozora, gledajući na raskršće i slušajući ovu tiradu već skoro pola sata. "I da li sam ikada rekao ne?" Zastao je, čekajući odgovor.
     "Verovatno nisi", reče Set.
     "Prokleto si u pravu! Ništa mi nije bilo suviše teško da učinim za njih. Želeli su da vide predsednika kako umire? Nema problema. Poželeli su masakr ili dva? I to može biti sređeno. Nije bilo toga što bi zatražili, a da im ja nisam obezbedio. Ničeg!"
     Zatim se uputio ka prozoru, ovlaš pipkajući ranu. "Ali onog časa kada sam se spetljao - sasvim malo, neznatna pogreška - već su krenuli da njuše za onom pičkom Bombek, i bilo je: Vidimo se, Ovene. Mi ćemo je odvesti i popričati o jebenom drvetu priče."
     Zagledao se u Seta koji mu je uzvratio pogled.
     "Vidim ti pitanje na licu", reče Budenbaum.
     "A ja krv na tvome", reče Set.
     "Da li se nešto izmenilo među nama?"
     "Jeste", jednostavno odgovori Set. "Stvar je u tome što svakog časa, svakog minuta, mislim nešto drugo o tebi."
     "Kako bi onda želeo da stvar stoji među nama?"
     Set je trenutak razmišljao. "Voleo bih da možemo da krenemo ispočetka", reče on. "Voleo bih da upravo dolaziš ka meni ispod zvezda i da ti ja pričam o anđelima." Nova pauza. "Voleo bih da još imam anđele."
     "Ja sam ti ih oduzeo; da li to hoćeš da kažeš?"
     "Dozvolio sam ti da to uradiš", odvrati Set.
     "Pitanje..."
     "Ha?"
     "Imao si pitanje na licu."
     "Aha... samo sam razmišljao o drvetu priče, to je sve."
     "Nema nikakvog drveta priče, ako je to ono što se pitaš", reče Budenbaum. Set je bio razočaran. "To je samo fraza koju je izmislio neki vašljivi pesnik."
     "Šta ona znači?"
     Ovenov glas više nije bio zajedljiv. Oslonio se leđima o zid pored prozora kroz koji je ispao pre dva dana. "Šta znači?" ponovi on. "Pa... to znači da su priče semenje. Priče su cvetovi. Priče su voće, uzbrano, isceđeno i pojedeno. Zatim iseremo semenje..."
     "Nazad u tle."
     "Nazad u tle."
     "I tako u nedogled."
     Budenbaum uzdahnu. "U nedogled", reče on. "Sa nama ili bez nas."
     "Ne misliš na nas", nežno reče Set. Nije to rekao optužujućim glasom, već je samo setno izneo činjenicu. Budenbaum je zaustio da nešto kaže, ali ga je Set prekinuo. "Bio sam tamo dole, Ovene", reče on, klimnuvši prema ulici. "Nameravao si da odeš bez mene, gde god to bilo."
     "Bio sam prekinut", reče Oven, "to je sve. Toliko dugo sam čekao na ovo; nisam smeo da dozvolim da mi umakne."
     "Ipak je umaklo", podseti ga Set.
     "Neće se ponoviti", odvrati Oven kratko i jasno. "Tako mi Boga, neće."
     "Kako ćeš to sprečiti?"
     "Potrebna mi je tvoja pomoć, Sete", reče Budenbaum. "I obećavam..."
     "Nemoj mi ništa obećavati", reče Set. "Tako je bolje."
     Budenbaum uzdahnu. "Tako nam je malo vremena bilo potrebno da se razdvojimo", reče on Setu. "Kao da smo u četrdeset osam časova proživeli pola životnoga veka zajedno."
     Set je pogledao kroz prozor. "Šta želiš da uradim?" upitao je.
     "Pronađi Teslu Bombek i sklopi primirje s njom. Reci joj da moram da je vidim. Reci joj šta god bude potrebno, samo je dovedi ovamo. Ne, ne ovamo..." Setio se Rite sa visokom punđom. "Ima jedan mali kafe u kome sam bio. Ne sećam se imena. Ima plavi natpis..."
     "Svratište."
     "Tako je. Odvedi je tamo. I reci joj da drži avatare podalje."
     "Kako će to da uradi?"
     "Smisliće već nešto."
     "U redu. I želiš da je dovedem u Svratište?"
     "Ako bude htela da dođe."
     "A šta kao neće?"
     "Onda će sve biti uzalud", reče Oven. "I ja ću poželeti da imam tvoje anđele koje bih mogao da slušam."

     5.
     Kada je Hari ostavio za sobom drveće, noć je postala potpuno mirna. U vazduhu se nije čulo nikakvo mrmljanje, kao ni u travi, ni u pukotinama stena. Popevši se dovoljno visoko da je mogao da vidi iznad vrhova krošanja, osvrnuo se na Evervil pod sobom, napola očekujući da je izdato nekakvo naređenje za evakuaciju, i da će ugledati napušteni grad. Ali ne. Svetla su još bila upaljena; još se odvijao saobraćaj po ulicama. Stvar je bila u tome što je magla koja je prekrivala vrata na vrhu padine upijala svaki zvuk, ostavljajući ovu oblast u takvoj tišini da je mogao da čuje vlastito srce kako mu kuca u glavi.

     "Ovde se to dogodilo", reče Koker Amijano Ervinu dok su sledili D'Amura preko padine prema magli.
     "Vešanje?"
     "Ne. Velika bitka između porodica Sume Sumamentisa i Eza Aeterijuma. Užasan dan za koji je bilo krivo jedno dete."
     "Bio si tamo?"
     "Oh, da. Bio sam tamo. I oženio sam se tim detetom, nešto kasnije. Zvala se Miv O'Konel i bila je najčudesnija žena koju sam ikada sreo."
     "Kako to?"
     "Evervil je bio njen san, koji joj je u nasleđe ostavio otac, Harmon O'Konel."
     "Harmon - kao Visovi?"
     "Upravo taj."
     "Da li si i njega poznavao?"
     "Ne. Umro je pre nego što sam je sreo. Lutala je sama ovuda i stigla je do mesta gde nije bila dobrodošla. Jednostavno, greška."
     "I samim tim što je došla ovamo izazvala je klanicu?"
     "Time što je došla i što je progovorila."
     "Progovorila?"
     "U toku je bilo venčanje, znaš, proslavljalo se tamo gore" - pokazao je prema magli - "a u svetu iz koga su došle porodice vladalo je uverenje da je tišina sveta, jer je prethodila početku. Ljubav se vodila u tišini. I svako ko bi narušio tu tišinu smatran je neprijateljem."
     "Zašto onda nisu jednostavno ubili devojčicu?"
     "Zato što su porodice bile iskonski neprijatelji, i obe su mislile da je dete bilo agent one druge. Čim je progovorila, masakrirali su jedni druge."
     "Upravo ovde?"
     "Upravo ovde", reče Koker. "Kada bismo to hteli, siguran sam da bismo mogli da utonemo u zemlju i pronađemo njihove kosti."
     "Ostaću ovde gde mogu da vidim nebo", reče Ervin.
     "Večeras je veoma lepo", primeti Koker, zabacivši glavu kako bi pogledao zvezde. "Ponekad mi se čini da sam bio sam stotinu životnih vekova, a ponekad - večeras, na primer - kao da smo ona i ja odvojili pogled jedno od drugog pre nekoliko časova." Ispustio je neki čudan zvuk, i kada ga je Ervin pogledao, ugledao je se suze kako mu se slivaju niz obraze. "Poslednje što sam video bile su njene oči. Osećao sam ih na sebi dok sam umirao. Pokušao sam da se održim u životu, još samo malo. Pokušao sam i dalje da je gledam, da je utešim na način na koji je ona tešila mene..." Morao je na trenutak da zastane kako bi se malo pribrao. "Ali život je istekao iz mene pre nego iz nje. A kada sam stigao u ovo" - otvorio je šake pred sobom - "ovaj život posle smrti, njeno telo bilo je odneto, isto kao i telo moga sina."
     "Nije ni čudo što si toliko mrzeo Dolana."
     "Oh, mrzeo sam ga. Ali on je bio ljudsko biće. Ništa nije mogao."
     "Da li to znači da su tvoji krajnje savršeni?" upita Ervin.
     "Nema razlike između mog naroda i tvog", odvrati Koker. "Krilo ili rep manje više. Svi smo isti u svojim srcima. Tužni i okrutni." Zastao je, obrisao suze, pa pogledao uz padinu. "Mislim da naš prijatelj D'Amur ima problema", primeti on.
     Tokom poslednjih nekoliko minuta, za vreme njihovog sentimentalnog razgovora, Ervin i Koker zaostali su možda nekih pedeset jardi iza D'Amura koji je stigao na nekoliko koraka od magle. Očigledno je osetio neprijatelja, jer se hitro spustio na zemlju iza jedne stene i ostao mirno da leži. Malo kasnije, problem koji je Koker pomenuo pojavio se iz magle u obliku ne jedne već četiri prilike, od kojih je svaka bila neopisivo ružna: jedan je bio suv kao treska, jedan debeo; jedan trom; jedan mrzovoljan.
     Najtanji od njih bio je ujedno i najnestrpljiviji, i spustio se niz padinu dvadeset stopa (prošavši pored mesta na kome je ležao D'Amur) njušeći vazduh.
     "Mislim da možda nas gone", reče Koker.
     "Šta su oni, do đavola?"
     "Stvorenja Suštine", odvrati Koker.
     "Grozno."
     "Ubeđen sam da bi oni to isto rekli za tebe", primeti Koker. Mršavo stvorenje napredovalo je nizbrdicom i zaista se činilo da je sve bliže duhovima.
     "Šta ćemo?" upita Ervin. Što je stvorenje bilo bliže, to je nezgodnije delovalo.
     "Ne može nam ništa", reče Koker. "Ali ako opaze D'Amura..."
     Stvorenje, mršavo poput motke, kao da je zurilo pravo u Ervina, koga je to krajnje uznemirilo. "Vidi me", reče Ervin.
     "Sumnjam."
     "Vidi me, kažem ti!"
     "Na putu ovamo kukao si što si nevidljiv. Ne možeš imati... prokletstvo!"
     "Šta?"
     "Pronašli su ga."
     Ervin je pogledao pored mršavka i video kako je možda najokrutniji član četvorke ščepao D'Amura i stao da ga podiže. "Mi smo za ovo krivi", reče Koker. "Prokleto sam ubeđen da su krenuli u potragu za nama."
     Ervin nije bio u toj meri siguran, ali D'Amur se nesumnjivo nalazio u ozbiljnoj nevolji. Jedan od četvorice ga je razoružao, dok ga je drugi tukao po licu. Stvorenja koje je pošlo niz padinu okrenulo se od Ervina i Kokera i krenulo nazad da se pridruži svojim sadruzima koji su upravo počeli da vuku zarobljenika u maglu.
     "Šta ćemo da radimo?" upita Ervin.
     "Sledićemo ih", reče Koker. "A ako ga ubiju, izvinićemo mu se."

     Poslednji puta kada se Hari peo Visovima, Vojtove tetovaže omogućile su mu da stigne neprimećen do samog praga. Međutim, to ovog puta nije upalilo. Nije znao zašto, a istinu govoreći nije ni bilo važno. Bio je u rukama svojih neprijatelja - Gamalijela štapa-insekta, Bartoa koji razapinje na krst, Mutepa kržljavca i Svonkija debelog. Tu se ništa nije moglo.
     Nije ni pokušao da im se odupre, delom zato što je znao da bi to samo izazvalo nasilje, a delom zato što se on uostalom i popeo uz padinu da vidi kako izgleda Đavo, a oni su ga vodili ka vratima kroz koja će on doći, te čemu onda otpor?
     Postojao je i treći razlog. Ta stvorenja bili su rođaci demona koji je oduzeo život ocu Hesu. Nije shvatao geneologiju, ali je znao na osnovu njihovog trabunjanja, mahnitosti i smrada da su na neki način bili povezani. Možda će, u poslednjih trenucima pre dolaska Iada, saznati od nekog od ovih užasa šta je značila poruka Lenje Suzane.
     "Ja sam ti, a ti si ljubav..."
     Čak i na kraju, da li je ljubav bila ta koja je pokretala svet?









V
     Nije bilo mračno u utrobi Iad Urobora, niti je bilo svetlo. Postojalo je jedino odsustvo - svetla i tame, visine i dubine, zvuka i tvari - koje je moglo da prođe kao sam zaborav da Džo nije bio u stanju da nabroji sve što je nedostajalo. Bio je ubeđen da bi zaborav bio stanje bez misli.
     Kakvo je onda ovo mesto i on u njemu? Da li je on neka vrsta duha, koji pohađa glavu Iada? Ili duša, zarobljena u telu zveri, dok je ona ne ispljune ili ne nestane? Nije osećao da njegovom opstanku ovde preti bilo kakva opasnost, ali je podozrevao da će uskoro početi da mu izmiče svest o tome ko je on u stvari. Pitanje je vremena kada će njegove misli postati nepovezane, i on sam sebe potpuno zaboraviti.
     Tako nešto učinilo mu se dovoljno privlačno dok je stajao pored jezerceta u hramu. Proživeo je svoj život i bio je spreman da ga se odrekne. Ali sada, dok je lebdeo (ako se za stvar bez supstance može reći da lebdi) u praznini, pitao se nije li možda Zerapušu njegovo ovdašnje prisustvo isplanirao ili predskazao. Setio se kako ga je prvi 'šu koga je sreo, na obali kraj Liverpula, gladno proučavao. Da ga nije on, ili um čiji je on bio deo, procenjivao za nekakvu ulogu u predstojećim događajima, prodirući pogledom s druge strane njegovog tela kako bi video da li bi išta vredeo u utrobi Iada?
     Ako je tako, ako je on zaista ovde s nekom svrhom, onda je imao obavezu prema 'šuu, čiji je pogled izvan svake sumnje predstavljao jedno od najdivnijih iskustava sa njegovih putovanja, da sačuva ono što je ostalo od njega - sećanje, duh, dušu - i da se ne prepusti zaboravu.
     Daj sebi ime, pomisli on. Bar to nemoj zaboraviti. Nije imao usta, razume se, ni jezik, ni usne, ni pluća. Mogao je samo da razmišlja: Ja sam Džo Fliker. Ja sam Džo Fliker.
     To je imalo trenutni učinak. Bezoblično stanje se zgrčilo i obličja su počela da postaju dostupna čulima njegove duše.
     Nije bilo načina, razume se, da sazna svoje ovdašnje prave razmere. Možda je bio sićušan u ovom bezobličnom obličju - poput moljca na zraku Sunčeve svetlosti - i u tom slučaju sve ono što se zgrušavalo oko njega nije bilo džinovsko, kao što je izgledalo, već je on, svedok toga, bio tek puka mrlja. Šta god od toga bilo tačno, osećao se beznačajan u prisustvu tih obličja koja su se slagala. Prešao je pogledom unaokolo, i u svim pravcima, pružajući se od nadsvođene tame iznad njega, gde su se krzavi oblici kretali kao da je to kakvo mesto parenja za ratnike, pa sve do jame ispod, opervažene nadimajućim apstrakcijama, nalazila se rešetka skorele materije.
     Nipošto nije bio siguran da su ovi prizori stvarni onako kao što je stvarno telo što je ležalo pored jezerceta u hramu. Možda su to samo misli u glavi Iad Uroborosa, a on se nalazi usred neke iadske vizije raja i pakla: nebeski svod od nezavršenih anđela, jama puna gluposti, a između neopisivo složena mreža u čvorove vezanih i izopačenih sećanja.
     Bilo je mesta, video je, gde vlakna kao da su postala zgrušana, obrazujući velike, gotovo jajolike mase. Dovoljna je bila njegova znatiželja da otkrije njihovu prirodu, pa da bude poguran napred; još nije ni završio da se načelno pita o njima kada mu se duh uputio ka najvećoj u njegovoj neposrednoj blizini. Što joj se više približavao, to ga je njena pojava više žalostila. Dok je kora paučine bila organske prirode, površina jajeta bila je sasvim drugog reda. Bila je to masa oblika koji su se preklapali, nalik na delove neke sulude slagalice; nijedan se nije sasvim uklapao sa onim ispod, premda su svi učestvovali u građenju opsesivno složenog ustrojstva.
     Njegova pojava nije predstavljala jedini izvor nemira. Iz sklopa je izbijao zvuk; ili, bolje rečeno, nekoliko zvukova, koji su se preplitali. Jedan je bio nalik na dečje šapate; drugi lagano, aritmičko dobovanje, poput otkucaja srca koje zakazuje. A treći je bilo cvilenje, koje je izdubilo sebi put u Džoove misli kao da je želelo da ih isključi.
     Došao je u iskušenje da se povuče, ali se odupro, i potisnuo svoj duh napred, iz trenutka u trenutak sve uvereniji da ovde postoji veliki bol; u stvari, gotovo nepodnošljiv bol. Površina tog oblika predstavljala je katalog ludačkih kretnji: tikovi, grčevi, trzanje; krzavi komadići otpadali su sa stotine mesta poput odbačenih ljuspica, dok su se drugi, bodljikavi i sirovi u svom propupelom obliku, razmotavali.
     Zapalo mu je za oko nešto što se prelivalo u duginim bojama s leve strane, i on pogleda u tom pravcu; video je da je pokrov na trenutak razotkrio ono što je ležalo ispod ove poludele, šaputave mase. Pokrenuo se ka njoj, i prvi put od kada je prišao jajetu imao je osećaj da je njegovo prisustvo primećeno. Pokreti su postali grozničaviji što se više približavao iverju duginih boja, a svuda oko tog mesta ljuspavi komadići ispuštali su neku tamnu tečnost, kao da su hteli da ga sakriju dok ne iznedre stalniju zaštitu. Džo nije dozvolio da bude prevaren. Prišao je sasvim blizu iverju, ubeđen da se tu krije neka tajna od životne važnosti, a kao odgovor na to pokreti su postali još pomahnitaliji, sve dok iznenada drhtaji nisu, izgleda, dostigli kritičnu masu i na desetine oblika se podiglo sa površine, okruživši ga.
     Nijedan od njih nije imao mnogo smisla. Nije mogao da razabere ud, ili glavu, a još manje oko ili usta. Zevali su, uvijali se i nadimali, podsećajući na paradu grozota. Nešto bez utrobe, ali živo; nešto pobačeno, ali živo; nešto raspadnuto u đubrivo, ali živo, živo. Iako je ostavio svoje telo iza sebe i mislio da ga se oslobodio, ovi užasi su ga podsetili na svaku ranu koju je ikada zadobio, na svaku bolest, svaku slabost.
     Međutim, suviše se približio duginim bojama da bi se uplašio. Skrenuvši pogled od ovih manifestacija skliznuo je kroz njihovu mrežu i dospeo usred tajne, kakva god ona bila, koju su skrivale.
     Obreo se u zakrivljenom kanalu niz koji je počeo da leti. Kanal se sužavao sve brže i brže, kao da se nalazio u spirali koja se sve više zatvarala. Svetlost koja ga je domamila ovamo nije oslabila za vreme njegovog putovanja, već je postala postojana dok su se krivine sužavale, a kanal toliko suzio da je bio siguran kako ni vlas ne bi mogla da se provuče kroz njega. Nastavio je da se sužava, dok nije počeo da misli da će jedan treptaj biti dovoljan da potpuno prestane da postoji, i možda ga povede sa sobom. Još nije ni uobličio ovu misao, kada mu se učinilo da se njegovo napredovanje usporilo, tako da se na kraju jedva kretao. Čekao je u sjajnom kanalu, zbunjen. A onda, lagano, postao je svestan da nije sam. Pogledao je napred, i mada ništa nije mogao da vidi, shvatio je da nešto zuri u njega.
     Uzvratio je pogled, bez straha, i tada slike stadoše da niču između njegovih misli: prelepe, jednostavne slike sveta koji je ostavio za sobom.
     Polje sočne trave, kroz koje se kretao vetar. Trem, obrastao skerletnim ladoležom, na kome se smejalo neko dete bledoplave kose. Radnja sa krofnama u sumrak, sa večernjačom iznad, na plavetnilu bez oblačka.
     Neko je ovde sanjao, pomisli on; čeznuo za Helter Incendom. I to je bio neko ko je boravio tamo i video te prizore vlastitim očima.
     Ljudsko biće. Ovde je postojalo nešto ljudsko. Pretpostavio je da je reč o kakvom zatvoreniku Iada, uhvaćenom u ovu sjajnu spiralu, koga su čuvali podsetnici na telo i njegovu krhkost.
     Nije bilo načina da to ispita; nije bilo načina da sazna da li ga je naprosto obgrlilo vlastitim vizijama, shvativši da više nije samo. Ako je ovo drugo posredi, onda je možda mogao da ga oslobodi; da ga izvede iz njegove ćelije za sanjanje.
     Osvrnuo se svojim znatiželjnim duhom unaokolo i stao da se povlači unazad duž kanala, u nadi da će ga zatvorenik slediti. Nije se razočarao. Posle nekoliko sekundi putovanja, kanal se još jednom proširio, a on se osvrnuo unazad i osetio na sebi pogled bez očiju.
     Bekstvo, međutim, nije bilo bez posledica. Još dok je ubrzavao, u zidovima oko njih počele su da se javljaju pukotine i tečnost koju je video kako curka između ljuspica kada se prvi put približio kanalu pojavila se kapajući. Sada mu je bilo jasno da to nije krv Iada, već pre njegovo sirovo tkivo, koje se već u toku pojavljivanja pretvaralo u iste one kukavne oblike od kojih mu je pripadala muka.
     Ali i pored sve njihove napupele odvratnosti, bilo je nečeg u njihovom širenju što je zaudaralo na očajanje. Da li je smeo da se usudi da veruje da se oni, ili um koji ih je usmeravao, plaši? Ne njega, možda, već onoga što je moglo da dođe za njegovim duhovnim petama; snevač koga je probudio svojim prisustvom?
     Što su dva duha dalje putovala, to je bio ubeđeniji da stvari tako stoje. Pukotine su sada već bile rascepi, blato Iada izlivalo im se na put. Ali oni su bili brzi poput žive. Pre nego što je Iad stigao da im prepreči put svojim grozotama, pobegli su iz spirale, umakavši između entiteta koji su se digli iz zatvora svuda unaokolo. Neki kao da su oblikovali krila iz odranih koža, dok su neki, pak, ličili na posuvraćene stvari; drugi su nalikovali jatima spaljenih ptica, sašivenih u jedno jedino paćeničko obličje. Nagrnuli su za beguncima u gnusnoj hordi, čiji su šapati sada prerasli u krike, a njihova tela se sudarala sa vlaknima koja su potom nastavljali da vuku za sobom, tako da je Džo, kada se osvrnuo, video da se mreža trese u svim pravcima i ispušta kišu mrtve materije, koja je dobovala po njegovom duhu poput crnog grada.
     Veoma brzo postao je tako jak, taj grad, da je potpuno izgubio vezu sa snevačem. Pokušao je da se vrati nazad i pronađe svog duha-saputnika, ali je horda dobila u brzini i stuštila se na njega poput pomahnitalog zida, gurajući udare grada pred sobom. Osećao je na sebi nalet za naletom, i svaki napad ga je terao unazad i pri tom ga zaslepljivao, sve dok više nije bio u stanju da vidi ni kupolu ni jamu, niti bilo šta između. Nekoliko trenutaka teturao se u tami, ne znajući kojim putem je došao, a onda, na njegovo zaprepašćenje, obavio ga je plamen svetlosti i on je počeo da propada kroz prazan vazduh.
     Ispod sebe je ugledao more-san strašno zapenušano usled približavanja Iada, a iza njega grad u čijoj su luci brodovi bili podizani toliko visoko da će se uskoro prevaliti na ulice.
     To je, razume se, bio Liverpul. Za ono vreme dok je on pustolovno lutao po glavi ili stomaku Iada, stvorenje je prešlo Suštinu i našlo se maltene na pragu između svetova. Bio je u prilici, dok je padao usred pljuska Iadovog grada, da pogleda duž obale ka vratima. I dalje su bila obavijena maglom, ali mogao je da nazre tamnu pukotinu, te je pomislio da je možda na trenutak ugledao zvezdu koja sija na nebu iznad Harmonovih Visova.
     A onda je udario u vodu usred tuče iadske materije, i pre nego što je uspeo da oslobodi duh njegove težine, ispod njega se podigao talas i povukao ga naviše nasred splava krša, nastavivši da ga nosi prema gradskim ulicama, gde ga je ostavio, nasukavši ga u senku moći koja ga je izbacila.









VI
     1.
     "Blago Džou", reče lice koje se nadnosilo nad Fib. Bilo je ispucano kao korito Ungerovog potoka za vreme suše.
     Fib podiže glavu sa tvrdog jastuka. "Šta je s njim?"
     "Samo kažem da je prokleto srećan, jer tako pričaš o njemu."
     "Šta sam rekla?"
     "Uglavnom si izgovarala njegovo ime", odvrati kralj Teksas.
     Pogledala je pored njegovog blatnjavog ramena. Pećina iza njega bila je ogromna i ispunjena ljudima koji su stajali, sedeli, ležali.
     "Da li me oni čuju?" upitala je Teksasa.
     Zaverenički se osmehnuo. "Ne", reče on. "Samo ja."
     "Jesam li polomila šta?" upita ona, zagledavši se u svoje telo.
     "Ništa", odvrati on. "Nikada još nisam dozvolio da se ovde dole prolije ženska krv."
     "Zbog čega? Donosi nesreću?"
     "Najgoru", reče on. "Najgoru moguću."
     "Šta je sa Musnakafom?"
     "Šta s njim?"
     "Je li preživeo?" Kralj Teksas odmahnuo je glavom. "Znači, mene si spasao, ali ne i njega?"
     "Upozorio sam je, zar ne?" upita on, gotovo nestašno. "Rekao sam da ću ga ubiti ako se ne vrati."
     "Nije on bio kriv za to."
     "A nisam ni ja", reče Teksas. "Ona stvara nevolje. Oduvek je tako bilo."
     "Zašto je onda jednostavno ne izbaciš iz misli? Imaš veliko društvo."
     "Ne, nemam."
     "Šta je s njima?" upita ona, pokazavši na okupljene iza njegovih leđa.
     "Pogledaj ponovo", reče on.
     Zbunjena, ona sede i, prešavši pogledom preko okupljenih, uvide svoju grešku. Ono za šta je pomislila da predstavlja pastvu živih duša bila je, u stvari, gomila skulptura, od kojih su neke bile delimično optočene svetlucavim zlatom, neke grubo istesane od blokova kamenja, neke jedva da su imale ljudska obličja.
     "Ko ih je napravio?" upita ona. "Ti?"
     "Ko drugi?"
     "Zaista si sam ovde dole?"
     "Ne svojim izborom. Ali da."
     "Znači, ove si napravio da bi ti pravili društvo?"
     "Ne. To su moji pokušaji da pronađem neki oblik koji će osvojiti naklonost gospodarice O'Konel."
     Fib spusti noge sa kreveta i ustade. "Mogu li da ih pogledam?" upitala ga je.
     "Samo izvoli", reče joj on, sklonivši se u stranu. A dok je prolazila pored njega, promrmljao je: "Ne bih mogao ništa da ti zabranim."
     Pravila se da nije čula tu primedbu, podozrevajući da bi u suprotnom samo načela temu koja joj ne bi bila po volji.
     "Da li je ona uopšte videla ijedno od ovih lica?" upitala ga je, lutajući između kipova.
     "Jedno ili dva", odvrati on, pomalo žalobno. "Ali nijedno nije na nju ostavilo nikakav utisak."
     "Možda si pogrešno razumeo..." poče Fib.
     "Pogrešno razumeo - šta?"
     "Razlog zbog koga joj više nije stalo do tebe. Ubeđena sam da to nema nikakve veze s tim kako izgledaš. Ionako je napola slepa."
     "Pa šta onda hoće od mene?" zacvileo je kralj Teksas. "Sagradio sam joj autoputeve. Sagradio sam joj luku. Poravnao sam tle tako da je mogla da odsanja svoj grad u postojanje."
     "Da li je bila lepa?" upita Fib.
     "Nikada."
     "Čak nimalo?"
     "Ne. Bila je već ostarela kada sam je sreo. I upravo je bila obešena. Prosta, jezičava..."
     "Ali?"
     "Ali šta?"
     "Imala je nešto što si voleo."
     "Oh, da..." reče on nežno.
     "Šta?"
     "Vatru u sebi, kao prvo. Apetit u sebi. I priče, razume se."
     "Pričala je dobre priče?"
     "Ima irske krvi u sebi; znači da se to podrazumeva." Osmehnuo se sam sebi. "Tako je napravila grad", objasni on. "Ispričala ga je. Iz noći u noć. Sedela je na tlu i pričala ga. Onda bi zaspala, a ujutro bi ono što ispričala bilo tu. Kuće. Spomenici. Golubovi. Miris ribe. Magle. Dim. Tako je sve to stvorila. Priče i snovi. Snovi i priče. Divno je to bilo gledati. Mislim da nikada nisam bio u toj meri zaljubljen kao tih jutara, kada bih ustao i video šta je stvorila."
     Slušajući njegovo sanjarenje, Fib shvati da joj postaje sve draži. Verovatno je bio lud od ljubavi, upravo onako kao što je Miv kazala, i zbog toga je očigledno malo skrenuo, ali ona je to osećanje i te kako dobro razumela.
     A onda je usledila grmljavina koja je dopirala odnekud iznad njih. Oblak prašine ispade kroz naprslu tavanicu.
     "Iad je stigao", reče on.
     "Oh, moj Bože."
     Njegove šljunkovite oči zakolutaše se u očnim dupljama. "Mislim da prevrće njen grad", reče on. Bilo je neke smirene tuge u njegovom glasu.
     "Ne želim da budem sahranjena ovde dole."
     "Nećeš umreti", reče on. "Ono što sam kazao Miv je istina. Iad će proći iznad, ali stena će ostati. Bezbedna si ovde sa mnom." Ponovo je usledilo podrhtavanje. Fib se stresla. "Dođi u moj zagrlja ako si nervozna", reče Teksas.
     "Dobro sam", odvrati ona. "Ali bih volela da vidim šta se događa tamo gore."
     "To je lako", odvrati on. "Pođi sa mnom."

     Dok ju je vodio kroz lavirint svog kraljevstva - na čijim je zidovima oblikovao i preoblikovao svoje lice deset hiljada puta, isprobavajući ga za ljubavnu scenu koju sada više nikada neće odigrati - naglas je meditirao o životu u steni. Ali usled komešanja odozgo koje je postajalo sve jače sa svakim korakom koji je napravila, i usled toga što su zidovi pucali i kamenje pljuštalo, uspela je da uhvati samo deliće onoga što je govorio.
     "Uopšte nije čvrsto", rekao je u jednom trenutku, "sve teče, ako dovoljno dugo gledaš..."
     A nešto kasnije: "Fosilno srce, to je ono što imam... ali ipak boli i boli..."
     A zatim: "San Antonio je pravo mesto za umiranje. Voleo bih da još imam telo, da legnem u Alamu..."
     Konačno ju je, posle deset minuta ovakvih odlomaka, uveo u neku poveću prostoriju, u kojoj je ceo pod bio prekopan i uglačan. Tamo, u samom tlu pod njenim nogama, video se periskopski odraz onoga što se dešavalo iznad tla. Bio je to zastrašujući prizor: uskipela tama Iadovog tela osvajala je ulice grada po kojima je hodila pre samo nekoliko časova, noseći pred sobom ostatke mesta koje je opustošila na putu ovamo. Ugledala je glavu odrubljenu nekom džinovskom kipu kako se kotrlja niz jednu ulicu, obarajući cele zgrade na svom putu. Videla je nešto nalik na malo ostrvo ostavljeno na gradskom trgu. Nekoliko brodova skrasilo se među tornjevima katedrale i njihova jedra su se razvila, kao da će ih odneti pre narednog naleta vetra.
     A među tim otpacima, u neviđenom broju, nalazila su se stvorenja izvučena iz dubina mora-sna Iadovim prolaskom. Najmanja od njih bile su fantazije na temu ribe: sjajna jata vizionarskog života, bacana u talasima iznad gradskih krovova, da bi zatim padala u veličanstvenom obilju. Mnogo neobičnija bila su, zaključila je Fib, stvorenja izvučena iz najdubljih bezdana Suštine, čije su oblike nadahnule (ili su oni poslužili kao nadahnuće za) priče mornara širom sveta. Nije li taj sjajni uvojak, zapravo, morska zmija, čije oči plamte poput pećnica-blizanaca u glavi prekrivenoj kapuljačom? A ta zver, koja je obmotala svoje ruke oko maski nasukanog kutera, nije li to majka svih oktopoda?
     "Prokletstvo", reče kralj Teksas. "Nikada nisam voleo da se nadmećem sa tim gradom za njenu pažnju, ali ovo nije način da skonča."
     Fib ništa ne reče. Njen pogled je odlutao sa rasutih komada na sam Iad. Ono što je videla podsetilo ju je na bolest - užasnu, neumoljivu bolest koja sve proždire. Nije imala lice. Nije bila zla. Nije osećala krivicu. Možda čak nije posedovala ni um. Došla je, jer je to mogla; zato što je ništa nije zaustavilo.
     "Uništiće Evervil", rekla je Teksasu.
     "Možda."
     "Nema tu nikakvo možda", pobuni se ona.
     "Šta to tebe briga?" upita on. "Tebi se tamo nije dopadalo, je li tako?"
     "Nije", odvrati Fib. "Ali ne bih volela ni da ga vidim uništenog."
     "Ne moraš", reče Teksas. "Ovde si sa mnom."
     Fib je trenutak razmišljala o tome. Očigledno neće moći da ga natera da se umeša radi nje. Ali možda je postojao drugi način.
     "Da sam ja Miv..." poče ona.
     "Suviše si razumna."
     "Ali da jesam - da sam osnovala grad onako kako je ona osnovala Evervil, ne pomoću snova, već pravim teškim radom..."
     "Da?"
     "A neko ga zaštiti zbog mene, sačuva moj grad..."
     Ostavila je misao nezavršenu. Usledilo je petnaest sekundi tišine, dok se Liverpul tresao i drhtao pod njihovim nogama. Zatim on reče: "Da li bi ti tog nekog volela?"
     "Možda", reče ona.
     "Oh, moj Bože..." promrmlja on.
     "Izgleda da Iad odustaje od grada", reče ona. "Krenuo je obalom."
     "Mojom obalom", reče kralj Teksas. "Ja sam stena, sećaš se?" Prešao je ogledalom do mesta na kome je ona stajala i položio svoju blatnjavu šaku na njen obraz. "Hvala ti", reče on. "Podarila si mi nadu." Okrenuo se od nje govoreći: "Ostani ovde."
     "Ne..."
     "Rekoh, ostani. I gledaj."

     2.
     Tokom putovanja za Mem-e b'Keter Sabat, Noa Suma Sumamentis pričao je o moći Iad Uroborosa da izazovu užas samom svojom blizinom, ali sve do sada - kada je Džo ušao na ulice Liverpula - nije video nikakav dokaz te moći. U b'Keter Sabatu 'šu je zadržavao zlobu Iada u ropstvu, a kada se oslobodila, Džo je već bio duh i očigledno imun na njen uticaj. Međutim, preživeli koji su lutali kroz pustoš što se tresla očigledno su bili žrtve: vrištali su i jecali, tražeći oslobođenje od ludila koje ih je spopalo. Neki su mu se prepustili i sedeli su među šutom ispraznih izraza lica. Drugi su bili nagnani da sami sebe užasno povrede ne bi li zaustavili užase: udarali su glavama o kamenje ili razdirali grudni koš ne bi li zaustavili srca.
     Pošto nije bio u stanju da im pomogne, Džo je nastavljao da luta, odlučan da bar bude svedok zločina koje je Iad počinio. Možda je postojao neki viši sud na kome će se suditi njihovim zločinima. Ako postoji, on će svedočiti.
     Na ulici ispred njega bila je zapaljena velika logorska vatra, čiji su plamenovi osvetljavali prljavi vazduh. Kada se približio, video je da se oko nje okupilo možda dvadesetak ljudi koji su kružili unaokolo, držeći se za ruke i naglas se moleći.
     "Ti koji si podeljen, budi ceo u našim srcima..."
     Sigurno su se obraćali 'šuu, pomisli on.
     "Ti koji si podeljen..."
     Njihovu molitvu očigledno niko nije čuo. Iako je Iad prestao da razara grad, ipak je senka njegovog prisustva i dalje obilazila ulice, i jedan takav deo, ne viši od desetak stopa, koji je podsećao na stub tame, približavao se vatri sa suprotnog kraja ulice. Neko iz skupine, mlada žena sa ustima koja su podsećala na mesnatu ružu, raskinula je krug i stala da se povlači od vatre, pomahnitalo tresući glavom. Vernik s njene leve strane ščepao ju je za ruku i počeo da je vuče nazad ka vatri.
     "Izdrži!" kazao joj je. "To nam je jedina nada!"
     Ali šteta je bila počinjena. Pošto je krug bio raskinut, izgubio je čaroliju koju je možda imao, i sada su svi vernici podlegli zlokobnom uticaju Iada. Jedan muškarac izvukao je nož i stao da preti vazduhu ispred sebe. Drugi je posegnuo u plamen, sprživši šaku i vrišteći, uveren da će tako odagnati užas od sebe.
     Dok je to radio, podigao je pogled kroz vatru, i njegovo lice izobličeno od bola iznenada se razbistrilo od zbunjenosti. Izvukao je šaku iz vatre i zagledao se u Džoa.
     "Pogledaj..." promrmljao je.
     Džo je bio zapanjen što ga čovek vidi. "Ti me vidiš?" upita on.
     Čovek ga nije čuo. Suviše je bio zaokupljen dovikivanjem svojim istomišljenicima po veri: "Pogledajte! Pogledajte!"
     Još neko ga je ugledao: žena čije je lice bilo svo u modricama, ali koja je prasnula u pomahnitali smeh kada ga je ugledala.
     "Vidi kako sija..." reče ona.
     "Čuo je", promrmljao je neko. "Molili smo se i on nas je čuo."
     "Šta vidite?" upitao ih je Džo. Međutim, ničim nisu pokazali da su ga čuli. Samo su gledali mesto na kome je njegov duh stajao, plakali, blenuli i zahvaljivali se.
     Jedan od njih osvrnuo se niz ulicu prema Iadu koji se približavao. Više se nije približavao. Ili je bio opozvan u telo svoje matice ili se povukao pred silom radosti koja je iznenada okružila vatru.
     Mlada žena koja je prva raskinula krug sada se približila Džou. Niz obraze su joj tekle suze i telo joj se treslo, ali toliko je želela da dodirne ovu viziju da nije osećala strah.
     "Dozvoli mi da te upoznam", reče ona, podižući ruke prema Džou. "Ostani sa mnom za vjeke vjekova."
     Te reči, kao i potreba u njenim očima, veoma su ga uznemirile. Šta god da se ovde dogodilo, on to nije bio kadar da shvati, a još manje da istraži. I dalje je bio Džo Fliker. Onaj stari.
     "Ne mogu..." reče on, iako je znao da nisu u stanju da ga čuju, a zatim natera sebe da se udalji sa tog mesta.
     Teže je bilo otići nego stići. Njihovi pogledi kao da su ga usporavali, tako da ih se s naporom oslobodio.
     Tek kada je prevalio pedeset jardi niz ulicu, a njihova želja ga više nije sputavala, usudio se da se osvrne. Grlili su jedni druge, plačući od radosti. Svi osim žene koja je pokušala da ga dodirne. Ona je i dalje gledala niz ulicu u njegovom pravcu, i mada je bio suviše daleko od nje da bi mogao da joj vidi oči, osećao je njen pogled na sebi i znao je da ga se neće tako lako osloboditi.

     3.
     "Teksase!" povikala je Fib. "Proklet da si, zar me ne čuješ?"
     Odavno je napustila prostoriju sa ogledalom; imala je za to i te kakvog razloga: ova samo što se nije urušila. Sada se nalazila u tunelu sa njegovim licima i pozivala ga je da se pojavi. Međutim, on nije došao. Setivši se koliko ga je uznemirila pomisao da bi ovde mogla biti prosuta ženska krv, počela je da prekopava po otpacima stene pod nogama dok nije napipala nešto oštro, zavrnula rukav i, ne pruživši sebi vremena dva puta da razmisli, napravila posekotinu dugačku četiri inča iznad zglavka. Krv joj nikada nije izgledala crvenija. Zacvilela je od bola, ali je pustila da teče, i teče, srozavši se naspram zida jer joj se zavrtelo u glavi.
     "Šta to radiš?"
     Skoro istog časa izdigao se ispred nje u obliku tečne stene, besneći.
     "Rekoh li ti: nema krvi!"
     "Onda me izvuci odavde", reče ona, dok ju je oblivao iznenadni znoj, a istovremeno joj bilo strašno hladno, "ili ću jednostavno nastaviti da krvarim."
     Podrhtavanje je iz časa u čas postajalo sve gore. U zidovima se čulo struganje, kao da je neka ogromna mašina menjala brzine.
     "Ja sam stena", reče on.
     "Stalno to ponavljaš."
     "Ako sam rekao da si ovde bezbedna, onda jesi bezbedna."
     Zid iza nje tako se žestoko zatresao da je nekoliko njegovih odbačenih lica popucalo i palo na tle. "Hoćeš li me izneti gore, ili ne?" upita ona.
     "Izneću te", reče on, odvojivši stopala od poda prolaza i prišavši joj. "Ali moraš poći sa mnom pod mojim uslovima."
     Pogledala ga je kroz izmaglicu u kojoj je sve dobovalo. "Kakvi... su... tvoji uslovi?" upita ona. Lice mu je bilo sirovije nego ranije kada ga je videla, shvati ona, poput maske isečene tupom sekirom.
     "Ako te povedem", reče on, "onda to mora biti ovde." Raširio je ruke. "Radi tvoje sigurnosti, moraš biti u naručju stene. Pristaješ li?"
     Ona klimnu. To i nije bila tako strašna zamisao. On je bio kralj, bio je stena i imao je srce stvoreno za ljubav, iako je bilo fosil. "Pristajem", reče ona i, priljubivši šaku na posekotinu da zaustavi krvarenje, dozvoli mu da je podigne u svoje naručje.









VII
     1.
     Grilo nije bio nikakav stručnjak za bebe, ali bio je prokleto siguran da zvuk koji je ispuštalo dete u Džo-Betinom naručju nije bio zdrav.
     "Šta joj je?" upita on.
     "Ne znam."
     "Zvuči kao da se davi."
     "Mislim da bi trebalo da staneš."
     Beba kao da se sada pomalo grčila, što se pogoršavalo posle svake pređene grbe na putu. Grilo je malo usporio, ali Džo-Bet nije bila zadovoljna. "Stani!" reče ona. "Samo na minut ili dva."
     Pogledao je malu Ejmi, koja je žalosno jecala. Nevoljno se sklonio u stranu i zaustavio kola.
     "Želi svog tatu", reče Džo-Bet.
     "Stići će nas on već."
     "Znam", nastavila je mlada žena. Dete je polako prestajalo da jeca. "Zašto nas ne ostaviš ovde?" upita ona. "Neće te tražiti, ako nas pronađe."
     "O čemu ti to, do đavola, pričaš?"
     "Znam da si učinio ono što si smatrao da je ispravno. Ali nije bilo. Ejmi to zna isto kao i ja."
     "Ti govoriš o Tomi-Reju..." tiho reče Grilo.
     "Mi moramo da budemo zajedno", reče ona. "Ili ćemo umreti. Svi ćemo umreti."
     Grilo spusti pogled na dete u njenom naručju. "Ne znam da li si sluđena, sjebana, ili jednostavno potpuno luda, ali ti neću dozvoliti da se i dalje brineš o Ejmi." Posegnuo je da joj oduzme dete. Istog časa ga je čvršće privila uz svoje telo, ali Grilo nije imao nameru da popusti. Obuhvatio je rukom smotuljak i izvukao Ejmi iz majčinog naručja.
     Na njegovo iznenađenje, Džo-Bet nije pokušala da je povrati. Umesto toga osvrnula se na put kojim su došli.
     "On dolazi", reče ona, posegnuvši za kvakom vrata.
     "Ostani unutra."
     "Ali on dolazi..."
     "Rekoh..."
     Suviše kasno. Povukla je ručku naniže i već je otvarala vrata. Pokušao je da je ščepa za ruku, uhvatio ju je na trenutak, ali mu je iskliznula i posrćući izišla na put.
     "Vraćaj se ovamo!" povika on.
     Nalet vetra zaljuljao je kola. Zatim i drugi, mnogo žešći od prvog. Džo-Bet je sada stajala nasred puta, okrećući se na petama i ovlaš dodirujući grudi. Kola su se ponovo zatresla. Grilu je posle toga postalo jasno da ne može više da je čeka. Ako iziđe po nju, pobeći će mu, a za sve to vreme njen voljeni Dečak-Smrt bio je sve bliži, bliži.
     Nežno je položio dete na suvozačevo sedište i upravo je hteo da zatvori vrata kada ga je nalet gorkog, prljavog vazduha pogodio u lice, tako da se opružio preko sedišta. Potiljkom je udario snažno o prozor, ali je ščepavši volan počeo da se pridiže, posegnuvši istovremeno slobodnom rukom za bebom. Prašina je ispunjavala unutrašnjost, oblikujući prste koji su mu pipajući tražili oči i posezali naniže prema grlu da ga udave.
     Iako zaslepljen, i dalje je pokušavao da dohvati dete, dok su se kola sve jače i jače ljuljala. Pronašao je ćebe i stao da ga vuče prema sebi, ali dok je to radio, duhovi su podigli kola na dva točka, na kojima su ona stala da se klate, a šasija da puca. Počeo je da privlači ćebe, u strahu da će u svakom trenutku prašinasti mrtvi dohvatiti bebu iz njenih povoja, dok legija bude nasrtala svojom voljom i vetrom na kola, u očiglednoj rešenosti da ih prevrne. Možda su neki od njegovih mučitelja bili pozvani da pripomognu, jer su se prsti koji su mu ustremili na oči i grlo povukli. Obrisao je lice o rame, misleći da će mu se posle toga razbistriti pred očima, i otvorio ih; ćebe koje je držao bilo je prazno. Uhvativši se za tablu sa instrumentima, odgurnuo se prema otvorenim vratima, odlučan da povrati Ejmi. Vetrobran se zatresao dok se peo i kroz prašinu je ugledao lica otmičara, njih četvorice ili petorice, sazdana od prljavog vazduha, kako se naslađuju njegovim očajanjem.
     "Kopiladi!" razdrao se na njih. "Kopiladi!"
     Zvuk njegovog glasa izazvao je jecaj, ali ne duhova već Ejmin. Ipak je nisu uzeli; skliznula je između prednjih sedišta i ležala je, za sada nepovređena, na podu iza njega.
     "U redu je", rekao joj je, pustivši svoj oslonac kako bi posegnuo za njom. U tom trenutku podignuta kola prešla su ravnotežnu tačku posle koje nije bilo povratka i poletela su na bok. Kroz buku lomljave stakla i zgužvanog metala čuo je Dečaka-Smrt kako urla: "Prestanite!"
     Naređenje je stiglo suviše kasno. Kola su već bila prevrnuta na krov koji se ulubio od udara. Preostali prozori rasprsli su se unutra, prosuo se sadržaj odeljka za rukavice. Dok se Grilo prevrtao u gomili otpadaka, nagoni mu nadjačaše racionalno razmišljanje, i on privuče bebu u naručje prilikom pada. Njegovo krhko telo stalo je da se grči i propinje. Osetio je nešto u stomaku i grudima, nalik na iznenadnu plimu mučnine.
     Zatim se vozilo još jednom zaljuljalo i zaustavilo, a potom je usledio neobičan muk. Na trenutak je pomislio da je dete mrtvo, ali izgleda da je samo zanemelo usled pretrpljenog šoka, jer je čuo kako isprekidano diše uz njega u tami.
     Bio je okrenut naglavačke, sa privučenim nogama, a nešto toplo slivalo mu se sa prepona niz telo. Osetio je miris, oštar i poznat. Pomokrio se. Krajnje obazrivo pokušao je da se pomeri, ali nešto ga je sprečavalo u tome. Posegnuo je šakom ka grudima i prstima napipao vrh vlažnog metala koji mu je virio iz tela na nekoliko inča iza leve ključne kosti. Nije osećao nikakav bol, mada nije bilo sumnje da je proboden.
     "Oh, Bože..."izusti on za sebe, veoma tiho, a onda nemoćno posegnu rukom u pravcu odakle je dopiralo Ejmino disanje. Za taj pokret kao da mu je bila potrebna čitava večnost. Dok je pružao i pružao ruku, došao je u priliku da razmisli o Tesli; nadao se da će biti pošteđena da ga vidi ovakvog. Izdržala je toliko toga, a posle svih potraga i patnji dobila tako malo.
     Prsti su mu pronašli Ejmino lice, i inč po inč prešao je šakom preko njenog sićušnog tela. Ruka je počela da mu trne, ali koliko je mogao da proveri nije krvarila, što je ipak predstavljalo izvesnu utehu. Kada je ponovo podigao šaku do njenog lica, uhvatila ga je za prst i čvrsto stegnula. Zapanjila ga je njena snaga. Takođe se obradovao, jer je to nesumnjivo značilo da nije zadobila nikakve teže povrede. Napregao je telo kako bi udahnuo malo dodatnog vazduha, i mišići su ga poslušali. Uvukao je dah u probodena pluća, taman dovoljno za reč-dve.
     Mudro ga je iskoristio.
     "Ovde sam", rekao je Ejmi i umro tako tiho da ona čak nije ni znala da ga više nema.

     2.
     Još pre nego što su zavili za okuku, Tesla je začula kakofoniju duhova: sve glasnije zavijanje pritužbi. Odvezla je motor u kraj i parkirala se tik pred krivinom, tako da ih nisu mogli videti.
     "Na šta god da naiđemo iza krivine", rekla je Huiju dok su silazili sa motora, "pokušaj da se kontrolišeš."
     "Samo želim da mi se žena i dete vrate."
     "Vratićemo ih", reče Tesla. "Ali, Hui, okrutna sila neće imati milosti. Jedna reč, i oboje smo mrtvi. Razmisli o tome. Mrtav nećeš biti baš od neke koristi Džo-Bet i Ejmi."
     Istakavši to, Tesla se uputila prema okuci. Duž puta nije bilo svetiljki, ali mesec i zvezde obezbeđivali su dovoljno svetlosti, tako da je jasno razabirala prizor pred sobom. Grilova kola bila su smrskana i prevrnuta. Džo-Bet je stajala podalje od njih, očigledno živa i zdrava. Nije bilo ni traga od Grila i bebe.
     Što se tiče Tomi-Reja, on je dovodio u red svoje trupe, duhove okupljene oko njegovih nogu poput čopora pretučenih psina.
     "Prokleto glupo!" drao se na njih. "Glupo!"
     Ispružio je ruke prema njihovoj lelujavoj tvari i zahvatio dve krzave šake toga, a potom ih podigao prema licu. Tvar mu je visila sa prstiju u dronjcima.
     "Kada ćete da naučite?" besneo je on.
     U mrmljanju duhova osećala se sve veća panika. Neki od njih podigli su svoja kukavna lica preklinjući prema njemu. Ostali su sakrili glave, očigledno znajući šta sledi.
     Tomi-Rej je zinuo, šire nego što je to ijedna prirodna anatomija dozvoljavala, i gurnuo gnojne rese etera među zube. Zatim ih je bukvalno udahnuo, uvukavši prljavi vazduh u svoje telo. Tesla je ugledala dva fantomska lica kako jecaju i dahću, a zatim nestaju u ždrelu Dečaka-Smrti, dok se sledeći u nizu praćakao ne bi li izbegao da im se pridruži. Međutim, to je očigledno bio i kraj lekcije, jer je sada zgrabio pramenove tvari koji su mu visili iz uglova usta i odgrizao ih, meljući ih zubima. Eter mu je otpao sa obe strane brade. Pustio je presečene krajeve da padnu.
     Preživeli su zamrmljali u znak zahvalnosti, šćućurili se i povukli.
     Cela ta epizoda potrajala je možda petnaestak sekundi, a za to vreme Tesla i Hui upola su smanjili razdaljinu između okuke i olupine. Sada su se nalazili na nekih dvadeset pet jardi od kola, i u opasnosti da budu viđeni ako Tomi-Rej kojim slučajem pogleda u njihovom pravcu. Srećom, njegovu pažnju privukao je neko drugi: Džo-Bet. Otišao je do nje i zapodeo prigušeni razgovor s njom. Nije se povukla pred njim. Čak i kada je podigao šake do njenog lica - pomilovao je po obrazu, kosi, usnama - ostala je nepokretno da stoji ispred njega.
     "Isuse..." promrmljao je Hui.
     Tesla pogleda preko ramena. "Tamo unutra je nešto živo", reče ona, pokazavši glavom prema Grilovim kolima.
     Hui pogleda. "Ništa ne vidim", reče on, vrativši pogled na milovanje blizanaca.
     "On to ne može da učini", zastenjao je i, probivši se pored Tesle, krenuo ka njima. Prošao je tako brzo da je Tesla morala smesta da reaguje. Krenula je prema kolima, prelazeći pogledom preko tamnog, zgužvanog metala u potrazi za daljnim dokazima života. I pronašla ih je; jedva primetno kretanje. Nalazila se možda na desetak jardi od kola, a reski miris benzina punio joj je glavu. Pognuvši se što je niže mogla i brzo se krećući, prišla je kolima sa suprotne strane, tako da se olupina našla između nje i Tomi-Reja. Iako se trudila da odagna njegov glas, delovi onoga što je govorio Džo-Bet dopirali su do nje.
     "Biće još..." mrmljao je on. "Mnogo više..."
     Kleknula je u lokvu benzina i zavirila u olupinu, iskoristivši ono što je govorio Tomi-Rej da prirkije svoj poziv: "Grilo...?"
     Dok je to izgovarala, oči su počele joj da razaznaju prepletena obličja pred njom. Prevrnuto sedište; gomila mapa. A tamo, među njima, oh, Bože, Grilova ruka. Posegnula je i dodirnula je, ponovo prošaputavši njegovo ime. Nije bilo odgovora. Provukavši glavu kroz razbijeni prozor, stala je da izvlači krhotine koje su je sprečavale da dopre do njega. Malo ulja kanu joj na kosu i stade da se sliva niz lice. Otrala ga je iz blizine očiju nadlanicom i ponovo se bacila na olupinu. Ovog puta se odvojio deo sedišta, koji je gurnula u stranu, tako da je sada mogla bolje da ga vidi. Licem je bio napola okrenut prema njoj, i kada ga je ugledala, ponovo je izgovorila njegovo ime, svesna da uzalud troši dah. Bio je mrtav, proboden komadom šiljatog metala. I pored toga što je prizor bio užasan, izraz njegovog lica govorio joj je da nije umro u mukama. Njegovo propalo lice - koje je posegnula da dodirne - gotovo da je bilo vedro.
     Dok mu je prstima prelazila preko obraza, nešto se pokrenulo u tami iza njega. Ejmi; bila je to Ejmi! Tesla je nastavila da se uvlači u olupinu dok licem nije bila na nekoliko inča od Grilovih probodenih prsa, a onda se zagledala preko njega. Tamo se nalazila beba, vlažnih i razrogačenih očiju u mraku; čvrsto je stezala kažiprst Grilove leve šake.
     Nije bilo izgleda da pomeri mrtvaca, Tesla je u to bila sigurna, on i vozilo bili su neraskidivo povezani. Njena jedina nada - i Ejmina - bila je da posegne preko tela, pored šiljka koji je probo Grila, i oslobodi dete koje se nalazilo između iskrzanog metala iznad i leša ispod. Upuzala je u olupinu koliko joj je to raspoloživi prostor dozvoljavao i ispružila ruke preko Grilovog tela - pritisnuvši grudi uz njegov lepljivi torzo - ne bi li dohvatila dete.
     U tom trenutku začula je glas Tomi-Reja.
     "Mrtav..." govorio je on.
     Ovog puta usledio je odgovor. Nije to bila Džo-Bet, već Hui. Tesla je uhvatila svega nekoliko reči; dovoljno da shvati da se on obraćao Džo-Bet, ne njenom bratu.
     "Samo nastavi da pričaš", promrmlja Tesla. Što duže bude Hui odvlačio pažnju Tomi-Reju, to je ona imala više izgleda da izvuče dete.
     Uz malo nežnog ubeđivanja uspela je da odvoji Ejminu šaku od Grilovog prsta i počela je da je diže preko Grilovog tela, povlačeći se istovremeno unazad, stomaka priljubljenog uz krov kola. Beba je sve vreme bila sablasno tiha. Usled šoka, pretpostavila je Tesla.
     "Sve je u redu", gugutala je ona, pokušavši samouvereno da se osmehne. Ejmi ju je belo gledala.
     Još malo pa će se izvući iz olupine. Sigurna da više nikada neće videti Grila, zadržala se još trenutak, pogleda prikovanog za njegovo lice.
     "Uskoro", obećala mu je. "Uskoro."
     Zatim je kleknula, privivši bebu uz sebe, i počela da se pridiže.
     S druge strane olupine, Tomi-Rej je vikao. U njegovom glasu osećala se složenost koju Tesla nikada ranije nije čula, kao da je okupio hor mrtvih koje je proždrao, i kao da su oni isprepleli svoje glasove s njegovim.
     "Reci mu..." govorili su glasovi Džo-Bet, "reci mu istinu..."
     Izvukavši se iz olupine, Tesla se odvažila da ustane, pretpostavivši (ispravno) da će Dečak-Smrt biti suviše zaokupljen da bi pogledao u njenom pravcu. Stajao je malo iza sestre, sa šakama na njenim ramenima.
     "Kaži mu kako stvari stoje među nama", rekoše glasovi koji su dopirali iz njega.
     Izraz na licu Džo-Bet više nije bio isprazan. Našavši pred svojim mužem, čija je pometenost bila i te kako vidljiva, nije mogla da ostane ravnodušna. Tomi-Rej ju je malo protresao. "Zašto to jednostavno ne ispljuneš!" reče on.
     Konačno je progovorila. "Ne znam više", reče ona.
     Na zvuk njenog glasa, beba u Teslinom naručju je zaplakala. Tesla se sledila kada se tri para očiju okrenulo prema njoj.
     "Ejmi!" zajecala je Džo-Bet i, napustivši svoje mesto između dva muškarca, krenula ka Tesli, sa ispruženim rukama.
     "Daj mi je!"
     Nalazila se na jard-dva od olupine kada je Tomi-Rej povikao: "Čekaj!"
     Izrekao je to tako žestokim glasom da ga je istog časa poslušala.
     "Pre nego što dodirneš to dete", zahtevao je Tomi-Rej, "želim da mu kažeš kome ono pripada."
     Tesla je videla lice Džo-Bet, muškarci to nisu mogli. Videla je borbu koja se na njemu vodila. "O-o-o če-čemu t-t-ti to pričaš?" upita Hui.
     "Mislim da ne želi da ti kaže", dodade Tomi-Rej. "Ali zato ja želim. Želim da saznaš jednom za svagda. Pre izvesnog vremena sam svratio tek da vidim kako je moja sestrica, i mi... bili smo zajedno, da ne poveruješ kako. To dete je moje, Kace."
     Hui nije odvajao pogled od Džo-Bet. "Reci mu da laže", izusti on. Devojka se nije ni pomerila. "Džo-Bet? Reci mu d-da laže!"
     Izvadio je pištolj iz sakoa - Tesla je videla kako ga je ispustio na parkingu; očigledno ga je pokupio pre nego što se popeo na motor - te je stao njime da maše u pravcu Džo-Bet.
     "Ž-ž-želim da m-m-mu kažeš!" drao se na nju. "O-on je lažov!"
     Tesla pređe očima s njegovog lica na pištolj, s njega na Džo-Bet, a zatim spusti pogled na vlažno tle, i glavu joj ispuniše slike tržnog centra u Palomo Grovu. Flečer, natopljen benzinom, jedva čeka da nađe smrt u vatri. Pištolj, koji je stezala rukama, spreman da kresne varnicu...
     Ne opet, stala je da se moli. Molim te, Bože, ne opet.
     Tomi-Rej je i dalje trabunjao.
     "Nikada je nisi imao, Kace. Ne izistinski. Mislio si da jesi, ali ona zadire dublje nego što ćeš ti ikada biti u stanju da ideš." Usnice su mu podrhtavale dok je govorio. "Zaista duboko."
     Hui je spustio pogled na benzin oko nogu svog neprijatelja i opalio bez oklevanja. Čitav niz događaja - pogled i pucanj - mogli su da potraju svega tri do četiri sekunde, ali to je bilo dovoljno Tesli da se zapita kakvu ulogu je igrao sinhronitet na drvetu priče.
     Zatim je usledila varnica, za njom plamen, i vazduh oko Tomi-Reja pretvorio se u zlato.
     Hui je pobednički uskliknuo. Zatim se okrenuo prema Džo-Bet.
     "Još ga želiš?" povikao je.
     Džo-Bet je zajecala. "On me voli", reče ona.
     "Ne!" vrisnu Hui, krenuvši ka njoj. "Ne! Ne! Ne! Ja sam taj koji te voli..."Prstom se bockao u grudi. "Oduvek sam te voleo. Voleo sam te i pre nego što sam te sreo..."
     Kada joj se približio, vatra koja je bujala oko Dečaka-Smrti krenula je preko tla u njenom pravcu. Nije ju primetila. Suviše je bila zauzeta vičući na Huija: "Prestani, molim te prestani..."
     "Hui!" povika Tesla. Pogledao je u njenom pravcu. "Vatra, Hui..."
     Ugledao ju je sada. Ispustio je pištolj i potrčao prema Džo-Bet, vičući pri tom. Pre nego što je uspeo da pređe i polovinu razdaljine između njih, plamenovi koji su zaklonili Dečaka-Smrt razdvojiše se poput zavese, i pojavi se Tomi-Rej. Plamteo je od glave do pete; bljuvao je vatru iz usta i očnih duplji, iz stomaka, prepona. Izgleda da ga, međutim, sopstveno žrtvovanje nije previše brinulo. Primicao se sestri takoreći nehajnim korakom.
     Videla ga je kako se približava i nema sumnje da bi pobegla od njega da se tle kod njenih nogu nije zapalilo, tako da su joj plamenovi zahvatili haljinu. Stala je da vrišti i šakama udara po vatri, ali ona je vrlo brzo gutala laki materijal, ostavivši je gotovo nagu da tako nastavi igru sa njom.
     Hui se sada nalazio na svega nekoliko jardi od plamenova, i bez imalo oklevanja zaronio je u njih, ispruženih ruku da dohvati svoju ženu. Ali Dečak-Smrt bio je samo na jard od njega i uhvatio ga je za okovratnik sakoa svojom plamenom pesnicom. Hui se napola okrenuo da mu zada udarac, zgrabivši slobodnom rukom Džo-Bet koja je vrištala. Vatra je zahvatila njenu dugačku kosu i ona se iznenada zapalila, tako da se sada stub vatre uzdizao sa njene glave. Hui je posegnuo za njom, sa očiglednom namerom da je iznese iz vatre. Raširila je ruke, i kada ju je dohvatio, ona ga je zagrlila.
     Tesla je prisustvovala mnogim užasima na putu koji ju je doveo do ovog trenutka, ali ništa - čak ni u Petlji, niti u Nultoj Tački - nije bilo tako užasno kao ovo. Džo-Bet više nije vrištala. Telo joj se trzalo u samrtnim mukama, grčeći se tako snažno da Hui nije mogao da je iznese iz vatre. Niti je mogao da se odvoji od nje. Njene osmuđene ruke obavile su se oko njega, zarobivši ga usred lomače.
     Tomi-Rej je stao da se dere: bila je to prodorna, ludačka buka. Počeo je da vuče Huija, želeći da ga odvoji od Džo-Bet; bar je pokušao to da uradi, ali vatra je prešla sa žene na muža, i njihova tela postala su jedinstven stub vatre. Džo-Bet je prestala da se grči. Očigledno je bila mrtva. Ali u Huiju je još bilo života. Dovoljno da podigne šaku iza ženine glave i spusti je na svoje rame, kao da je vrelina bila zanemarljiva i kao da lagano plešu među plamenovima.
     Ovaj nežni čin bio mu je i poslednji. Usahle noge su pokleknule, i on se spustio na kolena, povukavši Džo-Bet sa sobom. Nije ispustio nikakav zvuk, čak ni na kraju. Izgledalo je kao da par čuči licem u lice u vatri: jedna Huijeva šaka i dalje je počivala na glavi Džo-Bet, glava Džo-Bet i dalje je bila oslonjena o Huijevo rame.
     Što se tiče Tomi-Reja, on je sada stao da se povlači od plamtećih tela prema suprotnoj strani puta, gde je boravila njegova legija kažnjenih duhova. Da li im je to naložio ili ne, tek oni su mu prišli i uzdigli se oko njega, zaklonivši ga. Plamenovi su bili ugašeni i on je klonuo među svoju pratnju. Oteli su mu se jecaji. Kao i sestrino ime, koje je u nedogled ponavljao.
     Tesla je ponovo pogledala u vatru oko Huija i Džo-Bet. Pošto je gorivo bilo na izmaku, brzo je gasnula. Tela su bila zgrčena, ali još je bilo moguće razabrati njihove ruke, koje su čvrsto obavili jedno oko drugoga.
     Tesla je čula kako neko iza nje jeca. Nije se potrudila da se okrene. Znala je ko je u pitanju.
     "Zadovoljna?" upitala je devojčicu. "Ideš li kući?"
     "Uskoro..." stigao je odgovor.
     Ovog puta to nije bio lepršavi glas deteta. Zbunjena, Tesla se okrenula. Iza nje se nalazila travnata padina, sa otprilike desetak velikih grmova posađenih na njoj, i svi su bili mrtvi. Tri svedoka posadila su se na najviši deo, ali uopšte ga nisu opteretili, kao da nisu posedovali gotovo nikakvu težinu. Odrekli su se svojih prethodnih pojava u korist svojih pravih lica, bar je Tesla pretpostavljala da je tako. Podsetili su je na porcelanske lutke, malih glava, jednostavnih crta, gotovo bele kože. Bili su, međutim, uvijeni u halje papinske prekomernosti, sloj preko pozlaćenog sloja. Veoma malo su se razlikovali, ali je pretpostavila da je jedinka koja joj je bila najbliža nekada bila mala gospođica Savršenstvo, ako je suditi po načinu na koji se sada obratila Tesli.
     "Znam da smo dobro odabrali", reče ona, on ili ono. "Upravo si onakva kakva smo se nadali da ćeš biti."
     Tesla ponovo pogleda u pravcu Tomi-Reja. I dalje je bio sakriven maglom, i dalje je tugovao. Ali ranije ili kasnije, doći će po dete. Ovo nije bio trenutak da nadugačko i naširoko ispituje svoje neželjene gazde. Samo nekoliko pitanja, i moraće da pođe.
     "Ko ste vi, do đavola?"
     "Mi smo Jai-Vai", odvrati stvorenje. "Ja sam Rare Utu. Jie i Haheh već znaš."
     "To mi ništa ne govori", odvrati Tesla. "Mene zanima šta ste vi, jebiga."
     "To je suviše dugačka priča da bismo ti je sada ispričali", odvrati Rare Utu.
     "Znači da je nikada neću čuti", reče Tesla.
     "Možda je tako i bolje", odvrati Jie. "Bolje da kreneš svojim putem."
     "Da, kreni", reče treći član trija. "Nas zanima šta će se sledeće dogoditi..."
     "Zar niste dovoljno videli?" upita Tesla.
     "Nikada", reče Rare Utu, gotovo sa žaljenjem. "Budenbaum nam je toliko toga pokazao. Toliko toga."
     "Ali nikada dovoljno", dodade Jie.
     "Možda bi trebalo da pokušate da se umešate", predloži Tesla.
     Rare Utu se doslovce stresla. "Mi to nikada ne bismo mogli", reče ona. "Nikada."
     "Onda nikada nećete biti zadovoljni", reče Tesla i, okrenuvši im leđa, krenu nazad ka svom motoru, povremeno pogledavajući u pravcu Tomi-Reja. Nije morala da brine. I dalje je bio optočen maglom svoje legije.
     Izvadila je nekoliko remenova iz kutije za alat i pažljivo pričvrstila bebu za stražnje sedište. Zatim je upalila motor, delimično očekujući da će taj zvuk naterati legiju da krene u potragu za njom. Ali ne. Kada je zavila za krivinu, Dečak-Smrt i njegovi duhovi još se nisu pomerili. Provezla se pored njih, osvrnuvši se jednom da vidi da li je Jai-Vai napustio padinu. Jesu. Ovde su uživali u trostrukoj tragediji, prokleti da su, te su otišli u potragu za nekom drugom zabavom. Osećala je samo prezir prema njima. Očigledno su pripadali nekom višem redu bića, ali smučilo joj se njihovo izopačeno zanimanje za prizore ljudske patnje. Tomi-Rej nije imao izbora. Oni su imali.
     Pa ipak, koliko god da je bila besna na njih, fraza koju su u nedogled ponavljali stala je da joj se vraća, i vraćaće se, pretpostavila je, dok je smrt ne učini gluvom.
     Šta je sledeće? To je bilo večno pitanje. Šta je sledeće? Šta je sledeće? Šta je sledeće?









VIII
     1.
     "Da li oni to imaju nameru da te razapnu, D'Amure?"
     Hari se okrenu od krstova ispred kojih je stajao i pogleda tipa koji je ličio na kaluđera i koji se pojavljivao iz magle. Predstavljao je studiju jednostavnosti, na njegovoj tamnoj odeći nije bilo ni jednog jedinog ustupka taštini, kosa mu je bila podšišana tako da je jedva pokrivala lobanju, a široko, bezizražajno lice delovalo je gotovo bezbojno. Pa ipak, bilo je nečeg što je Hari poznavao, nečeg u očima.
     "Kison?" Čovekov isprazni izraz postade ogorčen. "Jeste, zar ne?"
     "Kako si pogodio?"
     "Odveži me, pa ću ti reći", primeti Hari. Bio je privezan za gredu pobodenu u tle.
     "Ne zanima me baš toliko", odvrati Kison. "Jesam li ti ikada rekao koliko mi se dopada tvoje ime? Nisam mislio na Harold. Harold je smešno. Već D'Amur. Možda ga preuzmem kada budeš tamo gore." Klimnuo je prema krstu u sredini. Gamalijel i Barto upravo su skidali ženino telo. "Možda ću imati stotinu imena", nastavio je Kison. A onda, spustivši glas do šapata, dodade: "A možda neću imati nijedno." To mu se, izgleda, dopalo. "Da, tako će biti najbolje. Biti bezimen." Šake mu krenuše prema obrazu. "Možda i bez lica."
     "Misliš li da će te Iad postaviti za Kralja Sveta?" upita Hari.
     "Razgovarao si sa Teslom."
     "To se neće dogoditi, Kisone."
     "Poznaješ li radove Filipa Šantijaka? Ne? On je bio pustinjak. Živeo je na jednom ostrvu, sićušnom ostrvu, nedaleko od Almotove Testere. Malo ljudi se usuđivalo da ode tamo - plašili su se da ih struje ne pronesu pored Šantijakovog ostrva i ne izbace na obalu Iada - ali oni koji su uspeli da se vrate sa delićima njegove mudrosti..."
     "Kao, na primer?"
     "Doći ću na to. Stvar je u tome što je Filip Šantijak u svoje vreme bio vladar b'Keter Sabata; bio je onakav vođa za kakve se mi molimo. Ali i pored toga, u njegovom gradu bilo je nesuglasica, nasilja i mržnje. I tako je on jednog dana kazao: 'Ne mogu više da se nosim sa pokvarenošću Sapas Humane', i otišao je na svoje ostrvo. Kada ga je neko pred kraj života upitao šta želi svetu, rekao je: 'Sanjam samo o dobu kada više neće biti hrabrosti, samilosti i odanosti. Kada će doći kraj ljudskoj snazi i ljudskoj izdržljivosti. Kraj bratstvu. Kraj sestrinstvu. Kraj prkosu u bolu, i utesi u smehu. Kraj nadi. Tada ćemo svi moći da se vratimo ribama i da budemo zadovoljni."
     "I to je ono što ti želiš?" upita Hari.
     "Oh, da. Želim da dođe kraj..."
     "Čemu?"
     "Tom prokletom gradu, na primer", odvrati Kison, klimnuvši niz planinu u pravcu Evervila. Prišao je malo bliže. Hari se pomno zagledao u njegovo lice, tražeći neku pukotinu u maski, ali nije uspeo nijednu da ugleda. "Mnogo vremena sam utrošio zatvarajući neiriku širom kontinenta", reče on. "Želeći da se obezbedim da kada Iad konačno dođe, to bude preko ovog praga."
     "Ti čak ni ne znaš šta su oni..."
     "U stvari, nije ni bitno. Oni donose kraj stvarima. To je ono što je važno."
     "A šta će se dogoditi s tobom?"
     "Imaću ovo brdo", reče Kison, "i sa njega ću gledati na svet riba."
     "Šta ako grešiš?"
     "U kom pogledu?"
     "U pogledu Iada. Šta ako su to pitome mačkice?"
     "Oni su sve ono što je trulo u nama, D'Amure. Oni su svaka smrdljiva, sjebana stvar koja se hrani našim govnima i čeka da bude oslobođena kada niko ne gleda." Prišao je još bliže, tako da se našao gotovo nadohvat Hariju. Prineo je šaku grudima. "Da li si u skorije vreme zavirio u ljudsko srce?" upita on.
     "Ne, nisam poslednjih nekoliko dana."
     "Nezamislive su stvari u njemu..."
     "U tebi, možda."
     "U svima, D'Amure, u svima! Bes, mržnja i apetit!" Pokazao je unazad prema vratima. "To je ono što dolazi, D'Amure. Neće imati ljudsko lice, ali će imati ljudsko srce. Jemčim ti to."
     Telo Kejt Farel bilo je iza Harija bačeno na tle. Osvrnuo se na nju, ugledavši agoniju poslednjih trenutaka utisnutu na njenom licu.
     "Užasna je stvar, to ljudsko srce", govorio je Kison. "Baš užasna."
     Hariju je bio potreban trenutak da natera oči da se odvoje od lica mrtve žene, kao da je neki idiotski deo njega mislio da bi mogao da nauči kako da izbegne njenu patnju tako što će ga proučiti. Kada je ponovo pogledao Kisona, čovek se okrenuo od njega i ponovo se uputio uz padinu. "Uživaj u pogledu, D'Amure", reče on i nestade.

     2.
     Kada je Džo napustio gradske ulice i krenuo za Iadom duž obale - da bude svedok, ako ništa više, bar da bude svedok - tle se zatreslo. S njegove leve strane, more-san pomahnitalo je jače no ikada. S desne, autoput koji se protezao duž obale pucao je i savijao se, mestimično otpadajući.
     Masa Iada, koja se sada nalazila na dve stotine jardi od vrata, očigledno uopšte nije obraćala pažnju na potrese. Podsetila je Džoa na mnoge stvari za ovo kratko vreme koliko ju je poznavao. Na zid, oblak, leš. Sada mu je ličila na roj sićušnih insekata, tako gust da je zatomnio svaku iskru svetlosti i shvatanja dok se ključajući kretao prema svom odredištu.
     Vrata su znatno narasla tokom časova od kada je on prošao kroz njih. Iako su niže oblasti i dalje bile obavijene maglom, najviša tačka sada se nalazila nekoliko stotina stopa iznad obale i izdizala se njemu naočigled, razdirući nebesa. Ako je na drugoj strani bilo anđela, pomisli on, ovo je pravo vreme za njih da se pokažu; da se obruše na Iad i oteraju ga svojom slavom. Međutim, pukotina je nastavila da se širi, i Iad da napreduje, a jedini odgovor nije stigao sa nebesa, već sa tla na kome je njegov duh stajao...

     Grčenje stenja nije prošlo neprimećeno na Harmonovim Visovima. Podrhtavanje se podjednako odrazilo na tle i maglu, izazvavši izvesnu uzbunu među Zurijevom klikom. Hari nije mogao da ih vidi, ali ih je sasvim dobro čuo; njihove pesme dobrodošlice - koje su tek odnedavno počeli da pevaju - pretvarale su se u uplašene jecaje iščekivanja kada se nasilje u stenama pojačalo.

     "Nešto se dešava na obali", reče Koker Ervinu.
     "Trebalo bi da ostanemo po strani", primeti advokat, bacivši uplašeni pogled prema krstovima. "Ovo je gore nego što sam mislio."
     "Jeste", odvrati Koker. "Ali to ne znači da treba da budemo kukavice!"
     Požurio je dalje, prošavši pored krstova i sputanog D'Amura, i nastavio uz padinu koja se kotrljala u sve većim talasima. Ervin ga je nevoljno sledio, više iz straha da ne izgubi svog jedinog sadruga u ovoj ludosti nego iz stvarne potrebe da sazna šta se nalazi ispred njih. Žalio je - ah, kako je samo žalio - za životom koji je vodio pre nego što je pronašao Mek Fersonovo priznanje. Za sitnicama, trivijalnostima; za svim onim malim stvarima koje su mu dosađivale. Za kopanjem po frižideru u potrazi za nečim što smrdi; za mrljom na omiljenoj kravati; za trenucima kada je stajao pred ogledalom, žaleći što nema više kose i manji stomak. Možda je to bio isprazan život, traćenje vremena bez svrhe ili pravca, ali dopadala mu se njegova banalnost sada kada mu je bila uskraćena. Bolje i to nego krstovi, i vrata, i šta god to bilo što dolazi kroz njih.
     "Vidiš li?" upita Koker, kada ga je Ervin sustigao.
     Video je. Kako je mogao da ne vidi? Vrata koja su se protezala naviše kroz maglu kao da jedva čekaju da proburaze zvezde. Obala sa druge strane, svaki kamen i kamičak na njoj uzdizali su se u postojanom talasu.
     A najgore od svega, uzavreli zid energije približavao se preko te obale...
     "Je li to - to?" upitao je Kokera. Očekivao je opipljivije ispoljavanje štete koju je talas donosio. Oruđe proždirača, pogled mučitelja, pomahnitalost ludaka: nešto što će najaviti njegovo zlo. Ali, umesto toga, evo stvari koju je mogao da otkrije i tako što bi zatvorio oči. Uskomešana tama iza kapaka.
     Koker mu je u znak odgovora doviknuo nešto preko ramena, ali se to izgubilo u buci. Obala s druge strane praga se grčila, kao da je posredi kakvo telo koje rađa ogromno zlo; svaki spazam bacao je gromade veličine kuća u vazduh; uvis i uvis ponovo, jačina napada povećavala se eksponencijalno na Ervinove oči. Koker je u međuvremenu nastavio dalje, dok je tle oko njega postajalo sve nepostojanije, a kamenje, prašina i biljni život topili se i pretvarali u prljavu papazjaniju. Popela mu se već do struka, i činilo se da je čak i njegovo utvarno telo bilo podložno njenih strujama, jer je dva puta bio oboren s nogu i spran u Ervinovom pravcu.
     Nije samo on prkosio plimi da bi se našao u boljem položaju da vidi obalu koja je podrhtavala. Još dve prilike zahvatila je ova tečna zemlja - staricu koja je visila na leđima muškarca što je izgledao kao da mu se bliži kraj. Koker stade da se upinje da stigne do njih. Krv se slivala iz teške rane na glavi muškarca, gde mu je nešto - možda kamen - otkinulo uho i rascepilo skalp do lobanje. Zašto je Koker bio toliko zainteresovan da prouči ove nesrećnike, Ervin to nije znao, ali je i sam zakoračio u istopljenu prašinu da sazna.
     Ovog puta čuo je šta je Koker urlao.
     "Oh, Marijo, majko Božija, pogledaj je. Pogledaj!"
     "Šta je bilo?" doviknu mu Ervin.
     "To je Miv, Tutakeru! To je moja žena!"

     Sve jače komešanje nije odvratilo Barta od njegovog zadatka. Što se tle više ljuljalo i treslo, to je on bio prilježniji, kao da je njegov spas zavisio od toga da li će razapeti D'Amura.
     Upravo se sagnuo da odveže Harija i odvede ga do krsta, kada se jedan od akilota Blagoslovprokletog Zurija - stvorenje okruglog, dvobojnog lica, koje se gegalo na zakrivljenim nogama poput kepeca - dokotrljao u vidokrug i dohvatio Bartov čekić. Razapinjač mu naredi da ga spusti, ali umesto da ga posluša, akilot jurnu na njega i tresnu ga posred lica, takvom brzinom i žestinom da je krupniji čovek bio oboren. Pre nego što je uspeo da ustane, akilot ga je udario drugi, a potom i treći put. Bleda tečnost stade da prska iz Bartove raspuknute lobanje i on ritmički zasopta. Ako je to bio poziv za pomoć, na njega niko nije odggovorio, ili ga možda niko nije čuo, usled buke koja je protresala tle i vazduh. Pošto mu soptanje nje pomoglo Barto, poče da ustaje, ali dočekao ga je čekić, i ovog puta mu je raspolutio lice od brade do čela. Klonuo je, krv je liptala iz njega i ostao je da leži trzajući se ispod praznog krsta.
     Hari je u međuvremenu pokušao da odveže zglavke zubima, ali pre nego što je uspeo da se oslobodi, akilot je odbacio krvavi čekić, izvukao nož iz Bartovog pasa i odgegao se da oslobodi zatvorenika.
     "Ne treba mnogo, zar ne?" obratio se čovek Hariju, govoreći kroz nos, i to kao da zavija. "Dovoljan je konopac da budeš sveden na životinju." Stao je da barata oko čvora nožem, leđima okrenut ka pukotini. "Šta se to tamo događa?" zanimalo ga je.
     "Ne mogu da razaberem." Konopac je bio presečen i otpao je. "Hvala ti", reče D'Amur. "Ne znam zašto..."
     "To sam ja, Hari. Raul."
     "Raul?"
     Okruglo lice sinu. "Konačno sam dobio vlastito telo", reče on. "Ovaj, ne baš. Ovde unutra ima još nečeg sa mnom, ali je, zapravo, kretensko."
     "Šta se dogodilo sa Teslom?"
     "Bio sam odvojen od nje, na pragu. Tamošnja moć je silovita. Izvukla me je iz njene glave."
     "A gde je ona sada?"
     "Mislim da je otišla po Grila", reče Raul. "Potražiću je pre nego što sve bude gotovo. Želim da se oprostim. Šta je s tobom?"
     Harijev pogled odluta ka vrtlogu oko vrata.
     "Kada Iad dođe..." reče Raul.
     "Znam. Dokopaće se moje glave i napuniti je govnima." U vazduhu je već bilo znakova Iadovog približavanja. Harija su pekle oči, u glavi mu je zavijalo, zubi su ga boleli. "Je li to đavo, Raule?"
     "Ako želiš da on to bude", odvrati Raul.
     Hari klimnu. To nije bio ništa lošiji odgovor od bilo kog drugog.
     "Znači, ti ne ideš?" upita Raul.
     "Ne", odvrati Hari. "Popeo sam se ovamo da vidim kako Neprijatelj izgleda, i to ću i da uradim."
     "Onda ti želim sreću", reče Raul kada je novi talas potresa prošao kroz tle. "Odoh ja odavde, D'Amure!"
     Rekavši to, on se okrenuo i teturavo se udaljio između krstova, ostavivši Harija da nastavi svoj prekinuti uspon. Oko njega su zjapile pukotine u tlu, najšira od njih imala je jard u prečniku i rasla je. Lepljiva masa rastopljene zemlje valjala se iz oblasti oko raspuklina i tekla u njih.
     A iza nje, sama neirika, koja je sada bila čitavih trideset stopa široka, omogućavala je Hariju dobar pogled na obalu. To više nije bilo zavodljivo mesto koje je na trenutak ugledao iz prostorija Zijema Karasofije. Iadovo titansko obličje zaklanjalo je more-san, a sama obala predstavljala je uzdižući pljusak kamenja i prašine. Nije, međutim, onemogućila Iadov uticaj na njegov um. Osetio je kako talas samoodvratnosti prlja njegove misli. To je bila bolest u njemu, govorila mu je prljavština, koja je želela da se nađe licem u lice sa tom odvratnošću: bolest od koje će, kako i zaslužuje, umreti.
     Pokušao je da otrese otrov iz svoje glave, ali nije hteo da ode. Nastavio je da posrće dok su mu slike smrti ispunjavale oko uma: telo Teda Diseldorfa, prekriveno čaršavom; isceđeno telo Zijema Karasofije, razbacano po njihovoj prostoriji; leš Marije Nazareno, spušten ispred plamena sveće. Čuo ih je kako jecaju svuda oko njega, mrtvi, koji su tražili objašnjenje.
     "Nikada nisi shvatio."
     Pogledao je desno; zaglavljen u pukotini, sa rukama zarobljenim uz telo, nalazio se otac Hes. Imao je ranu koju mu je Lenja Suzana zadala pre toliko godina, i bila je sveža kao da ju je tek zadobio.
     "Nisam ovde da bih te optuživao, Hari", reče on.
     "Ti nisi ovde, i tačka", reče Hari.
     "Ma hajde, Hari", reče Hes, "od kada je to važno?" Iscerio se. "Nije stvarnost ta koja izaziva nevolje, Hari. Već opsene. Do sada je već trebalo to da naučiš."
     Ovo je bilo samo to, znao je Hari: opsena. On ju je zazvao. Svaku reč, svaku kap krvi. Zašto onda jednostavno nije mogao da odvoji pogled od toga i da krene dalje?
     "Jer si me voleo", reče Hes, kao da je Hari glasno postavio to pitanje. "Bio sam dobar čovek, čovek vredan ljubavi, ali kada je prigustilo, nisi mogao da me spaseš." Zakašljao se, bljunuvši kašu žučljive vode. "To mora da je bilo užasno", reče on. "Biti toliko nemoćan." Sažaljivo je zurio u Harija. "U stvari, još si", reče on. "Još tražiš da vidiš Neprijatelja jasno, samo jednom, samo jednom."
     "Jesi li završio?" upita Hari.
     "Malo bliže..." preklinjao je Hes.
     "Molim?"
     "Bliže, rekoh." Hari je prišao mučeniku. "Tako je već bolje", reče Hes. "Ne želim da se ovo širi unaokolo." Spustio je glas. "Sve je urađeno pomoću ogledala", reče on, a ruke mu iznenada poleteše iz pukotine i ščepaše Harija za revere. Hari stade da se otima ne bi li umakao prividnom zahvatu, ali ga je on vukao naniže, inč po inč, i dok je to činio, meso s njegovog lica kao da se skidalo u trakama. Ispod nije bilo kostiju. Samo nekakava smeđa kaša.
     "Vidiš?" izusti on, ustima u obliku bezusne rupe. "Ljudi iz ogledala. Obojica."
     "Jebi se!" povika Hari i, oslobodivši se Hesovog stiska, stade da posrće unazad.
     Hes slegnu ramenima i isceri se. "Nikada nisi shvatio", ponovi on. "Ponavljao sam ti u nedogled..."
     Hari okrenu leđa kašastom licu.
     "U nedogled..."
     I ponovo pogleda prema vratima. Imao je sekundu, možda dve, da shvati kako Iad, ili bar jedan njegov deo, više nije bio u onom već u ovom svetu. A onda se tle oko Urobora izdiglo u čvrsti zid i sve ono što se dešavalo ranije - buka, potresi, preokreti - najednom su ličili na san o savršenom miru.

     3.
     Bila je to vožnja Fibinog života: začaurena u kamenoj utrobi i nošena u okrilju stene dok se ona uzdizala da zapreči Iadov put. Teksas joj je obećao da će biti bezbedna, i bila je, njena kapsula nošena je naviše kroz tle koje se grčilo na vodoskoku tečne stene takvom lakoćom da je mogla da uvuče konac u iglu da je htela da odvoji pogled od prizora koji joj je ukazivao. Stena je predstavljala promenljivo lice, koje je on oblikovao i povlačio po sopstvenoj volji. U jednom trenutku bila je zaronjena u pećine u kojima je Suština tekla u ledenoj tami, u narednom su slojevi uklanjali pred njenim životom mnoštvo velova; zatim kao da se nalazila usred živog tela, u čijim je venama plamtela tečna stena, a kraljevo fosilno srce kucalo poput groma svuda unaokolo.
     Povremeno je čula njegov glas u zidovima materice, koji joj je govorio da se ne plaši.
     Nije se plašila. Ni izdaleka. O njoj se brinula živa sila, koja joj je dala obećanje u koje je verovala.
     Iad ju je, s druge strane, i pored svog kretanja i svrhovitosti, podsećao na smrt. Ili bi se pre moglo reći, na preludijum za smrt: na muke i beznađe koje je videla da smrt donosi. Dok se približavao vratima, a zemlja se uzdizala da mu prepreči prolaz, stena ga je probila i iz njega se izliše gomile tamne materije, gotovo nalik na jaja, samo još odurnije usled svetlucave mnogostrukosti. Čak i ako su to bila jaja, razmišljala je Fib, u svima njima, sjajnima, boravila je smrt. Kada su udarila o obalu, raspukla su se i njihove sive tečnosti potekle su preko kamenja kao da otkrivaju tamu koja se nalazila ispod.
     Iako ranjen, nije izgubio apetit za Kozmom. Stena se nalazila svuda oko njega, ali on je nastavio da napreduje, iako je sama obala preko koje je prelazio postala drugo more, talas kamenja koji se uzdizao da ga vrati nazad.
     Fib je bilo teško da do kraja razabere šta se događa u haosu, ali činilo se da je Iad delom svoga tela nasrnuo prema pragu i upravo je prelazio preko njega kada je Teksas izdigao zid zemlje takvom brzinom da je odsekao izvidnički ud od glavnice. Iad je ispustio zvuk kakav Fib u životu nije čula, i dok se teturao u mukama, ceo predeo ispred nje - autoput, dine i obala - jednostavno se uspravio. Videla je Iad kako se strmoglavljuje, puca na hiljadu mesta, izbacuje svoju tvar, kada se ono što je pre samo nekoliko trenutaka bilo vodoravno uzdiglo u uspravnu masu povrh neprijatelja. Kolebalo se tamo jedan dug trenutak. Zatim se obrušilo na Iad - čvrsto nebo, padalo je i padalo - povlačeći ranjenu masu u jamu tamo gde je nekada bila obala.
     Još dok se ovaj prizor odigravao, Fib je osetila da je čaura zadrhtala, a ona bila odneta iz tog vrtloga velikom brzinom; konačno je spuštena u blizini grada, gde je obala još bila nedirnuta. Nije se čestito ni zaustavila, a čaura je naprsla i raspala se, ostavivši je bez ikakve zaštite. Iako se nalazila možda pune dve milje od vrata, tle se pomamno treslo i tuča od delića stene padala je svuda unaokolo; pojedine krhotine bile su dovoljno velike da je povrede. Teksas je iscrpeo svu svoju snagu, pretpostavila je ona, da bi uradio ono što je uradio. Nije više mogla od njega da očekuje zaštitu. Ustala je, mada joj je bilo teško da stoji uspravno, i, zaklonivši glavu šakama, teturavo je krenula nazad u pravcu grada.
     S vremena na vreme, vraćala bi pogled na obalu, ali kiša prašine i kamenja nastavila je nemilosrdno da pada, tako da je malo šta mogla da vidi kroz taj pokrov.
     Nigde nije bilo ni traga od Iada, to je bilo izvesno, kao ni od vrata kroz koja je prošla da bi došla u ovaj užasni svet.
     I jedno i drugo je, izgleda, nestalo: kako neprijatelj tako i vrata.

     4.
     Prva žrtva na Visovima bio je Zuri koji je stajao na pragu kada je obala sa druge strane provalila. Zahvaćen udarom izlomljenog kamenja, bio je odbačen u tečno tle. Njegovi akiloti pohitali su da ga iskopaju dok se Iadova prethodnica, odsečena od glavnine zidom, bacakala u besu, pretvarajući kako tle tako i vazduh u haos. Pobacani u prašinu, spasioci Blagoslovprokletog udavili su se zajedno sa svojim gospodarem. Što se Iada, pak, tiče, mada je posredi bio tek mali deo osvajača, on je ipak bio ogroman: pobesnela, kotrljajuća masa obličja, koja je bljuvala krv u predvorje neirike. Pukotina se uvijala s jednog na drugi kraj, kao da ju je nasilje počinjeno u njenoj sredini raščinjavalo. S druge strane, zemlja i nebo kao da su bili zamenili mesta. Zatim se obrušila oluja kamenja, pukotina se zatvorila poput zalupljenih vrata, a na Visovima je samo ostao haos nad haosom.
     Hari je bio odbačen na tle koje je podrhtavalo pre nego što se Iad pojavio, i bio je ubeđen da bi ponovo bio bačen na tle ako bi pokušao da se pridigne, te je ostao tamo gde se zatekao. Sa tog mesta ugledao je Kisona kako hoda preko tečne stene prema ranjenom Iadu, kao da nije osećao potrese, kao da se ničega nije plašio, glave zabačene unazad kako bi mogao da proučava osvajača u njegovoj pomahnitalosti. Iad kao da je bio rasporen. Delići njegove tvari, deset, petnaest stopa dužine u spiralama su se kretali put neba, sledeći strujnice; ostali delovi, od kojih je najmanji bio razmera čoveka, a najveći bio deset puta veći, kružili su u vazduhu, kao da su gladni i da će proždrati sami sebe. Drugi su, pak, pali na tečno tlo i zavlačili su se u prašinu.
     Kison je posegnuo u svoj sako i iz njegovih nabora izvukao štap kojim je Hari video da rukuje u prostoriji Zijema Karasofije. Tada je to bilo oružje. Ali sada, kada ga je podigao iznad glave, izgleda da je Iadu obezbeđivao tačku za usredsređivanje. Stuštili su se prema njemu sa svih strana, a njihova iskidana tela izbacivala su svoju prljavštinu na njega. Podigao je lice da je dočeka kao da je u pitanju bila prolećna kiša.
     Hari ovo više nije mogao da gleda. Glavu su mu preplavile slike mrtvih i smrti, oči su ga pekle od prizora Kisona koji se kupa u Iadovim otpacima. Ako odmah ne ode, zahvatiće ga očajanje. Otpuzao je na stomaku, jedva svestan u kom pravcu se kreće, dok se na vidiku nisu pojavili krstovi, ukočeni naspram neba. Nije očekivao da će ih ponovo videti, i bolne oči mu se ispuniše suzama.
     "Vratio si se", reče glas iz tame. Bio je to Raul.
     "A... ti si ostao", reče Hari.
     Raul mu je prišao, čučnuo i nežno pridigao Harija na noge. "Bio sam znatiželjan", reče on.
     "Vrata su se zatvorila."
     "Video sam."
     "A Iad koji je ovde..."
     "Da?"
     Hari otra suze iz očiju i zagleda se u krst na koji umalo nije bio razapet. "Krvari", reče on i nasmeja se.









IX
     1.
     Poricanje u Evervilu je prestalo isto kao i muzika. Čak ni oni toliko pijani od pića ili ljubavi da su zaboravili kako se zovu nisu više mogli da se pretvaraju da je sve u redu sa svetom. Na planini se nešto događalo. Potresalo je nebo. Potresalo je ulice. Potresalo je srca.
     Neki od učesnika svetkovine izišli su na otvoreno kako bi bolje videli Visove i razmenili teorije o onome što se sprema. Neka ponuđena objašnjenja bila su racionalna, neka besmislena. Te je zemlja podrhtavala, te je udario meteor. Te neko se spustio sa zvezda, te bila je to erupcija iz nedara zemlje.
     Trebalo bi da se gubimo odavde, rekoše neki, i užurbano odoše.
     Trebalo bi da ostanemo, rekoše drugi, da vidimo hoće li se dogoditi nešto što ćemo pamtiti do kraja života...

     Ostavši sam u sada ispražnjenom Svratištu, Oven Budenbaum je sedeo i mozgao o Tesli Bombek koja ga je opsedala. Ona je bila zakasneli dodatak ovoj drami, ali sve je bolnije ličila na njenu zvezdu.
     Bila mu je, razume se, poznata njena skorašnja istorija. Potrudio se da je sazna. Koliko je uspeo da se razabere, nije se pokazala kao neki veliki vizionar; niti je pružila dokaze da poseduje bilo kakve čudotvorne moći. Bila je tvrdoglava; oh da, u to nije bilo sumnje. Ali takvi su bili i terijeri. I - mada mu nije bilo baš pravo što mora to da joj prizna - posedovala je izvesnu sirovu hrabrost, kao i apetit za rizik.
     Postojala je jedna priča o njoj koja je zgodno bacala svetlost na te vidove njene prirode. U njoj se Bombekova pogađa sa Randolfom Džafom među ruševinama Palomo Grova ili ispod njih. Džaf je tada već omanuo u svojim nastojanjima kao Umetnik i bio je sveden, tako ide priča, na prevrtljivog ludaka. Njoj je bila potrebna njegova pomoć. On nije bio rad da joj je pruži. Ona ga je, međutim, progonila, dok joj nije dao jedan medaljon, nalik na onaj zakopan ispod raskršća, i rekao da će joj pomoći ako u određenom roku dokuči njegovo značenje. Ako ne uspe, ubiće je.
     Prihvatila je, razume se, izazov, i uspela da dešifruje krst; na taj način je od Džafa napravila saveznika, bar za izvesno vreme. Prema Budenbaumovoj proceni, činjenica da je uspela da dokuči značenje simbola nije bila od neke naročite važnosti. Ali zato je to bila činjenica da je stavila život na kocku kada se uhvatila u koštac sa problemom.
     Žena koja je bila spremna da prihvati takav rizik bila je mnogo opasnija od vizionarskog duha. Ako Set uspe da je dovede k njemu, moraće da bude spreman da je se otarasi u tren oka...

     2.
     Tesla je već prešla pola razdaljine stazom koja je vodila do Fibinih ulaznih vrata pre nego što je ugledala priliku koja je ustajala sa stepenika.
     "Posvuda sam te tražio", reče on. Bio je to dečak sa raskršća; Budenbaumov bolešljivi šegrt. "Ja sam Set", reče on.
     "Šta želiš?"
     "Nije reč, zapravo, o tome šta ja hoću..."
     "Šta god prodavao, nisam zaintereosovana", reče ona. "Imam ovde bebu oko koje treba da se pobrinem."
     "Dozvoli da ti pomognem", odvrati Set. Bilo je nečeg gotovo kukavnog u njegovoj molbi. "Umem oko dece."
     Bila je suviše iscrpljena da bi odbila. Bacila je ključeve u njegovom pravcu. "Podigni ih i otvori vrata", reče mu ona. Dok je on to činio, pogledala je put planine, koja se videla između kuća na suprotnoj strani ulice. Vrh je obavijala dimna spirala magle.
     "Znaš li šta se zbiva tamo gore?" upita Set.
     "Imam prilično jasnu sliku."
     "Opasno je, zar ne?"
     "To je umeren iskaz."
     "Budenbaum kaže..."
     "Jesi li već jednom otvorio ta vrata?"
     "Aha." Gurnuo ih je i širom otvorio.
     "Upali svetlo." Poslušao ju je. "Ne želim da pričam o Budenbaumu dok ne budem uverena da je dete u redu", reče ona, ušavši u kuću.
     "Ali on kaže..."
     "Boli me dupe šta on kaže", odvrati mu ona smireno. "Hoćeš li mi pomoći ili ćeš otići?"

     3.
     Hari i Raul gotovo da su stigli do drveća kada je Raul stao u mestu.
     "Neko priča..." reče on.
     "Ništa ne čujem."
     "E, pa, ja čujem", odvrati Raul, osvrćući se unaokolo. Nikoga nije bilo na vidiku. "Čuo sam slične glasove i ranije, dok sam delio Teslinu glavu."
     "Ko je to, do đavola?"
     "Mislim, mrtvac."
     "Hmmm."
     "Zar ti to ne smeta?"
     "Zavisi od toga šta želi."
     "Priča nešto o svojoj ženi, o pronalaženju svoje žene..."

     "Čuje me!" povika Koker. "Hvala Bogu! On me čuje!"
     Ervin se osvrnu i pogleda prema vrhu planine, ponovo razmišljajući o onome što je Nolan kazao dok je stajao ispred svoje prodavnice slatkiša: mi smo poput dima. Možda i nije bilo tako loše biti dim, ako će svetom ovladati ono što je video tamo gore kako dolazi kroz pukotinu u nebu.
     Koker je, u međuvremnu, i dalje razgovarao sa stvorenjem koje je spaslo D'Amura tako što ga je uputilo prema drveću...
     Tamo u senci nalazilo se dvoje ljudi. Jedno od njih bila je vremešna žena koja je sedela leđima oslonjena o deblo i pila iz srebrne boce. Drugi je bio muškarac koji je ležao licem prema zemlji na nekoliko jardi od nje.
     "Mrtav je", reče žena kada se Hari sagnuo da pogleda čoveka. "Proklet bio."
     "Jesi li ti jedna od Zurijevih?" upitao ju je Hari.
     Žena povuče šlajm i ispljunu ga na tle nekoliko inča od Harijevih nogu. "Marijo majko Božija, da li ti ja ličim na nekog od Zurijevih?" Zatim je uprla prstom u Raulovom pravcu. "Ono je jedan od njegovih!"
     "Možda liči na jednog od njegovih", odvrati Hari, ali ima dušu čoveka."
     "Hvala ti na tome", obrati se Raul Hariju.
     "A da li si ti dovoljno muškarac da me sneseš dole?" upita žena Harija. "Volela bih da vidim svoj grad pre nego što svet ode do đavola."
     "Tvoj grad?"
     "Da, moj! Zovem se Miv O'Konel, i to prokleto mesto" - pokazala je prstom između drveća prema Evervilu - "ne bi ni postojalo da nije bilo mene!"

     "Slušaj je samo", ushićeno je govorio Koker. "Oh, Bože na Nebesima, slušaj je samo." Klečao je pored džangrizave babe, sa blaženim izrazom na svom životinjskom licu. "Sada mi je jasno zašto nisam pao u zaborav, Ervine. Znam zašto sam čekao svih ovih godina na planini. Da bih bio ovde da vidim njeno lice. Da čujem njen glas."
     "Ona to nikada neće saznati", primeti Ervin.
     "Oh, ali hoće. Taj momak Raul biće moj posrednik. Saznaće koliko sam je voleo, Ervine. Koliko je još volim."

     "Da me nisi pipnuo!" besnela je Miv na Raula. "Ili ću biti na leđima ovog čoveka, ili ću se, do đavola, odvući donde četvoronoške." Okrenula se prema Hariju. "Hoćeš li me podići ili ne?"
     "To zavisi", reče Hari.
     "Od čega?"
     "Od toga možeš li da umukneš ili ne."
     Žena ga je pogledala kao da ju je upravo ošamario. Zatim se njena uska usta izviše u osmeh. "Kako se zoveš?" upita ona.
     "D'Amur."
     "Kao zaljubljen?"
     "Kao zaljubljen."
     Ona progunđa: "To me nikada nije odvelo tamo kuda sam htela da idem", reče ona.
     "Ne misli ona to ozbiljno", reče Koker. "Ne može..."
     "Ljudi se menjaju", reče Ervin. "Koliko je godina prošlo?"
     "Ja se nisam promenio", reče Koker.
     "Ne možeš ti o tome da sudiš", odvrati Ervin. "Nema svrhe patiti zbog toga."
     "Lako je tebi da to kažeš. Šta si ti ikada osećao?"
     "Manje nego što je trebalo", tiho odvrati Ervin.
     "Izvini", reče Koker. "Nisam tako mislio."
     "Bez obzira na to da li si mislio ili ne, to je istina", reče Ervin, odvrativši pogled od žene - koja se upravo pela na D'Amurova leđa - i ponovo se zagledavši u Visove. "Misliš da imaš više vremena nego što ga, zapravo, imaš", reče on, napola kao za sebe. "A uvek ga je manje. Uvek."
     "Hoćeš li sa nama?" upita Koker.
     "Drago mi je zbog tebe", odvrati Ervin. "Što si ponovo video ženu. Zaista mi je drago."
     "Želiš da i ti budeš deo toga, Ervine."
     "Lepo od tebe što to kažeš. Ali... biće bolje da ostanem ovde. Samo ću vam smetati."
     Koker zagrli Ervina. "Šta ima ovde da se vidi?" upita on. "Hajde - već su odmakli."
     Ervin se osvrnu unaokolo. Trio se već spustio nekih dvadeset jardi niz padinu. "Dođi da vidiš grad koji je podigla moja draga", reče Koker. "Pre nego što zauvek nestane."









X
     Posle meteža, tišina.
     Pljusak kamenja pretvorio se u rominjanje, da bi na kraju potpuno prestao. More je stišalo svoju pomamu i sada je šumelo, udarajući o obalu, dok mu je voda bila gusta od mulja. Nije bilo ni traga od života koji se kretao u jatima, osim ako su se sjajni ostaci Iadovih jaja, koji su se ljuljuškali u prljavštini, mogli nazvati životom. Nije bilo ni ptica.
     Fib je sedela među ostacima negdašnje liverpulske luke i plakala. Iza nje, brodovi koji su se nekada ovde usidreni njihali, sada su ležali smrskani po ulicama; ulicama koje su bile pretvorene u klance između gomila otpadaka što su se pušile.
     Šta sada? - pomisli ona. Očigledno nije mogla da se vrati kući. I postojala je mala ili nikakva nada da pronađe Džoa, pošto je izgubila vodiče u ovoj divljini. Mogla je da podnese ideju da nikada više ne vidi Evervil - lako - ali pomisao da je zauvek rastavljena od Džoa bila je nepodnošljiva. Izvesno vreme će morati od same sebe da krije tu verovatnoću, jer će inače skrenuti pameću.
     Usmerila je misli na sudbinu kralja Teksasa. Može li stena da umre, zapitala se, ili se samo primirio na izvesno vreme, da povrati snagu? Ako je ovo drugo u pitanju, možda bi mogao ponovo da se pojavi i pomogne joj u njenoj potrazi. Zanemarljiva nada, izvan svake sumnje, ali dovoljna da se ne prepusti krajnjem očajanju.
     Posle izvesnog vremena, počelo je da joj krči u stomaku, i svesna da će se usled gladi samo još više raspekmeziti, ona ustade i uputi se u pustoš, u potragu za hranom.

     A na samo nekoliko milja od mesta kojim je ona lutala, stajao je Džo, obavijen prašinom koja je i dalje padala tamo gde su nekada bila vrata, i mozgao o smislu svega onoga čemu je prisustvovao. Znao je da ovo nije bila konačna pobeda; ni u mašti se ne bi mogla proglasiti takvom. Kao prvo, jedan deo Iada uspeo je da pronađe put preko praga i ode u Kozm pre nego što se obala izdigla da ga spreči u tome. Kao drugo, uopšte nije bio siguran da je veći deo, koji je sada ležao zakopan negde pod njegovim duhovnim nogama, bio mrtav. A kao treće, sumnjao je da je kontinent sa koga je stigla ova sila bio napušten. Možda je bila poražena jedinica poslata u osvajanje, ali je zato narod koji ju je poslao i dalje bio nedirnut i nalazio se negde s druge strane Efemerisa. Znao je da će doći ponovo. I da će nastaviti da dolazi. Šta god da su Iadi bili - snevači ili sanjani - bez obzira na to kakve ih ambicije pogonile, oni su danas poslali silu u Helter Incendo, gde će ona izvan svake sumnje biti u stanju da se pripremi za veću i možda konačnu invaziju.
     Nije imao pojma o tome da li će on dobiti neku ulogu u spasavanju Kozma, bar za sada to nije znao, niti je mario. Čekalo ga je nešto mnogo hitnije što je trebalo da reši. Jedna divna, kružna pustolovina donela ga je nazad ovamo na ovo mesto: putovanje na Fanakapanu, slatki ponovni susret sa Fib među morskom travom, putovanje u b'Keter Sabat, poslednje viđenje sa Noom, kao i otkrića u utrobi Iada - sve je to bilo izuzetno. Ali putovanje se sada završilo. Fanakapan je potonuo; Fib je negde u Evervilu i tuguje za njim; b'Keter Sabat je verovanto u ruševinama; Noa mrtav; Iad pokopan.
     A šta je sad on, koji je krenuo na ovo putovanje? Nije živ, to je izvesno. Izgubio je sve što ga je moglo identifikovati kao Džoa, osim misli koje je trenutno oblikovao, a pitanje je koliko su one pouzdane? Da nije on onda možda neka funkcija mora-sna? Ili iver Zerapušija? Ili tek sećanje na samog sebe, koje će vremenom izbledeti?
     Šta, do đavola, šta?
     Na kraju, ogorčen vlastitim razmišljanjima, odlučio je da se vrati do one ulice u potrazi za posmatračima vatre koji su, izgleda, u njemu videli odgovor na svoje molitve. Možda mu pođe za rukom da, ako među njima nađe makar jednoga koji shvata osnove života posle smrti, otkrije i način da opšti, kao i da nauči da razume svoje stanje. Ili, ako ne uspe u tome, da se jednostavno pomiri sa onim što ga je snašlo.

     Fib se vratila do kuće Miv O'Konel u ulici Kaning više igrom slučaja nego namerno, mada, kada se konačno obrela pred njenim kapijama, nije mogla da se suzdrži od pomisli kako su je instinkti doveli ovmao. Kuća je bila u boljem stanju od mnogih pored kojih je prošla, ali ipak nije bez oštećenja preživela kataklizmu. Pola krova se urušilo, otkrivši kako grede tako i spavaće sobe, a staza koja je vodila do ulaznih vrata bila je posuta škriljcem, ižlebljena jarcima i prekrivena staklom.
     Kada se, međutim, jednom obrela unutra, zatekla je prizemlje gotovo isto onako kao što ga je i ostavila. Pošto je njen stomak tražio da bude zbrinut, uputila se pravo u kuhinju, gde se pre samo nekoliko časova opila od voćnog soka, i spremila sebi nešto za jelo. Ovog puta to nije bio uredno spravljen sendvič. Jednostavno je nagomilala hladne nareske, kisele krastavce, hleb, sir i razno voće nasred stola i prionula. Posle otprilike deset minuta uspela je da ukroti stomak i malo je usporila konzumiranje hrane, spirajući je špricerom spravljenim od dve trećine vode i jedne trećine soka. Posle pola ispijene čaše obuzela ju je prijatna klonulost, i dozvolila je sebi da razmišlja o stvarima koje su joj ranije terale suze na oči.
     Možda je ipak trebalo da bude zahvalna zbog nekoliko stvari. Nije bila mrtva, što je predstavljalo pravo čudo. Nije bila luda. Nikada više neće spavati i buditi se u krevetu koji je sve ove godine delila sa Mortonom, niti će se pojaviti na poslu u kakav kišni ponedeljak i zateći pet-šest prehlađenih depresivaca kako se cede na pragu. Ali da li je bilo šta od toga predstavljalo razlog za žaljenje ili samosažaljenje? Ne. Sledila je svoju najveću nadu za srećom kroz vrata koja su se zalupila za njom. Nije bilo povratka i nije bilo svrhe cmizdriti zbog toga.
     Dok je jela, podigao se vetar koji je nanosio prašinu na kuhinjski prozor, zamračivši unutrašnjost. Ustala je i pronašla petrolejku, upalila ju je i ponela gore, paleći i druge svetiljke u prolazu. Bilo je pomalo sablasno. Prazni hodnici, prazne sobe, slike po zidovima - koje uopšte nije primetila kada je prvi put istraživala kuću, ali koje su gotovo sve bile risquQ i zurile odozgo u nju. S vremena na vreme, stena ispod grada bi zagunđala i smirila se. Zidovi bi naprsli. Prozori se zatresli.
     Konačno je uspela da pronađe put do apartmana Miv O'konel, čija je tavanica još bila čitava i, osećajući se poput lopova (i uživajući u tom osećanju), istražila je sadržaj tri ormana i komode sa ladicama. Tu je bilo odeće u ogromnim količinama, razume se, kao i šešira, knjiga, parfema i tričarija, pravo brdo tričarija.
     Da li je starica sve ovo odsanjala u postojanje, pitala se Fib, onako kako joj je kralj Teksas opisao da je odsanjala grad? Da li je opisala odeću, a kada se probudila ona je visila ovde, spremna za nošenje i savršene veličine?
     Ako je tako, Fib će morati da nauči taj trik, jer joj ništa u ovim ormanima nije ni izdaleka odgovaralo, a od njene letnje haljine ostali su samo dronjci. Dok bude sanjala stvari, možda će se snabdeti i sa nekoliko luksuznih predmeta. Televizorom (Da li će morati da odsanja i programe? - ako je tako, onda će to sve biti reprize), modernim toaletom (vodovodne instalacije u kući bile su primitivne) i možda mašinom za spravljanje sladoleda.
     I možda će, na kraju, odsanjati i sadruga. Zašto da ne? Ako je trebalo ostatak života ovde da proživi - a kako se činilo nije imala izbora - onda neka je prokleta ako će te godine provesti sama. Videla je ona i neke preživele među ruševinama na putu ovamo, ali zašto tražiti utehu od stranaca, kada bi mogla sama nekoga da zazove?
     Kada je pretražila sobu s kraja na kraj, shvatila je da nije razgrnula draperije, i uz veliki napor (bilo je nekoliko slojeva debelih tkanina koji nisu bili pomerani, nagađala je ona, mnogo godina) uspela je nekako da ih razmakne. Nije bila pripravna na veličanstveni prizor koji ju je čekao. Prozor koji su skrivale draperije bio je ogroman. Pred njom je pukao vidik na negdašnju luku, a iza nje, na Suštinu, čije su pomahnitale vode sada bile spokojne. Iako nije bilo sunca na nebu, prizor je ipak bio potpuno jasan. Da je želela i da je bila toliko strpljiva, sasvim lako je mogla da izbroji sve bore na licu mora-sna.
     Posmatrajući vodu, sa uzdahom se prisetila svog susreta sa Džoom, u krevetu od trava. Setila se kako se umalo nije izgubila u blaženstvu bezobličnosti, dok joj je on i dok su joj one ugađali. Da li je bilo moguće, pitala se ona, odsanjati Džoa? Zatvoriti oči i podići iz sećanja čoveka koga je izgubila? On, razume se, ne bi bio pravi, ali bolje i nešto što liči na njega, poput neprocenjive fotografije, nego ništa. Možda bi čak mogao da deli postelju s njom.
     Prinela je šaku obrazu. Bio je vreo.
     "Trebalo bi da se stidiš, Fib Kob", reče ona sebi, ovlaš se osmehnuvši.
     Zatim je svukla prekrivač i jastučnicu sa Mivinog kreveta na četiri stuba (nije mogla da natera sebe da spava među iscepkanim pismima kralja Teksasa); a onda, raspremivši sebi novu postelju pri sjajnoj svetlosti mora-sna, ona leže da proveri da li bi mogla da prizove nešto slično čoveku koga je volela.









XI
     1.
     "Neko je napolju", reče Set.
     Nalazili su se u kuhinji; Tesla je sedela za stolom i pokušavala da namoli Ejmi da pojede bar nekoliko kašičica cerealija pomešanih sa toplim mlekom, dok je Set jeo hladan pasulj iz konzerve i zurio napolje u mračno dvorište. "Misliš li da su avatari?"
     "Verovatno", odvrati Tesla. Podigla je pogled i zagledala se napolje u tamu. Nije mogla da ih vidi, ali je mogla da oseti njihov pogled.
     "Oven mi je kazao..." poče Set.
     "Oven?"
     "Budenbaum. On kaže da smo mi za njih poput majmuna. Kada nas gledaju, to ti je kao kada mi idemo u zoološki vrt."
     "Zaista?" upita Tesla. "E, pa, u svoje vreme sam naučila ponešto o majmunima."
     "Misliš na Raula?"
     Pogledala je dečaka. "Otkud ti znaš za Raula?"
     "Oven mi je ispričao sve o tebi. Zna sve o tome ko si, gde si bila, s kim si se spetljala..."
     "Zašto bih ga ja uopšte zanimala?"
     "Rekao je da si... da si..."
     "Biće dovoljna i suština."
     "Značajna sporednost", zasijao je Set. "Upravo tako je kazao. Upitao sam ga šta to znači, a on mi je odgovorio da je tvoje ovdašnje prisustvo puki slučaj, jer ne spadaš u ovu priču..."
     "Zajebi priču."
     "Ne vidim kako bismo mogli", odvrati Set. "Šta god radili, kuda god išli, i dalje pričamo priču."
     "Ponovo Budenbaum."
     "Ne. Set Landi." Spustio je konzervu pasulja. "Hajde", reče on. "Daj meni da pokušam da je nahranim."
     Tesla se nije bunila. Dozvolila je Setu da uzme od nje bebu, koja je do sada odbijala njenu pomoć, i uputila se napolje u stražnje dvorište, odakle je pretpostavila da će videti Visove. Pretpostavka je bila dobra. Morala je da se udalji nekih dvadeset, dvadeset pet jardi od kuće pre nego što je od krova mogla da nazre vrh, ali kada se pojavio na vidiku, imalo je mnogo toga da se vidi. Magla koja je kružila oko vrha postala je iskrzana, i dok je proučavala provedrice, na trenutak je ugledala velika, zgusnuta obličja koja su se tamo kretala.
     "Iad je ovde", objavi ona.
     "Nismo do sada to znali", javi se glas iz tame.
     Nije se ni potrudila da se osvrne i potraži govornika. Bio je to jedan iz trija; nejasno koji.
     "Budenbaum vam nije kazao?" upita Tesla.
     "Nije."
     "Čudno."
     "Nismo sigurni da je znao", javi se drugi glas. Ovaj je prepoznala, pripadao je devojčici, Rare Utu.
     "Teško mi je da u to poverujem", reče Tesla, i dalje proučavajući planinu. Šta su radili tamo gore? Gnezdili se? "Vi ste ovde. Iad je ovde. To nije slučajno."
     "U pravu si", stigao je odgovor. "Ali to ne znači da je bilo planirano. Istorija Sapas Humane ispunjena je sinhronitetima."
     Sada se okrenula prema njima. Stajali su u tami na nekih desetak jardi od nje, jedva se ocrtavajući pri svetlosti koja je dopirala kroz kuhinjske prozore. Dok ih je sada posmatrala, shvatila je da nisu baš toliko slični koliko je mislila da jesu. Rare Utu je stajala malo izdvojeno sa desne strane, a na licu joj se očitavao tek trag devojčice koju je izigravala. Na izvesnoj udaljenosti od nje nalazila se prilika koja se predstavljala kao komedijaš, Haheh. I opet, mada su znaci koji su nagoveštavali njegovo lice za javnost bili jedva primetni, ipak su bili tu i mogli su se videti. Najbliže Tesli nalazilo se dete-moron, Jie, čije je crte lica najvidljivije iscrtao karakter koji je preuzeo. Od svo troje on je najsumnjičavije zagledao Teslu.
     "Ti, izgleda, dosta dobro poznaješ ljudska bića", reče ona.
     "Oh, da", odvrati Haheh. "Nikada ne možemo da se umorimo od gledanja Velike i tajne predstave."
     "Blagi Bože...", reče ona, "jeste li bili u Palomo Grovu?"
     "Na žalost, nismo", uzvrati Rare Utu. "Tu smo propustili."
     "Istini za volju, od tada počinje naše nezadovoljstvo Ovenom", primeti Haheh. "Već su nam bila dosadila ista stara krvoprolića. Naš apetit je tražio nešto više... kako da ti kažem?"
     "Apokaliptično", požuri da doda Jie.
     "I tako je on sredio ovo?" upita Tesla.
     "Izgleda da je tako", reče Haheh. "Ali njegov genije ga je napustio. Danas po podne, na primer. To je trebalo da bude trijumf, ali je ispao fijasko. Bili smo krajnje razočarani. Zato smo krenuli za tobom. Želimo novi Palomo Grov. Ljude koji polude usled vlastitih košmara."
     "Zar nemate nimalo saosećanja?" upita Tesla.
     "Svakako", reče Rare Utu. "I te kako patimo kada vidimo tvoje patnje. Da nije tako, zašto bismo to tražili?"
     "Ponovi mi to", reče Tesla.
     "Bolje da joj pokažemo", reče Haheh.
     "Jesi li siguran da je to mudro?" upita Jie. Njegove perlaste oči suziše se u proreze.
     "Ja joj verujem", odvrati Haheh, sišavši sa senki i prošavši pored Jiea kako bi stao na nekoliko jardi od Tesle. Kada je to uradio, njegove halje-čaure se razmotaše. Bile su još veličanstvenije iznutra nego spolja, odeća krcata draguljima čijim bojama nije znala nazive. Pojedini su bili veličine voćaka - bresaka i krušaka - svi prezreli, svi su ispuštali svetao sok.
     "Ovaj sam", reče Haheh, pokazavši na dragulj veličine jajeta svojom rudimentarnom rukom, "dobio u De Muanu, gledajući najužasniju tragediju. Tri pokolenja, ili je bilo četiri...?"
     "Četiri", reče Rare Utu.
     "Četiri pokolenja ubijena u jednoj noći u eksploziji gasovoda. Ime jedne porodice, izbrisano. Oh, bilo je tako žalosno. A ovaj sam" - reče on, pokazavši na dragulj koji se prelivao u više ćilibarnih nijansi nego zalazak sunca na Ki Vestu - "dobio u Arkanzasu, prilikom smaknuća čoveka koji je pogrešno bio osuđen za ubistvo. Gledali smo ga kako se peče na električnoj stolici, znajući da pravi kriviac u tom trenutku davi decu. To je bilo teško, veoma teško. Ponekad vidim mlečnu boju u mehurićima, znaš, i mislim da je ona tu kako bi me podsetila na bebe..." Dok je on nastavljao da izlaže, Tesla je shvatila da glavni ukras koji je otkrio nije uopšte bio ogrtač: bilo je to njegovo telo. Dragulji, mehurići kako ih je on zvao, zaista su bili neka vrsta voća, izrasla iz tela i tuge. Jednim delom sećanje, delom ukras, a delom trofej, predstavljali su veličanstvene kraste, koje su obeležavale mesta na kojima su ga probola osećanja.
     "Vidim da si zapanjena", reče Rare Utu.
     "I ozlojeđena, mislim", reče Jie.
     "Pomalo", priznade Tesla.
     "E, pa, to je nešto što veoma dragoceno", odvrati Rare Utu s puno razumevanja. Pomno se zagledala u Teslu. "Budenbaum je uvek strašno pazio da nam ne pokaže šta oseća. Mislim da je to posledica njegove inverzije, ta lakoća s kojom se skriva."
     "Dok, pak, ti..." poče Haheh.
     "Ti si tako naga, Tesla", reče Utu. "Biti s tobom, već samo po sebi predstavlja predstavu."
     "Mogli bismo tako dobro da se provedemo", gugutao je Haheh.
     "Zar niste nešto zaboravili?" upita Tesla.
     "Šta to?"
     "Kada smo se prvi put sreli, rekli ste da znate kako ću umreti. Slučajno znam da je to istina."
     "Pojedinosti, pojedinosti", odgovori Rare Utu. "U našoj je moći da darujemo život, Tesla. Videla si kako Budenbaum prkosi smrti. Danas po podne bio je ranjen u glavu, a do sada je sigurno rana već zacelila."
     "Ne možemo ti podariti besmrtnost", reče Haheh.
     "Niti bismo to želeli", istaknu Jie.
     "Ali ti možemo ponuditi produžetak života. Znatan produžetak, ako naš odnos bude produktivan."
     "Znači, - ako kažem da, poživeću, sve dok budem stvarala iskustva za vas?"
     "Upravo tako. Učini da osećamo, Tesla Bombek. Podari nam priče koje će nam iscediti srca."
     Dok je Rare Utu govorila, dva oprečna glasa besnela su u Teslinoj glavi. 'Prihvati!' vikao je jedan. 'To je ono za šta si rođena! Ovo nije bućkanje filmova za imbecile koji kusaju kokice! Pisaćeš život!' Drugi glas je bio isto toliko snažan. 'To je groteskno. Oni su emocionalne pijavice! Ako budeš radila za njih, bacićeš svoju humanost u vetar!'
     "Potreban nam je odgovor, Tesla", reče Haheh.
     "Objasnite mi nešto", reče ona. "Zašto to jednostavno ne radite sami?"
     "Zato što ne smemo da se mešamo", odvrati Rare Utu. "To bi nas zaprljalo. Ukaljalo."
     "Uništilo", reče Jie.
     "Razumem."
     "Pa?" upita Haheh. "Možeš li da odgovoriš?"
     Tesla je trenutak razmišljala. Zatim reče: "Da, mogu da odgovorim."
     "A odgovor glasi?" upita Rare Utu.
     Još trenutak je razmišljala. "Možda", odvrati ona.

     Kada se vratila u kuću, pronašla je Seta u dnevnoj sobi; odneo je tamo Ejmi, smestio se na sofu i nežno je ljuljuškao.
     "Je li bilo šta pojela?"
     "Aha", reče on tiho. "S njom je sve u redu." S ljubavlju je pogledao Ejmi. "Slatko, malo lice", reče on. "Čuo sam da si razgovarala s njima tamo napolju. Šta žele?"
     "Moje usluge", reče Tesla.
     "Da zameniš Ovena?" Tesla klimnu. "Shvatio je da je to ono što smeraju."
     "Gde je on sada?"
     "Rekao je da će te čekati u Svratištu. To je mali restoran bočno od glavne ulice."
     "Onda ne bi trebalo da ga ostavim da me još dugo čeka", reče Tesla.
     Set je ustao veoma polako, kako ne bi uznemirio Ejmi. "Poći ću s tobom. Paziću bebu dok ti ne završiš s Ovenom."
     "Trebalo bi da znaš nešto o Ejmi..."
     "Ona nije tvoja, je li tako?"
     "Nije. Njena majka i čovek za koga sam mislila da joj je otac sada su mrtvi. A tip koji bi mogao da bude njen pravi otac doći će da je potraži."
     "Ko je on?"
     "Zove se Tomi-Rej MekGir, ali više voli da ga zovu Dečak-Smrt." Dok je to objašnjavala, pogled joj skrenu na karte raširene na stočiću. "Jesu li tvoje?" upita ona.
     "Ne, mislio sam da su tvoje." Čim ih je ugledala, znala je, razume se, šta predstavljaju. Munju, oblak, majmuna, ćeliju: sve stanice krsta Suštine. "Mora da su Harijeve", reče ona i, pokupivši ih u mali špil, strpa ih u džep i uputi se prema vratima.

     2.
     Na dve trećine puta niz padinu planine, dok su prolazili pored poteza drveća koje je bilo nešto ređe nego drugde, žena na Harijevim leđima reče: "Stani na trenutak, molim te." Prešla je pogledom preko terena. "Kunem se, ovde je moj tata ubijen."
     "Zar je i on bio linčovan?" upita Raul.
     "Ne", reče ona. "Upucao ga je čovek koji je mislio da je on đavoljev sluga."
     "Zašto je to mislio?"
     "Duga je to priča i veoma mučna", odvrati O'Konolijeva. "Ali pronašla sam način da održim u životu sećanje na njega."
     "Kako si to uradila?" upita Hari.
     "Zvao se Harmon", odvrati ona, i kada su krenuli sa tog mesta, ispričala je Hariju i Raulu celu mučnu priču. Ispričala ju je bez ikakve melodrame i bez ogorčenosti. Bio je to jednostavan, tužan izveštaj o poslednjim časovima njenog oca, kao i o tome kako je svoju viziju Evervila preneo svojoj kćeri.
     "Znala sam da je moja dužnost da izgradim grad i nazovem ga Evervil, ali bilo je teško. Gradovi ne niču samo zato što ih ljudi sanjaju... ovaj, bar ne u ovom svetu. Mora postojati razlog. Dobar razlog. Možda postoji neko mesto na reci gde ju je lako preći. Možda ima zlata u tlu. Ali moja dolina imala je samo bedan potočić i niko nikada ovde nije pronašao zlato. Zato sam morala da pronađem neki drugi razlog da bi ljudi došli ovamo, sagradili kuće i osnovali porodice. To nije bilo lako čak i u najboljim vremenima, a to nisu bila najbolja vremena. Vidite, čovek koji je ubio mog tatu postao je sveštenik u Silvertonu i koristio je predikaonicu za širenje sve sile glasina o tome kako ovde na Harmonovim Visovima postoji rupa koja vodi pravo u pakao, i kako iz nje noću izleće đavo.
     I tako posle nekoliko godina koje sam provela ovde gotovo sama, odlučila sam da odem do Salema, gde bih možda mogla da pronađem ljude koji nisu čuli ono što je propovednik Vitni govorio. I jednog dana, razgovaram sa tim čovekom u prodavnici hrane, i pričam mu o mojoj dolini, mojoj slatkoj dolini, i kako bi trebalo da dođe sam da je pogleda, a on odjednom izvadi srebrni dolar, baci ga na tezgu, poklopi šakom te mi reče: Pokaži mi. A ja njemu: Poprilično je daleko odavde. A on mi spusti šaku na nogu i počne da je povlači uz suknju, govoreći: Ne, sasvim je blizu.
     Tada sam shvatila o čemu on to priča i stadoh da ga nazivam svim mogućim pogrdnim imenima pod kapom nebeskom, te iziđoh odatle kao pomahnitala. Ali dok sam se vraćala kući, počeh da razmišljam o onome što je kazao, i pade mi na pamet da će možda najsigurniji način da domamim muškarce u moju dolinu biti taj da prvo dovedem žene..."
     "Pametno", reče Raul.
     "Svi muškarci se ne drže religije. Niti se drže zdravog razuma. Ali žene se drže. Žene će istrpeti svaku oskudicu radi toga. To je nebrojeno puta dokazano." Potapšala je Harija po ramenu. "Ti si ludovao za ženama, je li tako?"
     "Zna se", reče Hari.
     "Eto, vidiš, pronašla sam metod. Saznala sam kako ću dovesti muškarce koji će napuniti moju dolinu. A kada jednom dođu, počeće umesto mene da podižu grad iz snova moga tate."
     "Shvatio sam teoriju", reče Raul. "Ali kako je to dejstvovalo?"
     "Čovek po imenu Budenbaum dao je mom ocu krst..."
     "Budenbaum?" ponovi Hari. "Nemoguće da je to isti čovek..."
     "Čuo si za njega?"
     "Šta čuo? Upucao sam ga danas po podne."
     "Mrtav?"
     "Ne. Bio je i te kako živ kada sam ga poslednji put video. Ali, kao što rekoh, to ne može biti isti Budenbaum."
     "Oh, mislim da može", reče Miv. "A ako jeste... oh, ako jeste... imam neka pitanja na koja bih volela da mi to kopile odgovori."

     3.
     Lari Glodoski i njegovi vojnici teturavo iziđoše iz Hemrikovog bara spremni da se suprotstave bilo čemu što im pređe put. Imali su puške, imali su Boga, i svi su umeli da odzvižde 'Sousu': šta je još jednoj vojsci potrebno?
     Civili, međutim, nisu bili tako orni. Mnogi - naročito turisti - zaključili su da im se više dopada da ono što se događalo na planini, šta god to bilo, sutra gledaju u televizijskim vestima nego da stvar iskuse na vlastitoj koži, i na brzinu i u neredu su se povlačili. Mnogo puta, dok su prolaznici išli glavnom ulicom, morali su da se sklone u stranu kako bi propustili kola puna turista.
     "Kukavice!" povikao je Vejts za jednim takvim vozilom koje umalo nije moralo da se popne na pločnik kako bi ih izbeglo.
     "Pusti ih", promrlja Glodoski. "Nisu nam potrebni posmatrači. Samo bi nam smetali."
     "Znate šta?" poče Rajdlinger kada je ugledao neku uplakanu ženu kako trpa decu u RV. "Moraću da vas napustim, momci. Žao mi je Lari, ali imam decu kod kuće, i kada bi se njima nešto dogodilo..."
     Glodoski ga prezrivo pogleda. "U redu", reče on. "Šta čekaš?" Rajdlinger je počeo ponovo da se izvinjava, ali ga je Glodoski prekinuo. "Samo idi", reče on. "Nisi nam potreban." Rajdlinger se postiđeno udalji. "Da li još neko da želi da ode, dok je vreme?" upita Lari.
     Olsted pročisti grlo i reče: "Znaš, Lari, svi mi imamo odgovornosti. Hoću da kažem, možda bi bilo bolje da ovo prepustimo vlastima."
     "Zar ćeš i ti da dezertiraš?" zanimalo je Glodoskog.
     "Ne, Lari, samo kažem..."
     Bosli ga prekide. "Ovaj..." poče on i pokaza niz blok prema dve prilike koje su dolazile u njihovom pravcu. Poznavao ih je, i oboje je prezirao. Ženu zbog njenog pogana jezika, a dečaka pored nje zbog nastranosti.
     "Ono dvoje je opasno", reče on. "Oni su Budenbaumovi saučesnici."
     "Nije ih dvoje", primeti Bil Vejts, "troje ih je. Landi nosi bebu."
     "Sada kradu decu", reče Bosli. "Koliko nisko će se spustiti?"
     "Zar to nije ona sa raskršća?" upita Lari.
     "Jeste."
     "Gospodo, čeka nas posao", izjavi Lari, prošavši pored Boslija. "Ja ću se ovim pozabaviti. Vi samo držite otvorene oči."
     Tesla i Set već su primetili četvorku i uputili su se na drugu stranu ulice ne bi li ih izbegli. Glodoski je sišao sa pločnika da ih presretne, upitavši dok im je prilazio: "Čije je to dete?" Niko nije obratio pažnju na njegovo pitanje. "Neću da ponavljam", reče on. "Čije je to dete?"
     "Ne tiče te se", odvrati Tesla.
     "Šta ćete s njim?" upita Bosli, vrištavim glasom.
     "Začepi, Bosli", reče Lari.
     "Ubiće ga!"
     "Čuo si ga, Bosli", reče Tesla. "Začepi, jebote."
     Bosli je pretekao Larija, izvukavši u međuvremenu pištolj. "Spusti bebu", zaskviča on.
     "Rekoh da ću se ja pobrinuti za ovo", odbrusi Glodoski.
     Bosli se na obazre na njega. Uputio se prema Tesli, uperivši pri tom pištolj u nju.
     "Isuse", izusti Tesla. "Zar nemaš ništa drugo da radiš?" Uperila je prst prema Visovima. "Nešto se spušta niz planinu, i ti ne želiš da budeš ovde kada stigne."
     Kao da su želele da podrže njeno upozorenje, ulične svetiljke stadoše da žmirkaju, a potom se ugasiše. Sa svim strana začuše se upaničeni povici. "Da potrčimo?" promrmlja Set.
     "Ne smemo da rizikujemo", odvrati ona. "Ne sa Ejmi."
     Nekoliko svetiljki se ponovo upalilo, ali njihova svetlost bila je slaba i hirovita. Bosli je u međuvremenu prišao Setu da uzme bebu iz njegovog naručja.
     "Nemate prava na to", pobunio se Set.
     "Ti si sisokurac, Landi", Olsted reče. "To nam daje svo potrebno pravo."
     Bosli je već bio uhvatio bebu, ali Set nije hteo da je pusti.
     "Olstede", zaurla Bosli, "pomozi mi."
     Olstedu nije bilo potrebno da ga dva puta pozove. Zašao je Setu iza leđa i ščepao ga za ruke. Lari je u međuvremenu izvadio svoj pištolj i uperio ga u Teslu, kako bi je sprečio da se umeša.
     "Šta se to ovde događa?" upita je on, pokazavši glavom prema Visovima.
     "Ne znam. Ali znam da ćemo svi biti u velikim govnima kada stigne ovamo. Ako želite da učinite nešto korisno, zašto ne evakuišete ljude kojima je potrebna pomoć, umesto što otimate bebe?"
     "U pravu je, Lari", reče Vejts. "Ima mnogo starih..."
     "Doći će i na njih red!" planu Glodoski. "Sve sam isplanirao."
     Ejmi je počela da zavija kada ju je Bosli iščupao iz Setovog naručja. "Nedostaju joj tvoje sise, Landi", iskezi se Olsted, posegnuvši šakom ka grudima svog zarobljenika.
     Set je odgovorio tako što je zabio lakat u Olstedov stomak, dovoljno snažno da mu izbaci vazduh. Olsted je psujući okrenuo Seta i udario ga u lice, dva, tri puta, snažnim udarcima po nosu i ustima. Set se zateturao unatraške, noge su ga izdale, i on pade na tle. Olsted krenu da šutira mladića, ali ga Vejts zadrža.
     "Ma hajde. Dosta!"
     "Mali sisokurac!"
     "Ostavi ga na miru, za Boga miloga!" zaurla Vejts. "Nismo krenuli da lemamo klince. Lari...?"
     Glodoski pogleda prema Vejtsu, a kada je to učinio, Tesla se sagnula ispod njegove ruke i zaletela u njega, u nameri da ga razoruža. Nije uspela. Usledila je kratka, neravnopravna borba - pištolj je dva puta odleteo u vazduh - pre nego što ju je muškarac potkačio nadlanicom. Zateturala se.
     Vejts je u međuvremenu podigao okrvavljenog Seta na noge, istovremeno vičući na Olsteda da ostane gde je, a Bosli je petljao oko svog pištolja, koji je gurnuo u džep pre nego što je oteo dete.
     "Tesla..." zaurla Set, "pazi!"
     Otresla je mrlje ispred očiju na vreme da vidi ne jedan već dva pištolja uperena u sebe.
     "Trči!" reče joj Set.
     Na raspolaganju je imala samo trenutak da odluči, a taj dan je ionako preživela zahvaljujući instinktima. Pre nego što su Glodoski ili Bosli uspeli da nanišane u nju ona je odjurila niz blok. Čula je Glodoskog iza sebe kako urla. Zatim je opalio. Metak je napravio usek u pločniku jard desno od nje.
     "Lari, prestani!" vikao je Vejts. "Jesi li poludeo?"
     Glodoski je jednostavno ponovo opalio. Ovog puta metak je razbio izlog radnje iza nje. Zavila je za ugao pre nego što je bio ispaljen treći metak; kada je provirila iza njega, videla je da je Vejts uhvatio Glodoskog i da pokušava da mu otme oružje. Nije sačekala na ishod gušanja, već je odjurila s vidika i iz dometa.
     Strašno je žalila što je izgubila Seta i Ejmi, ali ovaj okršaj poslužio je svrsi - Glodoski i njegove siledžije zažaliće zbog toga. Ako Budenbaum poseduje moć koju je mogla da izmoli, ukrade ili pozajmi od njega, onda će je ona imati - i do đavola sa finoćom.

     4.
     Kada su Hari, Miv i Raul prešli Ungerov potok, svetla na ulicama ispred njih, koja su već četvrt sata treperila, konačno su se potpuno ugasila. Trojka se zaustavila na trenutak, jer su im ostala čula dobila na oštrini u iznenadnoj tami. Međutim, ona im nisu donela nikakvu utehu. Čuli su samo upaničene krike iz grada, a iz gustiša i drveća tišinu, kao da su sve noćne ptice i insekti znali ono što Sapas Humane nisu: da smrt dolazi i da će najglasniji biti pronađeni prvi. Ni druga čula nisu im donela bolje vesti. U miomirisnom letnjem vazduhu osećao se ukus koji je Hari iskusio kada je ušao u zgradu na uglu Devete i Trinaeste: smrdljiva riba i začin koji se puši. Osećao se i na jeziku, pozivajući stomak na pobunu.
     "Dolaze", reče Raul.
     "To je moralo da se dogodi."
     "Da li biste onda požurili?" upita Miv. "Želim da vidim svoj grad pre nego što svi odemo do đavola."
     "Želiš na neko određeno mesto?" upita Hari.
     "Da, kada već pitaš", odvrati Miv. "Postoji raskršće..."
     "Šta je to sa tim prokletim raskršćem?" upita Hari.
     "Tamo sam živela. Tamo smo sagradili našu kuću, moj muž i ja. I, dozvoli da ti kažem, ta kuća je bila veličanstvena. Veličanstvena. Dok je kučkini sinovi nisu spalili do temelja."
     "Zašto su to uradili?"
     "Oh, uobičajeno. Suviše pravednosti, a premalo strasti. Šta bih dala samo da okusim, samo da okusim, kako je bilo u početku, kada smo se još nadali..."
     Nekoliko trenutaka je ćutala, a onda je ponovila: "Odvedi me tamo!" Glas joj je postao urlik. "Odvedi me tamo! Da vidim tle na kome je sve počelo!"









XII
     1.
     Tesla je zatekla Budenbauma u Svratištu, kao što joj je Set i rekao. Mali kafe bio je prazan i u mraku, osvetljavala ga je samo vatra koju je Budenbaum zapalio u tanjiru ispred sebe i koju je održavao komadićima jelovnika.
     "Upravo sam se spremao da odustanem od čekanja", reče on uz osmeh koji je bio gotovo iskren.
     "Zadržaše me."
     "Neki od lokalnih?"
     "Da." Prišla je njegovom stolu i sela nasuprot njemu, izvukavši salvetu iz držača za salvete da obriše njome znoj sa lica. Zatim je izvukla još jednu i izduvala nos.
     "Znam šta misliš", reče Budenbaum.
     "Oh, zaista?"
     "Misliš: šta me bole dupe za ove jebene ljude? Okrutni su i glupi, a kada su uplašeni postaju smao još okrutniji i gluplji."
     "Nas izuzimaš, razume se."
     "Razume se. Ti si nuncijat. A ja sam..."
     "Čovek Jai-Vaija."
     Budenbaum napravi grimasu. "Znaju li da si došla ovamo?"
     "Rekla sam im da idem da prošetam, da razmislim." Zavukla je šaku u džep i izvukla karte. "Uzgred budi rečeno, da li si ih ikada ranije video?" Položila ih je na sto. Budenbaum ih je posmatrao gotovo sa strahopoštovanjem, stisnutih usana.
     "Čije su?" upita on, dok su mu prsti lebdeli iznad njih, ali ih nije dodirivao.
     "Ne znam."
     "Bile su u moćnim rukama", reče on zadivljeno.
     Tesla ponovo zavuče šaku u džep u potrazi za zaostalom kartom i izvadi ostatak džointa koji je uzaptila od pevačice kod krstova. Omirisala ga je. Šta god da je sadržao, mirisalo je privlačno resko. Izvukla je komad zapaljenog kartona sa tanjira i, prinevši džoint ustima, zapalila ga.
     "Hoćeš li raditi za njih?" upita Budenbaum.
     "Za Jai-Vai?" upita ona. On klimnu. "Sumnjam."
     "Zašto da ne?"
     "Oni su poremećeni, Budenbaume. Otkače se kada vide ljudsku patnju."
     "Zar to nije slučaj sa svima nama?"
     "Nije." Uvukla je dim, ispunivši njime samo polovinu pluća. Zadržala ga je.
     "Oh, ma hajde Bombekova", odvrati Budenbaum. "Pisala si scenarije. Znaš šta ljude uzbuđuje."
     Ispustila je ljubičasti dim. "Postoji razlika: ovo je stvarno."
     Budenbaum se nagnu napred. "Nameravaš li da podeliš to?" upita on. Dodala mu je džoint preko vatre. Izazivao je izvesne tanane vizuelne halucinacije. Plamenovi su usporili svoje lizanje, a graške znoja na Budenbaumu pretvorile su se u kristale. Uvukao je dim i progovorio, zadržavajući dah: "Ono što je za nas stvarno nije i za ostatak sveta. I sama to znaš." Pogledao je prema ulici u mraku. Petočlana porodica hitala je pločnikom, deca su jecala. "Od čega god da pate", reče on, ispustivši dim, "a nemam nameru da ih srozam ovim što ću kazati - to je životinjska reakcija. To nije stvarno ni u kakvom apsolutnom smislu. Proći će. Sve stvari prolaze, ranije ili kasnije."
     Setila se Kisona, u Tutakerovoj kući. Tako je i on mudrovao.
     "Život tela, životinjski život, on je prolazan. Topi se, nestaje. Ali ono što je skriveno u telu - večni duh - to je stalno, ili bar sadrži nadu da može biti stalno. Na nama je da tu nadu učinimo stvarnom."
     "Da li zbog toga želiš Umetnost?"
     Budenbaum ponovo uvuče dim, vrati džoint Teli i zavali se u stolici. "Ah... Umetnost", izusti on.
     "Bila sam prisutna kada ju je Džaf stekao. Poznato ti je to?"
     "Svakako."
     "Ne bi se baš moglo reći da je procvetao."
     "I to znam", reče Budenbaum. "Ali on je bio slab. I lud. Ja nisam ni jedno ni drugo. Proživeo sam dva i po životna veka, pripremajući se za ono što će se dogoditi ovde. Pripravan sam da iziđem na kraj sa moći."
     "Zašto sam ti onda ja potrebna?"
     Budenbaum zakoluta očima prema tavanici. "Ova stvar je dobra", reče on. "Istinu govoreći, nisi mi ti potrebna, Tesla."
     "Već Jai-Vai."
     "Bojim se da je tako."
     "Da li bi rekao zašto?"
     Budenbaum je trenutak razmišljao o tome.
     "Ako želiš da ti pomognem", reče Tesla, "moraćeš da mi veruješ."
     "To je teško", odvrati Budenbaum. "Proveo sam tolike godine sam, čuvajući tajne."
     "Olakšaću ti", reče Tesla. "Ispričaću ti ono što ja znam. Ili ono što sam pretpostavila." Pokupila je karte i stala da ih meša pri svetlosti vatre, ne odvajajući pogled od Budenbauma dok je govorila. "Zakopao si jedan od Šoalovih medaljona na raskršću i tokom godina on je na neki način prikupljao moć. Sada si spreman da ga upotrebiš, kako bi ti pribavio Umetnost."
     "Odlično..." reče Budenbaum, "nastavi..."
     Odgurnula je tanjir sa vatrom u stranu i stala da ređa karte jednu po jednu na sto. "Džaf me je nečemu naučio", reče ona, "dok smo boravili zajedno ispod Grova. Gledala sam krst koji je on imao, pokušavajući da odgonetnem značenje simbola - ovih simbola." Pokazala je na karte. "I on mi je kazao: razumeti nešto, znači posedovati to. Kada znaš šta simbol znači, to više nije simbol. Imaš samu tu stvar u svojoj glavi, a to je jedino mesto gde bilo šta treba da se nalazi." Na trenutak je spustila pogled na karte. Kada ga je ponovo podigla prema Budenbaumu, oči su mu bile ledene. "Sve se razlaže na raskršću, je li tako? Telo i duh, prošlost i budućnost, sve se pretvara u um." Primetila je da sve karte prikazuju razapeto telo na sredini krsta, i nastavila je da ih slaže. "Ali da bi dobio pristup Umetnosti, moraš imati na okupu sve mogućnosti. Tamo na raskršću. Ljudske deliće. Životinjske deliće. Odsanjane deliće..." Zastala je. Zagledala se u njega. "Kako mi ide?" upita ona.
     "Mislim da znaš", odvrati Budenbaum.
     "Gde ono stadoh?"
     "Kod odsanjanih delića."
     "Oh, da. I poslednji delići, razume se. Delići koji upotpunjuju to ustrojstvo." U šaci je držala upravo tu kartu: simbol sa vrha vertikale krsta. Okrenula ju je prema njemu. "Delići božanskog."
     Budenbaum uzdahnu.
     "Jai-Vai", reče ona i baci kartu na sto.
     Usledilo je dvadeset, možda trideset sekundi tišine. Konačno, Budenbaum upita: "Možeš li uopšte da zamisliš koliko je bilo teško srediti ovo? Pronaći mesto gde sam mogao da se nadam da će se na ovaj ili onaj način steći sve te sile? Ovo, razume se, nije bilo jedino mesto na kome sam zakopao krst. Posvuda ih ima. Ali bilo je nečeg u ovom mestu..."
     "Šta to?"
     Trenutak je razmišljao. "Devojčica po imenu Miv O'Konel", reče on.
     "Ko?"
     "Ona je ta koja je zakopala krst za mene, davno pre nego što je ovaj gradić uopšte nastao. Sećam se kako sam čuo njenog oca da je zove - Miv, Miv i pomislih, to je znak. Ime je irsko. To je duh koji posećuje ljude u snovima. A kada sam upoznao oca, shvatio sam da će biti krajnje lako nadahnuti ga. Naterati ga da mi sagradi pravi medenjak od grada, u koji će dolaziti svakolika stvorenja, a u njegovom središtu moj će krstić moći da prikuplja moć."
     "Evervil je tvoje delo?"
     "Ne, ne mogu to da tvrdim. Nadahnuće je moje, ali to je sve. Ostalo su obavili obični muškarci i žene koji su tu živeli."
     "Jesi li motrio na njega?"
     "Prve tri ili četiri godine sam svraćao da pogledam, ali seme nikako nije htelo da se primi. Otac je umro na planini, a kćerka se udala za nekog prokleto čudnog momka s druge strane, tako da su se ljudi držali na odstojanju od nje."
     "Ali grad je ipak bio sagrađen?"
     "Na kraju jeste, mada neka sam proklet ako znam kako. Dugo se nisam vraćao ovamo, a kada sam to učinio, šta da ti kažem? Eto Evervila. Nije to bila nikakva Vizantija koju sam zamislio, ali imao je mogućnosti. Znao sam da su lutalice iz Metakozma s vremena na vreme dolazile ovamo, iz sentimentalnih razloga. Ukrštali su im se putevi sa Sapas Humanom, a potom bi odlazili svojim putem, a za sve to vreme medaljon je skupljao moć ispod zemlje."
     "Dugo si čekao."
     "Morao sam da budem spreman, u sebi. Randolf Džaf nije jedini koji je izgubio razum misleći da može da iziđe na kraj sa Umetnošću. Kao što već rekoh, proživeo sam nekoliko životnih vekova, zahvaljujući Rare Utu i njenim drugarima. Te sam godine iskoristio da se profinim."
     "I sada si spreman?"
     "Sada sam spreman. Osim što me je napustio jedan delić slagalice koji mi je neophodan."
     "Znači - želiš da ti ih ja dovedem."
     "Ako bi bila tako ljubazna", reče Budenbaum, neznatno se naklonivši.
     "Ako mi to pođe za rukom, pomoći ćeš mi da sprečim Iad da uništi grad?"
     "Obećavam."
     "Kako da znam da nećeš jednostavno otperjati u više stanje bivstvovanja i pustiti nas ostale da izgorimo?"
     "Moraš verovati da neću prekršiti poslednje obećanje koje sam dao kao smrtnik", odvrati Budenbaum.
     To baš nije bilo potpuno pouzdano obećanje, pomisli Tesla, ali verovatno je bilo najbolje koje je mogla dobiti. Dok je mozgala o njemu, Budenbaum reče: "Još nešto."
     "Šta to?"
     "Kada dovedeš Jai-Vai na raskršće, želim da se ti izgubiš iz grada."
     "Zašto?"
     "Zato što danas po podne, kada je sve bilo na svom mestu, nisam uspeo zbog tebe."
     "Kako si došao do toga?"
     "Nije postojao nijedan drugi razlog", odgovori Budenbaum. "Ti si nuncijat. Moć nije mogla da se odluči kome od nas dvoje da poteče, tako da je ostala gde jeste."
     "U redu. Izgubiću se."
     "Sada sam ja taj kome je potrebno obećanje."
     "Imaš ga."
     "Dobro", reče Budenbaum. "Zašto sada ne bi spalila karte?"
     "Zašto?"
     "Kao... znak dobre volje."
     Tesla slegnu ramenima. "Šta mari", reče ona, sakupi ih i baci u spori plamen. Vatra ih je brzo zahvatila, i one buknuše.
     "Lepo", reče Budenbaum, ustavši. "Vidimo se onda na raskršću."
     "Biću tamo."

     2.
     Osetila je prisustvo neprijatelja onog trenutka kada je kročila na ulicu. Vratiše joj se u glavu treperava sećanja na Nultu Tačku - pustoš, prašina i Iad koji se izdiže poput proključale plime. Uskoro će biti ovde, doneće svoje ludilo i svoj apetit za ludilo, preokrenuće grad, čiji je jedini zločin to što je osnovan u ime transcendencije.
     A kada jednom bude pregažen, šta onda? Dalje u Ameriku, u traganje za novim žrtvama, novim sledbenicima? Znala je zhvaljujući svojim godinama lutanja da to neće proći bez dobrodošlice. Širom ove podeljene nacije postojali su ljudi koji su žudeli za katastrofom, koji su kovali zavere da dočekaju novi milenijum sa krvoprolićem i uništenjem. Čula ih je za šankovima po restoranima kako mrmljaju uz kafu; viđala ih je pored autoputeva, kako besne, besne; češala se o njih po zakrčenim ulicama (većina ih je prolazili kao zdravorazumni; lepo odeveni, uglancani i učtivi): ljudi koji su želeli da ubiju svet zato što ih je razočarao.
     Kada Iad jednom stigne, neće više morati da razgovaraju sami sa sobom. Neće morati da se skrivaju, niti da navlače osmehe kada bi najradije vrištali. Doći će njihov dan gneva, a moć koju je videla oslobođenu u Nultoj Tački odjednom će postati nevažna.
     Neka joj Bog pomogne - nekada je mogla i sebe da smatra za jednu od njih.

     Nije morala daleko da ide da bi pronašla Jai-Vai. Stotinu stopa od Svratišta začula je neko veliko komešanje i, tragajući za izvorom, zatekla je šefa policije, zajedno sa dva policajca, kako pokušavaju da smire rulju od možda pedesetak žitelja Evervila, koji su svi odreda od njega zahtevala da učini nešto i zaštiti njihov grad. Mnogi su imali baterijske svetiljke i držali su ih uperene u predmet svoga besa. Posiveo i znojav, Gilholi je davao sve od sebe ne bi li ih smirio, ali okolnosti mu nisu išle u prilog. Uticaj Iada postajao sve jači što su se više spuštali sa Visova, i već poludela gomila postojano je gubila vezu sa stvarnošću. Ljudi su počinjali nekontrolisano da jecaju ili da vrište iz petnih žila. Neko iz gomile počeo je da govori stranim jezicima.
     Shvativši da gubi i ono malo kontrole koju je imao, Gilholi izvuče pištolj i opali u vazduh. Rulja se malo primirila.
     "Slušajte sada!" Gilholi nadjača mrmljanje i jecaje. " Ako ostanemo mirni, možemo ovo da prebrodimo. Želim da svi odete u gradsku većnicu, te ćemo tamo sačekati dok ne stigne pomoć."
     "Pomoć - odakle?" upita neko.
     "Odasvud me pozivaju, ne brinite", odvrati Gilholi. "Dobićemo pomoć iz Moline i Silvertona u narednih pola sata. Vratiće se struja i..."
     "Šta je sa onim što se dešava na planini?"
     "O svemu ćemo se pobrinuti", reče Gilholi. "Da li biste sada, molim vas, raščistili ulice kako niko ne bi bio povređen kada pomoć stigne?" Stao je da se probija kroz gomilu, pozivajući ljude da ga slede. "Hajde, idemo! Hajdemo."
     Kada se gomila pokrenula, Tesla je na tren ugledala belu haljinu i, probijajući se prema njoj, pronašla Rare Utu, besprekorno prerušenu u devojčicu, kako posmatra prizor sa osmehom na licu. Osmeh je postao još širi kada je ugledala Teslu.
     "Svi će oni umreti", sijala je ona.
     "Kakva će to zabava biti", reče Tesla bezizražajno.
     "Jesi li se odlučila?"
     "Jesam", reče Tesla. "Prihvatam ponudu. Uz jedan uslov."
     "Koji?" upita Jie koji je takođe bio u svom ljudskom obličju i sada se izdvojio iz gomile koja se povlačila.
     "Ne želim da ja budem ta koja će saopštiti novost Budenbaumu. Vi to morate da uradite."
     "Zašto bismo se gnjavili?" primeti Haheh, pojavivši se pored Jiea.
     "Zato što vam je služio tolike godine", reče Tesla. "Zaslužuje da postupite prema njemu s izvesnim poštovanjem."
     "Neće on nestati onog trenutka kada mi odemo", istaknu Haheh. "Propadaće brzo kako ga godine budu sustizale, ali to neće biti tako strašno."
     "Recite mu to onda", istaknu Tesla. Pogledala je ponovo Rare Utu. "Ne želim da krene za mnom sa isukanom mačetom, zato što sam preuzela njegov posao."
     "Razumem", odvrati devojčica.
     Jie se namršti. "Ovo je prvi i poslednji put da izlazimo u susret tvojim željama", reče on. "Trebalo bi da si zahvalna što ćeš nam služiti."
     "I jesam", reče Tesla. "Želim da vam ispričam predivne priče i da vam pokažem predivne prizore. Ali prvo..."
     "Gde je on?"
     "Na raskršću."

     3.
     "Hvala Bogu na tami", reče Miv dok su napredovali mračnim ulicama. "Kunem se da bih zaplakala da sam ovu ružnoću videla usred bela dana." Zatražila je da je spuste ispred mesta gde su se prodavali hamburgeri, kako bi mogla da ga dobro osmotri. "Ružno, ružno, ružno", reče ona. "Liči na nešto za decu."
     "Neka ti se srce ne slama zbog toga", odvrati Raul. "Neće još dugo biti ovde."
     "Izgradićemo grad koji će opstati zauvek", reče Miv.
     "Ništa ne traje toliko dugo", reče Hari.
     "Nije tačno", reče Miv. "Veliki gradovi postaju legende. A legende ne umiru." Namrštila se na mesto sa hamburgerima. "Sve će biti bolje od ovoga", reče ona. "Gomila šuta! Rupa u tlu!"
     "Možemo li dalje?" upita Hari, osvrnuvši se na planinu. Krivudali su ulicama možda već dvadeset minuta, sa O'Konelijevom koja je samouvereno izdavala uputstva kako da se vrate do mesta gde je ona stanovala, mada je postajalo sve jasnije da se izgubila. U međuvremenu se Kison sa svojom legijom Iada spuštao sa Visova. Njihova prepletena masa više se nije videla, što je bio pouzdani znak da su stigli u podnožje padine. Možda su već bili u gradu i možda je razaranje koje je Miv toliko priželjkivala već bilo u toku.
     "Još samo malo", reče starica, napredujući bez ičije pomoći ka najbližem raskršću i osvrćući se u svim pravcima. "Tamo!" reče ona pokazujući prstom.
     "Jesi li sigurna?" upita Hari.
     "Sigurna sam", reče ona. "Moja javna kuća nalazila se u samom središtu grada. Bila je to, zapravo, prva uopšte podignuta kuća."
     "Reče li javna kuća?"
     "Svakako da su je spalili do temelja. Jesam li vam to već kazala? Istom prilikom su spalili i pola susedstva, jer se vatra raširila." Okrenula je Hariju leđa. "Da, rekla sam javna kuća. Šta misliš, kako sam podigla svoj grad? Nisam imala reku. Nisam imala zlato. Zato smo izgradili javnu kuću, Koker i ja, i ispunila sam je najlepšim ženama koje sam mogla da nađem. Ona je privukla muškarce. Neki od njih su ostali. I oženili se. I sagradili svoje kuće. I" - raširila je ruke, glasno se nasmejavši - "i gle! Eto Evervila!"

     4.
     Smeh? - pomisli Bosli, začuvši Mivin razdragani odjek kroz ulice. Kako je to kukavno. Neko je skrenuo u svom tom haosu.
     Trenutno se krio u dovratku Masonske lože, kako bi sebe (i bebu koju je i dalje nosio) sklonio s puta ljudi i vozila. Deset jardi niz blok, Lari je priklještio malog Landija uza zid i ispitivao ga. Zanimalo ga je gde se krije nastrani Budenbaum, ali Set nije popuštao. Svaki put kada bi Set odmahnuo glavom, Lari bi ga udario: ponekad ovlaš; ponekad ne. Vejts i Olsted su ostali u blizini. Vejts je provalio u Denovu radnju sa alkoholnim pićima u ulici Kolemen i uzeo nekoliko boca burbona, tako da je bio sasvim srećan gledajući ispitivanje preko Larijevog ramena. Olsted je sedeo na ivičnjaku, sa podignutom košuljom, ispitujući ogrebotine koje je zadobio u gušanju sa Landijem. Već je bio kazao Lariju da će on preuzeti ispitivanje kada ovaj završi. Bosli nije davao mnogo izgleda Landiju.
     Počeo je u sebi da se moli. Ne samo za vlastito spasenje, i detetovo, već i za to da mu se pruži prilika da objasni Gospodu kako on nije mislio da će sve ovako ispasti, ni izdaleka.
     "Samo sam želeo da ispunim volju tvoju", reče on, dajući sve od sebe da zanemari Setovo ječanje i zvuk udaraca koji nisu prestajali. "Ali sve je postalo tako zbunjujuće. Više ne znam šta je ispravno, a šta ne, Gospode..."
     Iz neposredne blizine začu se novi hor povika koji je prigušio njegove molbe. Sklopio je oči, trudeći se iz sve snage da i dalje suvislo misli. Ali pošto je isključio jedno čulo, postao je naglašeno svestan stvari koje su ostala primala. U vazduhu se osećao neki miris; podsećao je na đubre iza restorana kada prođe topli talas, sa primesom slatkoće koja ga je činila samo još ogavnijim. Uz zadah je išao i zvuk, ponirući duboko u njegovu glavu, kao da je neko isprobavao zvučnu viljušku kraj njegove lobanje.
     Nije više mogao da ostane tamo gde se nalazio. Ne obavestivši ostale o svom odlasku, skliznuo je iz dovratka i uputio se niz blok, zavivši za prvi ugao na koji je naišao i obrevši se u ulici Klark. Bila je potpuno prazna, na čemu je bio zahvalan. Odatle je mogao da se vrati do restorana, kloneći se glavnih ulica. Kada se jednom tamo nađe, malo će se odmoriti, zatim će potrpati nešto stvari u prtljažnik i izgubiti se iz grada. Što se bebe tiče, nju će povesti sa sobom; štitiće je u ime Gospoda.
     Prelazio je preko ulice kada ga je pronašao nalet hladnog vazduha. Beba je istog časa počela da jeca.
     "Sve je u redu", promrmljao je on. "Budi mirna, molim te!"
     Usledio je još jedan nalet, jači i hladniji od prvog. Privio je dete čvršće na grudi, a istog časa nešto se pomerilo u tami na suprotnoj strani ulice. Bosli se ukočio, ali već je bio primećen. Iz senki se začu glas, isto onoliko neprijatan kao i vetar koji ga je doneo.
     "Pronašao si je..." Gegajući se, govornik iziđe iz najdublje senke, tako da je sada mogao bolje da ga vidi. Bio je spaljen, strašno spaljen. Mestimično crn, a mestimično žuto-beo. Dok se približavao, pred njim se razmotavao ćilim od žive prašine.
     Bosli je počeo ponovo da se moli.
     "Nemoj!" reče izgoreli. "Moja majka je imala običaj da se moli. Mrzim taj zvuk." Raširio je ruke. "Samo mi daj moju malu devojčicu."
     Bosli odmahnu glavom. Ovo je bilo poslednje iskušenje, pomisli on; susret za koji su ga pripremali sukobi sa onom jezičavom ženom i nastranim parom. Sada će otkriti koliko vredi njegova vera.
     "Ne možeš je dobiti", reče on odlučno. "Nije tvoja."
     "Jeste, moja je", reče izgoreli. "Zove se Ejmi MekGir i ja sam njen otac, Tomi-Rej."
     Bosli se povuče za jedan korak, preračunavajući se pri tom. Koliko je daleko ugao? Ako sada vikne, hoće li ga Glodoski čuti od Landijevog jaukanja?
     "Ne želim da te povredim", reče Tomi-Rej MekGir. "Ne želim više smrti..." Zatresao je glavom dok je to govorio, a tanki slojevi materije otpadoše s njegovog ljuspavog lica. "Video sam suviše toga... suviše..."
     "Ne mogu da ti je dam", reče Bosli, upinjući se da zvuči razumno. "Možda, ako bi mogao da nađeš njenu majku."
     "Njena majka je mrtva", reče Tomi-Rej slomljenim glasom. "Mrtva, nestala."
     "Žao mi je."
     "Ta beba je sve što sada imam. I zato ću pronaći neko mesto na kome ćemo ja i moja mala devojčica moći u miru da živimo."
     Moja mala devojčica. Gospode na Nebesima, pomisli Bosli, izleči ovog jadnika od ludila. Oslobodi ga patnje i dopusti mu da počiva u miru.
     "Daj mi je", reče stvorenje, krenuvši ponovo prema Bosliju.
     "Bojim se... da ne mogu... to da uradim..." reče Bosli, povlačeći se prema uglu. Kada se najzad obreo tamo, viknuo je: "Glodoski! Olstede!" - i odjurio nazad niz blok, srećan što tamo još muče Landija.
     "Gde si ti, do đavola, otišao?" upita Lari.
     Bosli je osetio ledeni vetar za leđima; kada se osvrnuo, ugledao je MekGira kako zavija za ugao, sa ćilimom prašine koji se uzdizao oko njega.
     "Hriste Svemoćni!" izusti Lari.
     "Nastavi da trčiš!" zaurla Olsted. "Sustiže te!"
     Bosliju nije bio potreban podstrek. Jurio je prema njima, a prašina se već kovitlala oko njegovih nogu, kao da želi da ga saplete.
     "Sklanjaj se!" povika Lari, pojurivši prema njemu. Bosli je promenio pravac, a Glodoski je opalio u MekGira, koji se ukopao u mestu. Prašina je, međutim, nastavila da pristiže, odbacivši Glodoskog na zid od cigala. Počeo je da jeca, prizivajući pomoć, ali nije izustio više od reč ili dve pre nego što su mu molbe zastale u grlu. Prašina ga je u trenu obavila, i njegovo telo je bilo podignuto sa tla, iako je i dalje stajalo prikovano uza zid.
     Olsted, koji je nevoljno odustao od napada na Seta, sada je pustio dečaka da sklizne na tle i pohitao u pomoć Glodoskom. Ali prašina je već obavila svoj posao. Za deset sekundi, ako je i toliko prošlo, razmazala je Larijev mozak po ciglama; sada se ustremila na Olsteda. On je stao da se povlači, podigavši ruke u znak predaje, ali prašina se okomila na njega poput besnog psa i sigurno bi ga pogubila da Bosli nije zamolio Tomi-Reja da je opozove.
     "Nema više smrti!" reče on.
     "U redu", odvrati MekGir i pozva prašinu da se vrati do njegovih nogu, ostavivši Olsteda da jeca na pločniku na nekoliko jardi od Vejtsa, koji se zanesvestio i pao u slivnik gde je i ostao.
     "Samo mi daj dete", reče Tomi-Rej Bosliju. "I ja odoh."
     "Nećeš je povrediti?" upita Bosli.
     "Neću."
     "Nemoj..." promrmlja Set, pridigavši se. "Tako ti Boga, Bosli..."
     "Nemam izbora", odvrati Bosli i pruži dete.
     Set je sada bio na nogama i sa povikom koji mu je zastao u grlu teturavo je krenuo prema Bosliju. Ali izranavljeno telo nije bilo dovoljno brzo. Tomi-Rej je uzeo Ejmi od Boslija i privio je uz svoje spaljeno telo, a zatim je zviždukom pozvao ubistveni oblak da ga sledi niz ulicu.
     Set je stigao do Boslija i nemoćno zajecao.
     "Kako si... kako si... mogao... to da uradiš?"
     "Rekoh ti: nisam imao izbora."
     "Mogao si da pobegneš."
     "Pronašao bi me", odvrati Bosli, isprazno zureći u tamu koja je već progutala Tomi-Reja.
     Set nije trošio dah na raspravljanje. Jedva da mu je ostalo snage u izranavljenom telu, a čekao ga je dug povratak do raskršća, gde je trebalo da se okončaju sva noćašnja putovanja.









XIII
     1.
     Budenbaum se na raskršću zagledao u tle, u tamu gde je ležao medaljon, sakupljajući moć.
     Kraj je vrlo blizu, pomisli on. Kraj priča koje sam izmislio, priča koje sam izmanipulisao, onih kroz koje sam lutao poput kakvog nevažnog igrača i onih koje sam izdržao kao zatvorenik. Kraj svih mojih omiljenih klišea: tragični neskladi i neprirodni susreti; sretanja puna suza i kletve na samrtničkoj postelji. Kraj Beše jednom i Videćemo i Ne mogu da verujem svojim očima. Kraj poslednjih činova; prizora pogreba i govora ispred zavese. Kraj krajeva. Pomisli samo.
     Nedostajaće mu zadovoljstvo koje pružaju priče - naročito one u kojima se pojavljivao u nekoj neobičnoj odeći - ali neće mu tako skoro biti potrebne. One su predstavljale utehu za ostatak čovečanstva, koje se zaglibilo u vremenu i očajnički čeznulo da bar na trenutak vidi delić velikog plana. Šta su drugo mogli da učine sa svojim životima nego da pate i pričaju priče? Neće on još dugo pripadati tom plemenu.
     "Nema ništa osim tebe, slatka moja Serenisima", reče on, okrenuvši se na peti i osmotrivši ulice u svim pravcima. "Ti si moj smisao, moj razum i moja duša."
     Bol koji je izbijao iz tih reči vratio ga je u prošlost, mnogo, mnogo puta. Sada je čuo samo muziku tih reči, koja je bila lepa u svojoj jednostavnosti, ali ne toliko lepa da bi mu nedostajala ako je ne bi ponovo čuo.
     "Napusti me sada, i ja ću se izgubiti u velikoj tami između zvezda..."
     Dok je to izgovarao, ugledao je Teslu Bombek kako dolazi niz ulicu. A iza nje su išli devojčica, luda i kreten. Nastavio je da recituje: "Ne mogu čak ni da nestanem tamo, jer moram živeti dok ti ne umiriš moje srce."
     Osmehnuo se Tesli, svima njima. Raširio je ruke u znak dobrodošlice.
     "Smiri ga sada!"
     Pogledala ga je zbunjeno, u čemu je on prilično uživao.
     "Umiri ga sada!" ponovi on. Oh, bilo je divno, grmeti jače od buke vrisaka i jecaja, dok su se njegove žrtve približavale.
     "Preklinjem te, umiri ga sada i prekini moje patnje!"

     Dajući sve od sebe da prikrije nervozu, Tesla se osvrnula u pravcu iz koga je dolazio Iad. Nije mogla da vidi samog uljeza, ali zapalile su se dve vatre na ulicama koje su bile najbliže podnožju planine, a plamenovi veće od njih lizali su iznad krovova, sejući varnice. Bez obzira na njihovo poreklo - da li su to bile očajničke mere odbrane ili nesrećni slučajevi koji su prošli nezapaženo - te vatre će se, nema sumnje, raširiti. U tom slučaju uljezi će do jutra ovladati gradom ugljena i pepela.
     Vratila je pogled na Budenbauma, koji je odustao od glumatanja i sada je stajao nasred raskršća sa rukama na leđima. Još je bila udaljena nekih trideset jardi od njega, i jedina svetlost dopirala je od požara u daljini i nekoliko bojažljivih zvezda, tako da nije mogla sa sigurnošću da razabere izraz na njegovom licu. Da li će joj dati znak da može da se povuče, pitala se, kada dovede Jai-Vai dovoljno blizu? Da li će klimnuti? Namignuti? Nemo je prekorela sebe što nije ugovorila neki znak. E, pa, sada je suviše kasno.
     "Budenbaume?" pozva ga ona.
     Malo je nakrivio glavu. "Šta ćeš ti ovde?" upita on.
     Nije loše, pomisli ona. Bio je prilično ubedljiv.
     "Došla sam da kažem... ovaj, pa valjda da se oprostim."
     "Kakva šteta", odvrati Budenbaum. "Baš bih voleo da smo mogli da se upoznamo."
     Tesla pogleda Rare Utu. "Sada je sve na vama", reče ona, pručavajući lice Jai-Vai u mraku. Nije mogla da nazre ni trag sumnji, ali to nije ništa značilo. Konačno, te crte lica predstavljale su masku. "Možda bi bilo najbolje da se ja udaljim i ostavim vas same", predloži ona.
     "Ako tako više voliš", odvrati Rare Utu, prošavši pored Tesle i uputivši se ka Budenbaumu.
     "Mislim da bi trebalo da ona ostane", reče Jie. "Ovo neće dugo potrajati."
     Tesla pogleda Budenbauma koji je, izgleda, zurio u svoja stopala. Šake su mu sada visile pored tela i bile čvrsto stegnute. On nešto pritiska, pomisli ona, potiskuje neki dokaz o tome šta se ovde događa.
     Neće moći još dugo. Haheh je već bio prošao pored Tesle, odbacujući pri tom svoj ljudski oblik; izgleda da je postao svestan toga da ulica lagano ključa.
     "Imaš li neko iznenađenje za nas, Ovene?" blago je upitao.
     "Ja... uvek dajem sve od sebe da vas... razonodim", odvrati Budenbaum. Glas mu je odražavao napor koji je ulagao u pokušaje da to nešto zadrži. Uglavnom je izgubio svoju muzikalnost.
     "Dobro si nam služio tokom mnogih godina", reče Rare Utu. Zvučala je gotovo kao da joj je žao.
     "Hvala", odvrati Oven. "Uvek sam davao sve od sebe. Ubeđen sam da vi to znate."
     "Takođe znamo da velike priče imaju svoj oblik", nastavi Utu. "Propupe, procvetaju, a onda... neizbežno...."
     "Skrati, molim te" reče Jie iza Tesle. Okrenula je glavu za inč ili dva, uhvativši ga krajičkom oka. I on se odrekao svoje ljudske kože zarad mesnate čaure. Čak su i u mraku sijali mehurići koje je iznedrila njegova empatija. "Ne dugujemo tom čoveku nikakvu ljubaznost", nastavi on. "Reci mu istinu, pa da okončamo stvar."
     "Šta ste došli da mi kažete?" upita Budenbaum.
     "Da je gotovo", nežno odvrati Haheh. "Da imamo nekog novog ko će nam pokazati čuda drveta priče."
     Budenbaum se zaprepastio. "Tek tako?" upita on, malo podigavši glas. "Zamenjujete me tek tako, bez ikakvog upozorenja? Oh, to mi jednostavno para srce!"
     Samo oprezno, pomisli Tesla. To o srcu koje se para zvučalo je krajnje lažno.
     "To je bilo neminovno", reče Rare Utu, napravivši nekoliko koraka prema Budenbaumu. Konačno se i ona odrekla opsene ljudskosti, njeno dečje lice se nadulo i zasijalo dok je preuzimalo svoju čudnu božanskost. "U jednoj glavi postoji određen broj priča, Ovene, i mi smo iscrpli tvoju zalihu."
     "Oh, bili biste iznenađeni", odvrati Budenbaum, "čak zapanjeni, kada biste znali koliko vam ih još nisam pokazao."
     "E, pa, sada je kasno", reče Haheh. "Doneli smo odluku i ona je konačna. Tesla Bombek će biti naš vodič dok se budemo približvali milenijumu."
     "Čestitam", reče Budenbaum oporo Tesli; dok je to izgovarao, koraknu prema njoj, skliznuvši između Haheha i Rare Utu. Sada je bio dovoljno blizu, tako da je Tesla mogla jasno da mu vidi lice i pročita izraz u njegovim očima. Želeo je da ona nestane, i to brzo.
     Povukla se od njega, kao da ju je njegova blizina uznemiravala. "Nije bilo planirano ovako", pobuni se ona. "Nisam ja ovo tražila."
     "Iskreno rečeno", odvrati on, "baš me briga." Ispružio je ruku i nehajno uhvatio Rare Utu za krhku ruku dok je to govorio. To očigledno nije bilo uobičajeno, čak je možda bio presedan, kontakt, jer je Jai-Vai zadrhtala, zureći pomalo pometeno u njegovu šaku.
     "Šta to radiš, Ovene?" upita ona, dok su nabori njenog tela ukrašenog draguljima podrhtavali.
     "Samo se opraštam", dovrati Oven. Hahehov pogled približavao se mestu koje je Budenbaum napustio. Asfalt je postajao sve svetliji i mekši.
     "Šta si to naumio?" upita on, zureći u tle.
     Jie je iza Tesle promrmljao: "Sklanjaj se odatle..." ali Haheh nije čuo upozorenje. Napravio je još jedan korak, dok je ulica postajala sve svetlija. Rare Utu je u međuvremenu pokušala da se oslobodi Budenbaumovog stiska, ali joj on to nije dopustio. Pogleda uprtog u Teslu, osmehnuo se kroz stisnute zube i rekao joj: "Zbogom."
     Počela je da se okreće, ali u to je tle na kome je stajao Haheh iznenada planulo, i vatra ga je zahvatila. Rare Utu je izustila reč Ovene u obliku vriska i stala da se otima svom otmičaru, dok se Hahehovo telo topilo poput maslaca u peći, a mehurići prskali, oslobađajući vatromet boja i otičući niz ulicu.
     Tesla je već isuviše videla. Bilo je opasno ostati - smrtonosno, po svoj prilici. Ali ona nikada nije umela ni od čega da odvrati pogled, ma koliko to bilo preporučljivo. Nastavila je da upija prizor koji se zbivao ispred nje, dok Budenbaum nije zaurlao: "Gubi se, do đavola, odavde!" Rekavši to, bacio je Rare Utu u svetlost koja je već uzela Haheha. Odletela je vrišteći, ali njen vrisak bio je prekinut kada ju je svetlost opkolila sa svih strana. Zabacivši glavu unazad, raširila je ruke kao da se predaje tom osećanju.
     "Rekoh: idi!" Budenbaum viknu na Teslu, i ona ovog puta uspe da odvoji pogled od prizora i da se okrene, ali zapahnu je nalet neugodnog, hladnog vazduha, i suoči se sa Jieom koji je išao ka njoj.
     "Prevarila si nas!" reče on, sekući glasom kao skalepelom. Istranžirao je njenu hrabrost. Sledila se, buljeći u njegovo lutkasto lice, dok je iza nje Rare Utu drhtavo uzdahnula i promrmljala: "Ovo... je... divno."
     "Šta si joj učinio?" upita Jie. To pitanje bilo je upućeno Budenbaumu, ali je on, postavljajući ga, uhvatio Teslu i privukao je uz sebe. Njegovi udovi bili su dosta slabi; mogla je da se otme da je htela. Ali nije. Uticaj njegovog tela bio je narkotičan. Osetila je kako zaposeda njeno telo, izdižući je iznad straha.
     "Oslobodi ih!" reče Jie Budenbaumu.
     "Bojim se da je kasno za to", odvrati Oven.
     "Ubiću tvoju žensku ako to ne učiniš", upozori Jai-Vai.
     "Ona nije moja", glasio je odgovor. "Učini šta god smatraš za potrebno."
     Tesla je sneno preko ramena pogledala Budenbauma i pri svetlosti koja je isticala iz tla prvi put ga je jasno videla. Bio je nemilosrdno hladan; njegova ljudskost odavno je utrošena u nastojanju da stigne dovde gde se sada nalazio. Nema sumnje da je sve čime se hvalisao u Svratištu bilo tačno: godine su ga učinile mudrijim od Džafa. Ali ta mudrost mu neće doneti ništa dobro. Umetnost će ga slomiti isto onako kao što je slomila Randolfa. Prepući će mu razum, a um se istopiti.
     Iza njega, u plamenu, Rare Utu samo što nije nestala, ali čak i sada, dok je isticala u tle u koje je Haheh već otišao, ona je govorila.
     "Šta će se sledeće dogoditi...?" upita ona.
     "Vadi je odatle!" doviknu Jie Budenbaumu.
     "Rekoh ti: suviše je kasno", odvrati on. "Pored toga, mislim da ona to ne bi htela."
     Rare Utu je počela da se smeje. "Šta je sledeće?" nastavila je da ponavlja, dok je njen smeh postajao sve nestvarniji. "Šta? Šta?"
     Tle oko nje bilo je meko poput nje, trake sjaja tekle su ulicom.
     "Prekini ovo!" ponovo je zatražio Jie, praveći tako užasnu buku da je ovog puta Teslino telo jednostavno pokleklo pred njegovim napadom. Noge su je izdale, bešika otkazala i ona posrnu iz Jievog stiska prema plamenu.
     "E, nećeš!" odbrusi Budenbaum, povlačeći se preko užarenog tla, ne bi li zaštitio mesto na kome je stajala Rare Utu. "Umetnost je moja!"
     "Umetnost?" ponovi Jie, kao da je tek tada shvatio smisao ove zamke. "Nikada, Budenbaume..." glas mu je sa svakim slogom bivao sve jači. "Nećeš je dobiti!"
     Isprekidana buka koju je pravio bila je prejaka za Teslino opsednuto telo. Osetila je kako se nešto u njenoj glavi slama; jezik joj je omlitaveo u ustima i a kapci su joj pali. Videla je, dok je tama nadolazila, kako se svetlo tle deli pred njom...
     Bio je tamo, sijao je u prašini: krst nad krstovima, znak nad znacima. U dugim, sporim trenucima njenog samrtničkog pada, setila se sa izvesnom čežnjom kako je rešila zagonetke tog krsta; videla četiri putovanja koja su bila urezana na njemu. Jedno u svet sna, jedno u stvaran svet; jedno u životinjski, jedno u božanski. A u srcu tih putovanja - na mestu gde su se ona ukrštala, gde su se razilazila, gde su se završavala i počinjala - ljudska tajna. Ta tajna nije bila vezana za telo: nije govorila o slomljenom telu koje visi sa krsta ili o pobedi duha nad patnjom. Govorila je o živom snu uma, koji je činio da se telo i duh i sve što su oni sadržali raduju.
     Sećanje na to otkrovenje, na vreme između onog trenutka i ovog - godine koje je provela lutajući putevima izgubljene Amerike - sklopi se i uteče. Na trenutak je ugledala nepregledno, večno sedište u zemlji ispod Palomo Grova: sada je umirala u njega, kapci su joj se sklapali, srce zaustavljalo.
     Negde u daljini čula je Jiea kako vrišti i znala je da je ovdašnja moć uhvatila i njega kao i ostale.
     Želela je da mu kaže da se ne plaši; da ide na mesto na kome se nalazi budućnost postojanja, čekajući ga. Vreme izvan vremena, u kome će singularnost iz koje su potekle sve stvari ponovo biti cela. Ali nije imala jezik. Ne, ni dah. Ne, ni život.
     Bilo je gotovo.

     2.
     Hari, Raul i Miv O'Konel upravo su izbili na raskršće kada je Tesla skliznula iz Jievih ruku i teturavo krenula napred. Iako su se nalazili sto ili više stopa od samog mesta, svetlost je bila u toj meri posebna, da nije skrivala nijednu pojedinost izraza na Teslinom licu od Harijevog pogleda. Bila je mrtva, ili je umirala, ali njene omlohavele crte lica zadržale su izraz čudnog zadovoljstva.
     Osvetljeno tle na mestu na kome je pala više nije bilo čvrsto. Primilo ju je poput obasjanog groba, i ona je nestala.
     "Oh, Isuse..." zadahta Hari. "Oh, Isuse Hriste na nebesima..."
     Ubrzao je korak i pojurio prema raskršću, sledeći prepletene potočiće svetlosti koji su tekli ispod njegovih nogu.
     Miv je iza njega počela da viče.
     "Poznajem tog čoveka", urlala je ona. "To je Budenbaum! Blagi Bože, to je Budenbaum! To je kopile koje je sve ovo započelo!" Oslobodivši se Raula, krenula je šepajući za D'Amurom.

     "Da li bi je, molim te, zaustavio?" viknu Koker u Raulovo uvo.
     Raul je bio suviše pometen Teslinim nestankom da bi odgovorio. Koker je nastavio da urla dok Raul nije kazao: "Mislio sam da si otišao."
     "Ne, nikada", odvrati Koker. "Samo me je ućutkala njena ogorčenost. Sada te, prijatelju, preklinjem, ne dozvoli da mi je oduzmu. Želim da sazna šta osećam prema njoj, bar jednom."
     Raul zatomi jecaj. Toliko je već ljudi bilo uzeto, a ova poslednja žrtva bila je nezamisliva. Tesla je preživela metak, Kisona i dovoljno droga da se obori konj. Ali sada je više nije bilo.
     "Molim te", reče Koker. "Pođi za Miv."
     "Daću sve od sebe", reče Raul i krenu u poteru za staricom. I pored toga što je bila strašno krhka, uspela je da prevali popriličnu razdaljinu.
     "Stani!" doviknuo je za njom. "Neko želi da razgovara s tobom!"
     Kada ju je sustigao, ona se namrštila. "S njim želim da razgovaram!" reče ona, klimnuvši u Budenbaumovom pravcu. "On je taj!"
     "Saslušaj me na trenutak", reče Raul, uhvativši je za ruku. "Nismo te slučajno našli. Neko nas je doveo do tebe. Razumeš li? Neko ko je ovde, upravo sada, pored nas."
     "Jesi li poludeo?" upita Miv, osvrćući se unaokolo.
     "Ne vidiš ga jer je mrtav."
     "Boli me dupe za mrtve", odbrusi Miv. "Od živih hoću da dobijem neke odgovore! Budenbaume!" povika ona.
     Ervin je bio taj koji se sada oglasio. "Reci joj ko si!" obrati se on Kokeru.
     "Želeo sam da to bude poseban trenutak", odvrati Koker.
     "Protraćio sam život čekajući na posebne trenutke", reče mu Ervin. "Sada ili nikada!" Rekavši to, on odgurnu u stranu svog sadruga-utvaru kako bi mogao da priđe Raulovom uhu. "Reci joj da je to Koker!! Hajde! Reci joj!"
     "Koker?" ponovi Raul naglas.
     Miv O'Konel stade u svom šepanju. "Šta reče?" promrmlja ona.
     "Ime mrtvaca je Koker", odvrati Raul.
     "Ja sam njen muž", reče Koker.
     "Kaže da je..."
     "Znam ko je", reče ona i, dahtavo uvukavši vazduh, ponovi: "Koker? Moj Koker? Da li je to moguće?"
     "Moguće je", reče Raul.
     Potekoše suze, ali nije prestala da izgovara njegovo ime. "Koker... oh moj Koker... moj slatki Koker..."

     Hari je čuo Miv kako jeca iza njega i okrenuo se; zabacila je glavu unazad, kao da ju je muž obasuo poljupcima i ona se kupala u njima. Kada je vratio pogled na raskršće, Budenbaum je pao na tle gde je Tesla nestala, i divlje stao da udara pesnicama o sada stvrdnutu ulicu. Samo što ga nije bila udarila kap; pljuvao je, znojio se i ronio suze.
     "Ne možeš, kučko!" vrištao je put ulice. "Neću ti dozvoliti da ga se dokopaš!"
     Energije su i dalje isticale iz tla, a spirale i filigrani uzdizali su se oko njega. Pokušao je da ih uhvati okrvavljenim šakama, kao da bi one još mogle da ga preobraze, ali njegove šake su gasile one koje je uhvatio, a ostale su jednostavno izmicale izvan njegovog domašaja i bledele u tami iznad njega. Njegov bes i osujećenost postajali su sve veći. Stao je da se ljulja napred-nazad i u stranu, ispuštajući strašne krike besa: "Ovo ne može da se dogodi! Ne može! Ne može!"
     Hari je iza sebe čuo Miv O'Konel kako kaže: "Vidiš li ti ovo, Kokere? Na raskršću?"
     "Vidi", odvrati Raul.
     "Tamo sam zakopala medaljon", nastavila je Miv. "Da li Koker to zna?"
     "Zna."
     Miv je sada prišla Hariju. Lice joj je bilo vlažno od suza, ali njen osmeh bio je nepatvoren. "Moj muž je ovde..." reče ona Hariju, krajnje ponosno. "Zamisli to..."
     "To je divno."
     Pokazala je niz ulicu. "Tamo smo imali javnu kuću. Upravo tamo. To nije slučajno, je li tako?"
     "Nije" reče Hari, "Mislim da nije."
     "Sva ta svetlost potiče od medaljona."
     "Izgleda da je tako."
     Razvukla je usta u još širi osmeh. "Idem sama da vidim."
     "Ja ne bih da sam na vašem mestu."
     "E, pa, ti nisi na mom mestu", odvrati ona oštro. "Šta god da se događa tamo mojih je ruku delo." Malo se smirila, a osmeh joj se vratio na lice. "Mislim da ni ti ne znaš ništa bolje od mene šta se događa, jesam li u pravu?"
     "Manje-više", priznade Hari.
     "Ako ne znamo od čega da se plašimo, čemu onda strah?" rezonovala je ona. "Raule? Želim da budeš s moje leve strane. A ti, Kokere, gde god da si, želim da budeš s moje desne strane."
     "Bar me pusti da idem ispred", reče Hari i, ne sačekavši njenu dozvolu, uputi se prema Budenbaumu koji je i dalje udarao po asfaltu. Krajičkom oka ugledao je Harija kako se približava.
     "Drž' se podalje" zadahta on, rapavo dišući. "Ovo tle je moje. I još posedujem dovoljno moći ako pokušaš da mi ga oduzmeš."
     "Nisam ovde da bih bilo šta uzeo", reče Hari.
     "Ti i ona kučka Bombekova urotili ste se protiv mene."
     "Nije bilo nikakve zavere. Tesla nikada nije želela da učestvuje u ovome..."
     "Svakako da jeste!" odvrati Budenbaum. "Nije bila glupa. Želela je Umetnost isto kao i svi drugi." Osvrnuo se i zagledao u D'Amura, a njegov bes stao je da kopni i da se pretvara u samosažaljenje. "Ali, vidiš, poverovao sam joj. To je bila moja greška. A ona je lagala!" Lupio je ponovo ranjenim šakama o čvrsto tle. "Ovo je bilo moje tle! Moje čudo!"
     "Slušaj samo to sranje!" zaurla Miv. Hari se sklonio u stranu, kako bi je Budenbaum video. "Ti si lažov!" reče ona. "To zemljište je bilo, jeste i uvek će biti moje."
     Na Budenbaumovom licu bes je zamenio izraz zapanjenosti. "Jesi li ti... jesi li ti ono što mislim da jesi?"
     "Zašto si toliko iznenađen? upita Miv. "Svakako, ostarela sam, ne možemo svi da sklopio pakt sa Đavolom."
     "Nisam ja sklopio pakt sa Đavolom", tiho reče Budenbaum. Da jesam, imao bih mnogo više da pokažem. Šta ćeš ti ovde?"
     "Došla sam po neke odgovore", reče Miv. "Zaslužujem da ih dobijem, zar ne misliš tako, pre nego što oboje pođemo u svoje grobove?"
     "Ne idem ja u svoj grob", reče Budenbaum.
     "Oh, zaista?" upita Miv. "Moja greška." Mahnula je Raulu da se skloni, kako bi bez ičije pomoći nastavila do mesta na kome je Budenbaum klečao. "Želiš li još sto, sto pedeset godina?" upita ga ona. "Samo izvoli. Posle ovoga, ja odoh. Negde gde me kosti neće boleti."
     Dok je govorila, jedna sjajna traka koja se izdigla iz tla odluta u njenom pravcu. Posegnula je za njom i umesto da izbegne da bude uhvaćena, ona se obavi između njenih prstiju napadnutih artritisom.
     "Da li si uopšte video kuću koju smo ovde podigli?" upita ona, dok je posmatrala ples trake. "Oh, kakav je to prizor bio. Kakav prizor."
     Traka je napustila njene prste, ali je još nekoliko vlakana i čestica krenulo iz tla prema njoj.
     "Šta to radiš, ženo?" upita Budenbaum.
     "Ništa", slegnu Miv ramenima.
     "Čak i ako tle nije moje, magija jeste."
     "Neću da ti je oduzmem", blago odvrati Miv. "Suviše sam stara da bih bila posesivna prema bilo čemu. Osim možda prema mojim sećanjima. Ona su moja, Budenbaume..." Čestice su postajale sve užurbanije, kao da ih nadahnjuju njene reči. "A trenutno su ona veoma jasna. Veoma, veoma, jasna." Na trenutak je sklopila oči, a iz ulice je pokuljao novi talas svetlosti, podigavši se da očeše njene šake i lice pre nego što odjuri dalje. "Ponekad mislim da se sećam svog detinjstva jasnije od onoga što je bilo juče..." nastavi ona, ispruživši čaku. "Kokere?" pozva ga ona. "Jesi li tu?"
     "Ovde je", reče Raul.
     "Da li bi me uzeo za ruku?" upita ona.
     "Kaže da to upravo radi", prenese Raul. A onda, trenutak potom, dodade: "Čvrsto te je zagrlio."
     Miv se osmehnu. "Znaš, verujem da to mogu i da osetim", reče ona.
     Budenbaum uhvati Harija za rukav. "Je li ona luda?"
     "Nije. Duh njenog muža je ovde."
     "Pretpostavljam da je trebalo da vidim", reče on ravnim glasom. "Konačna dela... ona su kučka..."
     "Biće ti bolje da se navikneš na to", reče Hari.
     "Nikada nisam voleo sentimentalna sranja", odvrati Budenbaum.
     "Mislim da je to nešto više", reče Hari, podigavši pogled prema česticama i nitima koje su dodirnule Mivinu kožu. Nisu se gasile na noćnom nebu kao što su to činile one koje su ranije otišle, već su svrhovito letele, poput pčela u polju cveća, praveći od vazduha lavirint dok su išle svojim poslom. Za sobom su ostavljale tragove svetlosti, koji su, kada bi jednom bili oslobođeni, nastavljali da se razvijaju, opisujući gomilu oblika u toplom noćnom vazduhu.
     Raul je bio taj koji je prvi glasno izrekao ono što je video. "Kuća..." reče on zaprepašćeno. "Vidiš li je, Hari?"
     "Vidim je."
     "Dosta", reče Budenbaum, mahnuvši rukom kao da želi da odagna prizor od koga mu je muka. "Završio sam sa prošlošću. Završio!"
     Pokrivši glavu rukama, on se teturavo udalji, dok je Mivino sećanje podizalo njenu javnu kuću od svetlosti i vazduha: zidovi i prozori, stepenište i tavanice. Sa Harijeve leve strane prolaz koji vodi do ulaznih vrata i stepenik sa druge strane. S njegove desne strane ulazilo se kroz jedna vrata u salon, a kroz druga u kuhinju, dok se kroz treća izlazilo u dvorište gde je drveće bilo u cvatu. A posvuda, još dok su podovi bili postavljani, sobe su bile punjene nameštajem, prostirkama, biljkama i vazama; brzo gomilanje pojedinosti nagoveštavalo je da su se ti predmeti, kada je proces jednom bio započet, vraćali u postojanje po vlastitoj volji. Njihova čvrsta postojanost pretvorila se u prah pre mnogo desetina godina, ali oni, njihovi zamišljeni oblici, ostali su zapisani na mestu gde su postojali. Sada su se ponovo vratili, setivši se sami sebe u svom punom savršenstvu.
     Nijedan, međutim, nije bio toliko čvrst da spreči Harijev pogled da ne pronikne kuda god bi poželeo. Mogao je da vidi ogradu od kolaca koja je oivičavala stražnje dvorište, kao i fine španske pločice na pragu. Mogao je da vidi uz graciozno stepenište do drugog i trećeg sprata, a svaki sprat mogao je da se pohvali sa po dva kupatila i sa po šest lepo nameštenih soba.
     A onda, još pre nego što se krov pojavio na kući, počele su da pristižu duše koje su tu stanovale, uveličavajući sobe.
     "Ah..." sa odobravanjem zaguguta Raul, "dame."
     Bilo ih je posvuda. Na odmorištima i u spavaćim sobama, u salonima i u kuhinji, a njihovi glasovi i smeh ličili su na šaputanje muzike.
     "Eno Bedelije", reče Miv, "i Hildegard i Dženi, oh draga moja Dženi, pogledajte je samo..."
     Ako je već na pomolu smak sveta, pomisli Hari, nije loše naći se na jednom ovakvom mestu, okružen ovakvim sećanjima. Iako su samo jedna ili dve žene mogle da prođu kao lepe prema današnjim merilima, mesto je odisalo opuštenošću i zadovoljstvom - bila je to kuća koja je podjednako bila posvećena smehu kao i erotskoj razuzdanosti.
     Što se tiče klijenata koji su bili pokrovitelji ove ustanove, oni su ličili na duhove duhova, paučinasta obličja koja su prolazila gore-dole stepeništem, ulazila u spavaće sobe i izlazila iz njih, u sivoj odeći i sivih tela. S vremena na vreme, Hari bi na trenutak uhvatio neko lice, ali to je uvek bilo samo u prolazu, kao da je kuća zazvala tajnost ovih ljudi, a ne njih same; uhvatila ih kako beže od ispitivanja, stideći se svojih želja.
     Među ženama gotovo da nije bilo tragova srama. Stajale su na stepeništu golih grudi, a na odmorištu nage. Ćaskale su jedna s drugom i brbljale dok su dodavale vodu. Pomagale su jedna drugoj da se okupaju i istuširaju i obriju noge i ono što se nalazi između.
     "Tamo", reče Miv, pokazujući prema neobično obimnoj ženi koja je sedela u kuhinji, obilno zahvatajući prstima puding iz porcelanske činije, "to je Meri Elizabet. Mnogo si dobijao za svoje pare s njom. Uvek je imala listu čekanja. A tamo gore..." pokazala je prema jednoj vitkoj, bledoj devojci koja je hranila papagaja tako što mu je nudila hranu držeći je među zubima "...to je Dolores. A papagaj, kako se zvaše papagaj?" Osvrnula se prema Raulu. "Pitaj Kokera", reče ona.
     Odgovor je usledio istog časa. "Elija."
     Miv se osmehnu. "Elija. Tako je, Elija. Klela se da ptica ume da proriče."
     "Jesi li bila srećna tu?" upitao ju je Hari.
     "Nisam očekivala da ću voditi takav život", reče ona. "Ali, da, bila sam srećna. Verovatno suviše srećna. Zbog toga su ljudi počeli da mi zavide."
     "Je li to bio razlog što su spalili mesto?" upita Hari, uputivši se do stepenica da posmatra Meri Elizabet kako silazi. "Zato što su bili zavidni?"
     "Delimično", reče ona. "A delimično zbog tobožnje pravednosti: nisu želeli da ja i moj posao kvarimo građane. Možeš li to da zamisliš? Bez mene, bez te kuće i tih žena, ne bi ni bilo građana, jer ne bi bilo ni grada. Oni su to znali. Zato su tražili izgovor..."
     "A kakav je to izgovor bio?"
     "Naš sin, naš ludi sin, koji je premalo ličio na svog oca, a previše na mene. Koker je, znaš, uvek bio nežan. Ali je kod O'Konelijevih postojala nit ludila, koja se ispoljila kod Klejtona. I ne samo to, pogrešili smo što smo ga učili da je poseban, govorili mu da će jednog dana imati moć, jer je dete dva sveta. To nipošto nije trebalo da uradimo. Uvrteo je u glavu da je iznad običnih normi ponašanja; da ima prava da se ponaša varvarski ako mu se prohte, jer je bolji od svih drugih." Zamislila se. "Videla sam ga jednom, kada je imao možda desetak godina, kako se zagledao prema Harmonovim Visovima; upitala sam ga: O čemu razmišljaš? Znaš li šta mi je odgovorio? Jednog dana, rekao je, imaću to brdo i sa njega ću gledati na svet riba. Toliko puta mi je palo na pamet da je to bio znak. Trebalo je da ga oslobodim bede na licu mesta. Ali Koker i ja smo toliko propatili i namučili se da dobijemo dete..."
     Dok je Hari jednom delom svoga uma slušao priču o začeću Klejtona O'Konela - o tome kako je Koker svojim čarolijama i molbama održavao Miv neprirodno mladom, ali je pri tom usporio njene ovlulacije do krajnjih granica; kako je imala skoro sedamdeset godina kada je rodila tog dečaka - drugim je razmišljao o onome što je malopre kazala. Pokušavao je da se seti gde je već čuo opasku koju je izgovorilo to dete o tome kako gleda sa Harmonovih Visova na svet riba.
     "Šta se dogodilo sa Klejtonom?" upitao ju je, dok se upinjao da se priseti.
     "Bio je obešen."
     "Videla si ga mrtvog?"
     "Ne. Njegovo telo razvukli su vukovi ili medvedi..."
     Dok je razmišljao o divljim zverima na planini, najzad se setio gde je ranije čuo te reči.
     "Raule?" pozva ga on. "Ostani ovde sa Miv, hoćeš li?"
     "Ne idem nikuda." Raul se osmehnuo, dok mu je lice sijalo od vojajerskog zadovoljstva.
     "Nemoj ići", reče Miv, kada Hari stade da se udaljava od podnožja stepenica.
     "Vratiću se", odgovori on. "Ti samo nastavi da se sećaš." Uputivši se niz hodnik, on skliznu kroz neotvorena ulazna vrata na ulicu.

     3.
     "Životi su lišće na drvetu priče", rekao je Tesli čovek koji je hodao po Suštini. Na šta mu je ona odgovorila da nikada nije ispričala priču do koje joj je bilo makar malo stalo.
     "Oh, ali jesi", rekao je on. "Svoju vlastitu... svoju vlastitu..."
     To je, razume se, bilo tačno. Ispričala je tu priču, ne izostavivši nijedan treptaj oka, nijedan otkucaj srca, nijedno delo niti reč, okrutne ili ljubazne.
     Ali naišla je na tajnu; iako sada njeno srce više nije kucalo niti su njene oči više mogle da trepću, iako više nikada neće reći niti učiniti ništa u svetu živih, okrutno ili ljubazno, priča je odbila da se okonča.
     Bila je mrtva; to je bilo izvesno. Ali pero je nastavilo dalje i nije prestajalo. Izgleda da je imalo još što šta da se ispriča...
     Svetlost u koju je pala još je bila oko nje, mada je znala da je ne vidi svojim očima, pošto je mogla da vidi svoje telo na izvesnoj udaljenosti, kako počiva u svetlosti. Ležalo je licem okrenuto naviše, razmaknutih ruku i raskrečenih nogu, raširenih prstiju, u položaju koji je i te kako dobro poznavala. Zazvala je tu sliku pred Budenbaumom, pre pola sata: bila je to poza prilike u središtu medaljona. Sada je njeno mrtvo telo zauzelo tu pozu, dok joj je um bludio unaokolo sa izvesnom izdvojenom znatiželjom, blago zbunjen i pitajući se šta to sve ima da znači, ali podozrevajući da je odgovor izvan njegove moći shvatanja.
     U tlu malo ispod njenog tela - izvora energija koje su preobratile čvrsto tle u neku vrstu usijane supe - nalazio se sam krst, i kada joj je duh pogledao u njegovom pravcu, on je preneo njene misli istovremeno u četiri pravca, napolje duž sjajnih staza koje su isticale iz njegovih krakova. U jednom pravcu protezalo se ljudsko putovanje; zapis o nebrojenim muškarcima i ženama koji su stigli do ovog raskršća i prešli ga, a svi oni nosili su svoj tovar snova. Iz suprotnog pravca dolazila je povorka stvorenja koja su podsećala na ljude, ali samo izdaleka; bili su to izgnanici iz Metakozma, koji su dolazili u Evervil kao mesto hodočašća i koje je na ovo mesto doveo njihov proročki mozak. Iz trečeg pravca dolazile su životinje, kako divlje tako i domaće. Psi na povodcu koji su njuškajući tražili mesto da se ispiške; ptice selice koje su kružile nebom pre nego što bi se uputile prema jugu; muve koje su bile pošast za Dolana u njegovoj radnji sa slatkišima, crvi koji su se ponovo namnožili ovde na milione isto kao i prošlog leta. Oblici puni čežnje, čak i oni najniži.
     I konačno, najudaljeniji elemenat u ovom zazivanju: božanstva kojima je pomogla da se spletu.
     "Šta je sledeće?" Sačekala je da sazna Rare Utu dok ju je plamen proždirao. To pitanje nije više zanimalo Teslu. Ona je ovde našla svoje blaženstvo i bila je savršeno zadovoljna. Ako njena svest konačno prihvati činjenicu da je mrtva i ugasi se, neka tako bude. A ako pero nastavi da se kreće i priča nastavi da se priča, i to će voljno prihvatiti.
     U međuvremenu će lebdeti i gledati kako tle otiče u svetlosti u svim pravcima, a postojani proces raspadanja počinje da obavlja svoj posao na telu koje je nekada gledala u ogledalu.

     4.
     Hari se nalazio dva bloka od raskršća, idući od njega prema mestu gde je Iad delao, kada je začuo Budenbauma kako ga doziva.
     "Pomozi mi, D'Amure!" reče on, posrćući preko ulice. Kako se činilo, mesto svog delanja nije napustio sasvim praznih šaka. Za lice i šake uhvatilo mu se paperje svetlosti, beznačajan podsetnik na sve ono što je propustio da postigne. "Ne krivim te", reče on, povlačeći se sredinom ulice ispred Harija. "Bila je tvoja prijateljica; znači da si morao da skuješ urotu s njom. Nisi imao izbora."
     "Nije postojala nikakava urota, Budenbaume."
     "Bilo da je postojala ili ne, ne možeš je ostaviti tamo dole, je li tako?" Pokušao je da zvuči umiljato i razumno.
     "Mrtva je", reče Hari.
     "Znam ja to."
     "Tako da je svejedno gde je pokopana. Da li bi mi se, do đavola, sklonio s puta?"
     "Kuda češ?"
     "Da nađem Kisona."
     "Kisona?" ponovi Budenbaum. "Od kakve ti on, do đavola, može biti koristi?"
     "Veće nego ti."
     "Nije tačno!" pobuni se Budenbaum. "Posveti mi samo nekoliko minuta svog vremena, i nikada se više nećeš osvrnuti. Neće biti prošlosti na koju ćeš moći da se osvrneš. Ni budućnosti. Samo..."
     "Jedan besmrtni dan?" Hari zavrte glavom. "Odustani, pobogu. Imao si priliku i zabrljao si."
     Zavio je za ugao, a tamo, na drugom kraju ulice, nalazio se neprijatelj. Na trenutak je zastao, da pokuša da dokuči kakav-takav smisao u onome što je video, ali najbliža vatra bila je udaljena nekoliko ulica, tako da ga je ono malo svetlosti što je pružala samo zbunjivalo. Jedno je bilo izvesno: Iad više nije predstavljao haotičnu, upaničenu stvar, ili stvari, kao na planinskom vrhu. Čak i sa ove razdaljine i pri tako slaboj svetlosti, mogao je da vidi da je neprijatelj odbacio svoj iscepani kaput i da se kretao kroz vazduh poput zmijolikog motora, čije je ogromno obličje bilo u stalnom, peristatičnom kretanju.
     Hari je zavrnuo rukave, otkrivši svoje tetovaže. Ko zna koliko će mu poslužiti; verovatno sasvim malo. Ali bila mu je potrebna sva pomoć koju je mogao dobiti.
     "Šta ćeš da uradiš?" zanimalo je Budenbauma. "Izazvati ga na pesničenje? Nemaš izgleda. Bar ne ako ne raspolažeš nekom moći."
     Hari nije obraćao pažnju na njega. Duboko uvukavši vazduh, krenuo je niz ulicu prema Iadu.
     "Misliš da si junak, je li to u pitanju?" upita Budenbaum. "To je samoubistvo. Ako želiš da učiniš nešto korisno, možemo pomoći jedan drugome. Kopaj za mene, D'Amure."
     "Da kopam?"
     Budenbaum podiže šake ispred sebe. Predstavljale su mučan prizor. U svojoj pomami da povrati ono što je izgubio, toliko je njima udarao, da je meso pretvorio u krvavu kašu. Nekoliko prstiju mu je stajalo nakrivo, kosti su im bile slomljene. "Ne mogu sam. A dok iscele, biće prekasno."
     "To se neće dogoditi", reče Hari.
     "Otkud ti, jebiga, znaš šta će se dogoditi, a šta neće?"
     "Da je trebalo da se dočepaš Umetnosti, ona bi ti došla još tamo. Ali nije."
     "To je bilo zbog Tesle..."
     "Možda. A možda nije bilo suđeno da je dobiješ."
     Budenbaum se ukopa u mestu. "Neću to da slušam", reče on.
     "Onda nemoj", odvrati Hari, zaobišavši ga.
     "Ali neću ni da dozvolim da ostanem bez onoga što je moje!" reče Budenbaum, spustivši jednu od slomljenih šaka na Harijevo rame. "Nije u meni ostalo još mnogo sile", reče on, ali ima je ipak dovoljno da te obogaljim. Možda čak da te ubijem."
     "I šta ćeš imati od toga?"
     "Ponizio bih jednog od svojih neprijatelja", odgovori Budenbaum.
     Hari je mogao da oseti kako mu od Budenbaumovog dlana kroz rame prolaze trnci, potkrepljujući pretnju.
     "Pružiću ti još jednu priliku", reče Budenbaum.
     Harija stadoše strašno da svrbe tetovaže. Imao je grčeve u stomaku. Znao je da bi trebalo da pobege, ali noge nisu htele da ga slušaju.
     "Šta to radiš, Ovene?" upita neko.
     Svrab je prerastao u bol, a trzanje gotovo u grčeve. Hari je pokušao da okrene glavu prema govorniku, ali ona nije htela da se pomeri. Mogao je samo da šara očima; i tamo, na rubusvog vidnog polja, ugledao je dečaka sa raskršća. Njegovo bledo lice bilo je svo u modricama i okrvavljeno.
     "Pusti ga, Ovene", reče on. "Molim te."
     Budenbaum je ispustio zvuk koji Hari baš nije uspeo do kraja da protumači. Da to možda nije bio jecaj? "Sklanjaj se od mene, Sete", reče on.
     "Šta se dogodilo?" zanimalo je dečaka.
     "Bio sam prevaren", odgovori Budenbaum prigušenim glasom na ivici suza. "Imao sam ga..."
     "I ovaj čovek ti ga je oduzeo?"
     "Ne!"
     "Šta hoćeš onda? Zar ubiješ sve koji ti se ispreče na putu? Nisi ti toliko okrutan."
     "Biću", reče Budenbaum. "Od sada, nema milosti, nema sažaljenja..."
     "Nema ljubavi?"
     "Nema ljubavi!" povika on. "I zato me se kloni jer ću inače i tebi nauditi!"
     "Ne nećeš", reče Set, blago i samouvereno.
     Hari oseti kako bol u njegovom telu popušta; ponovo je polako uspostavljao vlast nad mišićima. Nije napravio nijedan nagli pokret, iz straha da ponovo ne razbesni Budenbauma, već je polako okrenuo glavu i video da je Set podigao čovekovu šaku sa njegovog ramena i prineo je svojim usnama.
     "Svima nam je dosta povreda za jedan život", reče on tiho, ljubeći slomljenu šaku. "Moramo početi da ozdravljamo, Ovene."
     "Suviše je kasno za to."
     "Pruži mi priliku da ti dokažem da nisi u pravu", odvrati dečak.
     Hari se osvrnu prema Budenbaumu. Bes ga je prošao, ostavivši za sobom bezizražajnu pustoš na njegovom licu.
     "Biće bolje da odeš", reče Set Hariju.
     "Hoćeš li biti bezbedan s njim?"
     "Svakako", tiho odgovori Set, prebacivši ruku preko Budenbaumovog ramena. "Biće nam dobro obojici. Dugo smo već zajedno, on i ja. Dugo."
     Nije bilo vremena za daljnji razgovor. Ostavivši par da sklopi kakav-takav mir, Hari se uputio niz ulicu. Za otprilike jedan minut od kada je poslednji put pogledao u pravcu Iada on je stigao do najveće zgrade u blizini: bila je to ili zgrada suda ili većnica, nagađao je Hari. To mesto nalazilo se na otprilike stotinu pedeset jardi ispred njega, i sa svakim korakom rastao je Iadov poguban uticaj. Osećao je njegove igle u osnovi lobanje i u uglovima očiju; čuo je bezumnu buku koju je pravio u fonu žamora sveta.
     Gotovo da je bila dobrodošla, ta bezumnost, ako se ima u vidu druga mogućnost: vrisci i povici koji su dopirali od zarobljenih u optočenoj zgradi. Zbunjivalo ga je to što žrtve nisu pobegle sa stražnje strane, sve dok nije ugledao Gamalijela kako trči duž boka zgrade, držeći nešto što je ličilo na ljudsku glavu. Ako je Gamalijel bio ovde, onda su tu bila i njegova braća, a verovatno i preživeli članovi Zurijevog klana: svi su došli ovamo da uživaju u predstavi.
     Pa gde je onda Kison? On je smislio ovu noć odmazde; sigurno je neće propustiti.
     Izvikujući Kosionovo ime, Hari poče da trči. Baš je bilo čudno izvikivati nečije ime usred jedne takve neopisive ludnice, ali zar Kison nije bio taj koji je kazao da će Iad, bilo kako da izgleda, imati ljudsko srce? Ljudi nisu bili bezimeni. Svako od njih imao je prošlost; čak i Kison, koji je s toliko ljubavi govorio o tome kako je niko: samo oči na planini, koje odozgo gledaju na svet riba...
     Zidovi većnice počeli su da pucaju, kada se ogorman točak Iada naslonio na nju. Što se Hari više primicao tom mestu, to je više Iadovo ime dobijalo smisla. Uroboros, zmija koja samu sebe jede, obavijajući zemlju dok grize vlastiti rep. Slika moći kao samodovoljnog motora: neumoljiv, neshvatljiv, nepovrediv.
     Ovog puta nije bilo nikakvih halucinacija u blizini Iada - nije bilo oca Hesa koji optužuje iz improvizovanog groba, nikakvog demona koji bljuje zagonetke - samo ovaj prsten zla, koji lomi ljusku što ga deli od njegovih žrtava. Iz trenutka u trenutak ga je sve jasnije video. Činilo mu se da se razmeće, mučeći ga činjenicom da ništa neće shvatiti i pored sve te jasnoće; da nema mesta na kome se njegova zamršenost razrešava u nešto prepoznatljivo: glavu, kandžu, oko. Samo mučno obilje oblika, rana, otpadaka i krasti: čvrsti oblici neodređene boje (ovde plavkaste, tamo crvenkaste, ili nijedne od te dve, ili ništa); svi bezdušni, svi ravnodušni.
     Razume se da tu nije bilo nijednog ljudskog lica. Samo ponavljanje, nalik na škrabotinu uhvaćenu između ogledala, čiji odjeci liče na red, značenje, ali nisu ni jedno ni drugo.
     Morao je da pronađe srce. To mu je bila jedina nada: pronaći srce.
     Buka u njegovoj glavi postala je toliko snažna da je bio ubeđen da će mu se od nje rasprsnuti lobanja, ali nastavio je da ide prema njenom izvoru, i što se više približavao - šezdeset jardi, pedeset, četrdeset - to je jasnije čuo šapat ispod buke. Taj je šapat bio spokojan.
     Nemaš čega da se plašiš... govorio je sebi.
     Bio je iznenađen vlastitom hrabrošću.
     Ništa što si ranije video...
     Iznenađen i uveren.
     Samo pusti da te primi u zagrljaj...
     Stani, pomisli on; odakle stiže ta pomisao?
     Uskoro ćemo postojati samo nas dvoje...
     To nisam ja. To je Iad.
     Oh, ali nema načina da se razdvojimo... odvratio je šapat, uzmakavši, pošto je bio prepoznat, ti to znaš, u svom srcu... rekao je, u svom ljudskom srcu...
     Onda je nestao, a on se obreo na deset jardi od neizmernog, sporog točka; vriske iz zgrade nadjačala je bezumna buka u njegovoj glavi. Sa svoje desne strane ugledao je Gamalijela kako ide u njegovom pravcu. Znao je da će ga u tren oka pogubiti. Bez molitve, bez oklevanja. Samo udarac koji ubija.
     Ostalo mu je još svega nekoliko sekundi. Nekoliko sekundi da domami Kisona.
     Duboko je uvukao vazduh, i mada više nije uopšte bio u stanju da čuje vlastiti glas, zaurlao je i sam u sveopštoj ludnici.
     "Tražim Klejtona O'Konela!"
     U prvi mah nije bilo odogovora. Točak je nastavio da se kreće, bezuman oblik za bezumnim oblikom prolazili su ispred njegovih iscrpljenih očiju. A onda, kada je Gamalijel već stigao na svega jardu od njega, ispruženih šaka da mu raspori grlo, napredovanje Iada počelo je da se usporava. Mora da je bilo izdato neko naređenje, jer je Gamalijel zastao u pola koraka, a potom se malo povukao.
     Povukla se i buka iz Harijeve glave - mada nije nestala - i on je ostao da stoji ispred Iada, dahćući poput zatvorenika čije su spone bile dovoljno otpuštene da je mogao da diše.
     Unutar Iadove anatomije došlo je do nekakvog komešanja. Razmrsio se, razdvojio. A tamo, nasred njegove utrobe - koja je predstavljala istu onakvu nepojamnu stvar kao i njegova spoljašnja pojava - nalazio se Kison.
     Izgledao je uglavnom isto onako kao i na planini: jednostavno i vedro.
     "Kako si provalio ko sam?" upita on. Iako je između njih postojala znatna razdaljina, njegov glas zvučao je prisno poput Iadovih šapata.
     "Nisam", odvrati Hari. "Rečeno mi je."
     "Ko ti je rekao?" zanimalo je Kisona; ustao je i izišao iz živog svetilišta na ulicu. "Ko ti je rekao?"
     "Tvoja majka."
     Lice pred njim ostalo je ravnodušno. Nijedan mišić nije se ni trgnuo. Nijedan se nije žacnuo.
     "Zove se Miv O'Konel, u slučaju da si zaboravio", reče Hari, "I bila je obešena, zajedno s tobom i tvojim ocem."
     "Pričaš sa mrtvima?" primeti Kison. "Od kada?"
     "Nije ona mrtva. I te kako je živa."
     "Kakav je ovo trik?" upita Kison. "Misliš li da će to bilo koga spasiti?"
     "Umakla je, Klejtone. Grana se slomila i ona je uspela da nađe put do Suštine."
     "Nemoguće."
     "Vrata su se oduvek tamo nalazila - u obliku pukotine."
     "Kako je uspela da prođe kroz nju?"
     "Imala je ona vlastitih moći, zar ne? I volju da ih učini delotvornim. Treba da vidiš šta je uradila na rasrkršću." Hari baci pogled preko ramena. "Ona svetlost..." reče on. Nebo oko oblasti gde se nalazila javna kuća bilo je obasjano primetnim sjajem. "To je njenih ruku delo."
     Kison se na trenutak zagledao u taj sjaj, i Hari je spazio senku sumnje koja mu je promakla licem. Sasvim malu senku, svakako, ali i to je bilo dovoljno.
     "Ja... nisam načisto... s tobom, D'Amure. Stalno me iznova iznenađuješ."
     "I ti mene."
     "Ako lažeš u pogledu ovoga..."
     "Zašto bih lagao?"
     "Da me usporiš."
     "Zašto bih se trudio?" odvrati Hari. "Obavićeš ono što si naumio ranije ili kasnije."
     "Tako je", reče Kison. "Bilo da mi je to majka ili ne." Nastavio je da zuri u sjaj na nebu. "Šta ona to radi?" upita on.
     "Rekonstruisala je javnu kuću", reče Hari. "Zarad starih vremena."
     Kison je nekoliko trenutaka razmišljao o ovome. Zatim reče: "Starih vremena? Ko jebe stara vremena." Ne izustviši više nijednu reč, uputio se niz ulicu prema raskršću, ostavivši Harija da ga sledi.
     Hari nije morao da se osvrne da bi znao da Iad više ne nasrće na većnicu, već da se takođe vuče za Kisonom, kao da i pored sve svoje legendarne zloćudnosti nije imao volje - ili možda želje - da dela bez uputstava. Buka u Harijevoj glavi pretvorila se u mrmljanje, i on je jedan trenutak razmatrao mogućnosti koje su se nalazile pred njim, pretpostavivši da je Iad do sada postao ravnodušan prema toku njegovih misli.
     Mogućnost da mu je majka preživela, očigledno nimalo nije smekšala Kisona. Izgleda da je otišao da se sretne s njom više iz znatiželje nego što su ga na to nagonila osećanja. Imao je on svoj plan rada; imao ga je od detinjstva. Činjenica da je žena koja ga je donela na svet preživela linč neće ga odvratiti od želje da taj svet bude ispunjen ribama. Hari je gajio daleku nadu da bi Kison za vreme ponovnog susreta mogao postati podložan napadu, ali čak i da do toga dođe, koje oružje bi moglo da mu naudi? I da li bi Iad tokom pokušaja napada na njegov život jednostavno stajao po strani i dozvolio da se to dogodi? To je u najmanju ruku bilo malo verovatno.
     "Nije ono što si očekivao, zar ne?" upita Kison kada zaviše za ugao. "Mislim na Iad."
     Hari je posmatrao kako se veliki točak pojavljuje iza njih, kako se njegova obličja prosipaju i uvijaju dok je dolazio, nalik na talas koji sve vreme preti da se razbije o stenu. Gotovo da se činilo da je na svom putu prisvojio i preoblikovao vazduh, podredivši samu tamu u svojoj vlastitoj svrsi.
     "Ne znam šta sam očekivao", odgovori Hari.
     "Mogao si da biraš između velikog broja Đavola", napomenu Kison. "Ali mislim da ovaj nije bio među njima." Nije sačekao da to bude ni potvrđeno ni opovrgnuto. "Promeniće se, razume se. I promeniti. I promeniti. Jedino što nikada neće biti mrtav."
     Hari se setio Normine mudrosti u pogledu sveta. Da li je to važilo i za Iad? Da se menja, ali da je neuništiv?
     "I, razume se, to je samo sićušni deo onoga što čeka sa druge strane."
     "Drago mi je što neću biti ovde da to vidim", reče Hari.
     "Znači li to da odustaješ? To ti je mudro. Ne znaš više šta je gore, a šta dole, je li tako, i to te ispunjava užasnom. Najbolje da se predaš. Idi gledaj televiziju do smaka sveta."
     "Zar toliko mrziš svet?"
     "Sa drveta su me skinuli vukovi, D'Amure. Probudio sam se u tami sa konopcem oko vrata, a za mene su se zveri otimale. Kada sam im povadio utrobu... kada sam stajao među trupinama, natopljen njihovom krvlju... pomislio sam: to nisu bili moji neprijatelji. To nisu bila stvorenja koja su me nagog izvukla iz kreveta i obesila. U njihovoj krvi treba da se okupam. Njihova grla da iščupam. Postavljalo se pitanje: kako? Kako će napola lud nikogović, sa majkom vlasnicom bordela i ocem pijanom nakazom, pronaći načina da iščupa grkljan Sapas Humani?" Zaćutao je. Okrenuo se. Osmehnuo. "Sada znaš."
     "Sada znam."
     "Jedno pitanje za tebe, D'Amure, pre nego što stignemo tamo."
     "Da?"
     "Tesla Bombek."
     "Šta te zanima u vezi s njom?"
     "Gde je?"
     "Mrtva."
     Kison je izvesno vreme pomno posmatrao Harija, kao da traži nekakav znak prevare. Pošto ništa nije našao, reče: "Bila je zaista izuzetna, znaš. Gotovo da se sa naklonošću sećam vremena koje smo zajedno proveli u Petlji." Kratko se osmehnuo na ovu ludost. "Razume se, na kraju je bila laka k'o perce. Ali na svoj način neodoljiva." Zaćutao je, zureći pored Harija u Iad. "Znaš li zašto jede vlastiti rep?" upita on.
     "Ne."
     "Da bi dokazala vlastito savršenstvo", odgovori Kison i, okrenuvši leđa Hariju, uputi se ka narednoj raskrsnici. Kada su zavili za nju, konačno su ugledali rasrkšće i kuću koju je Miv tamo sagradila. Maltene je izgledala kao prava; poput crteža napravljenog od svetlosti, gotovo opsesivno usavršavanog. Prilika dodata ovde, prozor tamo; nekoliko stepenika, kanalizacija; sećanje na sećanje. Kison nije ni glasa pustio kada je ugledao taj prizor, već je nastavio ka njemu, nešto sporijim korakom nego ranije.
     "Gde je moja majka?" želeo je da zna.
     "Pretpostavljam da je negde unutra", odvrati Hari.
     "Idi je dovedi. Ne želim da ulazim."
     "To je samo opsena", reče Hari.
     "Znam ja to", odvrati Kison. Da li je to čuo tanano podrhtavanje u njegovom glasu? Ponovio je: "Želim da odeš po nju."
     "U redu", odgovori Hari i prođe pored Kisona, uputivši se prema ulaznom stepeništu.
     Vrata ispred njega delovala su otvoreno, i on skliznu kroz njih u neku vrstu erotske zemlje čuda. Sada su zidovi bili prekriveni brokatom i ukrašeni slikama, od kojih je većina predstavljala nadražujuće varijacije klasičnih tema: Parisov sud, Leda i labud, Otmica Sabinjanki. A svuda oko njega, ženska tela tako ljupko namazana na tim platnima ponavljala su se na svetlosti, naizgled stvarnija nego kada je otišao. Žene u vezenim grudnjacima i dugačkim gaćama ćeretale su u salonu. Žene sa raspuštenim kosama, umivale su grudi. Žene u krevetu, sa šakama među nogama, kako se igraju i osmehuju svojim utvarnim mušterijama.
     Krećući se kroz gužvu u hodniku u potrazi za Miv, Hari se osokolio, uprkos svemu što mu je razum govorio. Nema sumnje da je ovde život bio težak. Bilo je boleština, okrutnosti i kopiladi. Nema sumnje da su ove žene trpele prezir svih muškaraca koji su platili za njihove usluge, i čeznule, dok su obavljale svoj posao, da pobegnu. Ali to ovde nije bilo prikazano. Miv je izabrala da se seća radosti koja je vladala u ovoj kući, i mada je Hari znao da ništa od ovoga nije stalno, to mu nije bilo bitno. Prihvatio je sa zahvalnošću zadovoljstvo koju je ova opsena nudila.
     "Hari?"
     Tamo, u kuhinji, besposličeći među raspričanim ženama, bio je Raul. "Kuda si otišao?"
     "Išao sam da potražim Mivinog potomka. Gde je ona?"
     "Ona je napolju pozadi", reče Raul. "Reče li ti to potomak?"
     "Kison, Raule", odvrati Hari, uputivši se prema stražnjem delu kuće. "On je Klejton O'Konel." Raul je pošao za njim, zaboravivši na društvo žena.
     "Da li on to zna?" upita on.
     "Svakako da zna! Zašto ne bi znao?"
     "Ne znam, samo... teško je zamisliti da je Mivino dete pobilo Šoal, ili stvorilo Petlju..."
     "Svi negde počinju", reče mu Hari. "I svako ima svoje razloge."
     "Gde je on sada?"
     "Ispred kuće", odgovori Hari, "sa Iadom." Upravo je bio izišao kroz stražnja vrata, u baštu. Miv je se setila onako kako mora da je izgledala nekog davnog proleća, sa trešnjama u cvatu, i vazduhom opojnim kao piće. Tamo napolju nije bila sama. Jedna od žena sedela je na travi i gledala u zvezde.
     "Zove se Kristina", reče Miv. "Ona zna sva sazvežđa."
     "Pronašao sam Klejtona", Hari reče Miv.
     "Šta?"
     "On je ovde?"
     "Nemoguće", reče ona. "Nemoguće. Moj sin je mrtav."
     "Možda bi za sve nas bilo bolje da jeste", odvrati Hari. "On je taj koji je doveo Iad ovamo, Miv. To je njegova osveta za ono što se svima vama dogodilo."
     "I... zar od mene očekuješ da ga naučim samilosti?"
     "Ako možeš."
     Odvratila je pogled. Prvo je pogledala prema ženi koja je posmatrala zvezde, a zatim same zvezde. "Baš mi je bilo lepo ovde napolju. Gotovo kao da nikada nisam ni otišla..."
     "Želi da te odvedem k njemu."
     Pogledala je prema Raulu koji je stajao na pragu. "Je li moj Koker ovde?" Raul klimnu. "Znači, zna?" Raul je ponovo klimnuo. "I šta on misli?"
     Raul je saslušao mrtvaca. "Kaže da budeš obazriva; dečko je oduvek bio zao."
     "Ne oduvek", brzo reče Miv, krenuvši nazad ka kući. "Nije bio zao u mom stomaku. Mi smo ga tome naučili, Kokere. Sam Bog zna kako, ali mi smo ga naučili."
     Ušla je unutra, kamenog izraza lica, i, odbivši Harijevu pomoć, krenula nazad kroz kuhinju i salon prema ulaznim vratima.
     I dalje su bila otvorena. Kison je stajao na pragu; prema izrazu na njegovom licu bilo je jasno da je već izvesno vreme posmatrao majku, kroz velove javne kuće. Kaluđersko lice koje je prisvojio sada je bilo okaljano. Delovao je ogorčeno i kao da ga nešto tišti.
     "Pogledaj se samo", reče on, kada se Miv približila vratima.
     "Klejtone?" izusti ona, zastavši da ga odmeri.
     "Kako samo bolesno deluješ." Očigledno ga je ohrabrila njena krhkost. Ušao je unutra. "Trebalo bi da si mrtva, mama" reče on.
     "Isto kao i ti."
     "Oh", zaguka on, "ja jesam, mama. Samo je još živa mržnja u meni." Ubrzao je korak i pidigao levu šaku kada joj se približio. A u njoj, konopac koji je upotrebio dva puta pre toga, ubilački konopac.
     Uzviknuvši u znak upozorenja, Hari pojuri da presretne udarac, ali Kison je bio suviše brz. Udario je konopcem majku po glavi, i ona je pala, a krv je u luku poprskala tle prekriveno tepihom.

     A ispod, u svetlom grobu, Tesla je osetila ubistvo kao drugu smrt. Duh joj je bio uzdrman, i ona podiže pogled, ugledavši mrlju kako se širi preko njenog neba, dok je neki ženski glas zajecao u agoniji...
     Hari je uhvatio Kisona za ruku i pokušao da ga odvuče od njegove majke, ali ovaj je bio suviše snažan. Jednim jedinim trzajem stresao je Harija sa sebe, poslavši ga kroz paučinaste zidove, tako da se dočekao na leđa ispod kuhinjskog stola. Kada je ustao, ugledao je Raula kako se baca na Kisona, ali njegov napad bio je tako bezazlen da se Kison nije čak ni potrudio da se oslobodi napadača. Spustio se na kolena pored Miv i podigao konopac da je dokrajči. Jedanput, dvaput, triput, četiri puta oružje se spustilo, kuća se zatresla sa svakim udarcem dok je um koji ju je zazvao gasnuo.
     Kada je Hari stigao do Kisona, sve je već bilo gotovo. Ustao je, poprskan Mivinom krvlju i roneći suze. "Hvala ti. Uživao sam u tome."

     Tesla nije želela da sluša. Nije želela da se pomeri. Nije želela ništa do da ovde lebdi sve dok je ovo čistilište bude trpelo.
     Međutim, okrutnost je stizala odozgo, glasno i jasno, i koliko god da se trudila, nije mogla da spreči pojavu besa. Gnev koji ju je ispunio prešao je i na tle oko nje, a njegovo kretanje odnelo ju je nazad prema njenom telu koje je lebdelo. Što mu se više približavala, to su mahnitije postajale energije koje su je okruživale. Jedva su čekale ovo sjedinjavanje, shvati ona; želele su da se vrati u svoje telo.
     Ali zašto? Dobila je odgovor istog trenutka kada je skliznula u prostor iza svojih očiju. Želelo je da joj srce proradi. Da joj pluća uvuku vazduh. A najviše od svega, želelo je da ona uđe u svoje živo telo, kako bi ono postalo stožer svega što je ovde teklo. Mesto gde je um mogao da se razabere u zbunjenosti tela. Mesto gde su zveri i božanstva mogla da budu poništena i da počne rad na jedinstvu.
     Ukratko, želelo je da joj podari Umetnost.
     A to se nije moglo odbiti. Znala je onog trenutka kada je prešao u nju da je taj dar takođe vlasništvo. Da će biti izmenjena onako kako sada ne može ni zamisliti, da će spram toga promene koje su činile razliku između života i smrti delovati sasvim tričavo.
     Postojao je možda trenutak, između prvog i drugog otkucaja srca, kada je mogla da odbije poklon i pobegne iz svog tela. Mogla je da ga pusti da ponovo umre i svene. Ali pre nego što je, zapravo, shvatila da može da bira, već je bila izabrala.
     I Umetnost ju je ščepala.

     "Šta je ovo?" upita Kison, posmatrajući kako tle na kome je ležalo telo njegove majke biva probadano i hiljadu šipki svetlosti tankih poput igala izbija iz njega.
     Hari nije umeo da odgovori. Preostalo mu je samo da posmatra kako se taj prizor razmahuje, a staričino telo kopni tamo gde je ležalo, kao da ga je svetlost - koja nije ispuštala primetnu toplotu - kremirala. Ako je to bio slučaj, ona je predstavljala podjednako sposobnog tvorca kao i uništitelja, jer dok se telo Miv O'Konel pretvaralo u pepeo, jedno drugo obličje, jedna druga žena, uskrsavala je usred njene lomače.
     "Tesla?"
     Ličila je na tapiseriju izvezenu od vatre, ali to je bila ona. Bože na nebesima, to je ona!
     Hari je čuo kako se brujanje Iada u njegovoj lobanji pretvara u riku razdražene životinje. Kison se povlačio prema ulaznim vratima, očigledno prestravljen kao i njegov saveznik bez lica, ali pre nego što je uspeo da stigne do praga, Tesla ga je pozvala po imenu. Njen glas nije postao ništa milozvučniji usled preobražaja.
     "Ovo je neoprostivo", reče ona, dok su vatrene niti postajale ćilibarne; a novo telo već gotovo postalo njeno vlastito. "Ovde, od svih mesta, gde smo oboje rođeni."
     "Oboje?" ponovi Kison.
     "Ja se upravo rađam", reče ona. "A ti tome prisustvuješ, što nije mala čast."
     Mahnita buka Iada nastavila je da se pojačava tokom ovog kratkog razgovora; zagledavši se pored Kisona u tamu s druge strane zidova koji su čileli, Hari je video kako mu se apstrakcije paraju, a točak raspada.
     "Da li ti to radiš?" upita Hari Teslu.
     "Možda", reče ona, zagledavši se u svoje telo, koje je iz trenutka u trenutak postajalo sve čvršće. Izgleda da je naročito bila zainteresovana za šake. Hariju je bio potreban samo trenutak da shvati zašto. Setila se Džafa čije su šake planule Umetnošću. Planule, a zatim bile smrskane.
     "Budenbaum je bio u pravu", reče Hari.
     "U pogledu čega?"
     "Tebe i Umetnosti."
     "Nisam planirala da bude ovako", reče ona, a po glasu joj se videlo da je istovremeno i zbunjena i uznemirena. "Da nije prolio krv..."
     Podigla je pogled sa svojih šaka i osmotrila Kisona, koji se vratio do mesta na kome su se nekada nalazila vrata. Zazvano sećanje sada jedva da se moglo nazreti. Što se Iada tiče, njegovi oblici pretvorili su se u vazduh iza njega, povlačeći tamu u svoje petlje dok su kružili, zatvarajući se u senku. Uskoro su postali samo mesta gde zvezde nisu sijale. A onda čak ni to.
     "Ovo je početak kraja", reče Kison.
     "Znam", odvrati Tesla, sa sablasnim osmehom na licu.
     "Trebalo bi da se plašiš", reče joj Kison.
     "Zašto? Zato što si ti u stanju da ubiješ vlastitu majku?" Odmahnula je glavom. "Svet je bio pun ološa kao što si ti od samog početka", tiho je rekla. "A ako kraj podrazumeva da ih više neće biti, onda to i neće biti neki gubitak, zar ne?"
     Nekoliko trenutaka je zurio u nju, kao da traga za protivudarcem. Pošto ga nije našao, jednostavno je kazao: "Videćemo..." i, okrenuvši se, nestao u onoj istoj tami koja je progutala Iad.
     Tada je usledila drugačija tišina, duža od one prve, dok su zidovi javne kuće postajali sve nestvarniji. Hari je seo na pete, oči su ga pekle od suza olakšanja, a poslednji ostaci Iadove buke bledeli su iz kostiju njegove glave i na kraju nestali. Tesla je u međuvremenu prešla nekoliko jardi od mesta na kome se pojavila - koje je sada izgledalo kao bilo koje drugo na ulici - i zagledala se prema vatrama. U daljini su zavijale sirene. Stizali su spasioci sa šmrkovima, svetlima i rečima razuma.
     "Kakav je osećaj?" upitao ju je Hari.
     "Ja... pokušavam da se pretvaram kao da mi se ništa nije dogodilo", odgovori Tesla, svečanim šapatom. "Ako to budem prihvatala polako... vrlo polako... možda neću poludeti."
     "Znači, nije onako kao što kažu...?"
     "Ne mogu da vidim prošlost, ako je to ono na šta misliš."
     "Šta je sa budućnošću?"
     "Ne sa mesta na kome stojim." Duboko je udahnula vazduh. "Tu priču još nismo ispričali. Eto zašto." Začuo se smeh iz pravca bašte. "Tvoj prijatelj zvuči srećno", primeti ona.
     "To je Raul."
     "Raul?" Oprezni osmeh pojavio se na Teslinom licu. "To je Raul? Oh, moj Bože, mislila sam da sam ga izgubila..." Ostala je bez reči kada je pogledom pronašla Raula koji je stajao među poslednjim u nizu procvalog drveća. "Vidi ti to", reče ona.
     "Šta?" upita Hari.
     "Oh, pa svakako", izusti ona, "ja vidim očima smrti." Trenutak je razmišljala. "Pitam se..." konačno je progovorila, podigavši šaku ispred sebe i ispruživši kažiprst i srednje prste. "Želiš li nešto da probaš?"
     Hari ustade. "Svakako."
     "Dođi ovamo."
     Prišao joj je, pomalo uzrujano. "Ne znam da li će ovo uspeti ili ne", upozorila ga je ona. "Ali ko zna, možda nam se posreći."
     Spustila je ovlaš prste na njegov vrat. "Osećaš li nešto?" upita ona.
     "Hladna si."
     "To je sve, a? U redu, hajde da pokušamo... ovde." Ovog puta mu je dodirnula čelo. "I dalje sam hladna?" upita ona. Nije odgovorio. Samo se ovlaš trgnuo. "Želiš li da prestanem?"
     "Ne", odgovori on. "Ne, samo je... čudno..."
     "Pogledaj ponovo Raula", reče ona.
     Pogledao je u pravcu drveća i ispustio oduševljeni uzdah.
     "Vidiš ih?"
     "Da", osmehnuo se. "Vidim ih."
     Raul nije bio sam u bašti koja je bledela. Blizu njega stajala je Miv, koja više nije bila optočena tugom i maglom već odevena u dugačku, bledu hlajinu. Godine su spale sa nje. Bila je u najboljem dobu; zgodna žena od otprilike četrdeset godina, stajala je ruku pod ruku sa muškarcem kome je nema sumnje lav bio jedan od predaka. I on je bio odeven za letnje veče i gledao je svoju ženu kao da je tek počeo da joj se udvara, i kao da je bio beznadežno zaljubljen.
     Bio je tu i četvrti član ove neobične skupine. Još jedna utvara - Ervin Tutaker, pretpostavio je Hari - u neupadljivom sakou i širokim pantalonama; posmatrao je sa izvesne udaljenosti kako ljubavnici izmenjuju nežne poglede.
     "Da im se pridružimo?" upita Tesla. "Imamo još nekoliko minuta pre nego što ljudi krenu u razgledanje."
     "Šta će se dogoditi kada to učine?"
     "Nećemo biti ovde", odgovori Tesla. "Došlo je vreme da svi dovedemo svoje živote u red, Hari, bilo da smo mrtvi, živi ili nešto sasvim drugo. Vreme je da se pomirimo sa stvarima, kako bismo bili spremni za ono što će se potom dogoditi", reče ona.
     "A ti ne znaš šta će to biti?"
     "Znam šta neće biti", odvrati ona, krenuvši prva u baštu.
     "A šta je to?" upita on, sledeći je kroz spiralnu kišu latica.
     "Nalik svemu što smo ikada sanjali."









Sedmi deo: LIŠĆE NA DRVETU PRIČE









I
     1.
     Vikend dostignuća i priredbi u Evervilu nije prošao nezapaženo. U danima koji su usledili neposredno posle događaja što su se zbili tokom festivalske subote i nedeljnog jutra mediji su grad stavili pod lupu, što je obično čuvano za zajednice koje su iznedrile masovne ubice ili predsedničke kandidate. Niko nije poricao da se tamo dogodilo nešto čudno. Međutim, niko nije, zapravo, umeo da kaže šta, pa čak ni oni koji su se našli na licu mesta. U stvari, ljudi koji je trebalo u načelu da budu najpouzdaniji svedoci (oni koji su bili na raskršću u subotu po podne; oni zarobljeni u gradskoj većnici negde oko dva u nedelju ujutro), bili su od najmanje koristi. Ne samo da su protivurečili jedni drugima, već su protivurečili i sami sebi iz sata u sat, od sećanja do sećanja; njihove priče o potresima, vatrama i o kamenju koje pada mešale su se sa pojedinostima u toj meri neuverljivim da su svedočanstva posle nedelju dana prestale da budu zanimljive čak i za žutu štampu.
     Čim su te pojedinosti bile objavljene - zajedno sa neizbežnim poređenjima sa drugim mestima na kojima je došlo do čudnih krvoprolića, poput Džounstauna i Vakoa - grad su stavili pod lupu sasvim drugačiji ispitivači - parapsiholozi, ufolozi i apokaliptičari Nove Ere - čije je upadljivo prisustvo samo još više štetilo legitimitetu priče. Izveštaji na televiziji koji su sadržali notu saosećanja u utorak postali su do kraja nedelje oprezni ili čak cinični. Čaospis Tajm povukao je udarni članak o tragediji pre nego što je otišao u štampu, i zamenio ga kratkom pričom iz koje se dalo naslutiti da je ceo događaj bio reklamna senzacija koja je izmakla kontroli. Članak je bio propraćen nesrećnim i krajnje nelaskavim portretom Doroti Balard, koju su ubedili da se slika u spavaćici, tako da je bila ovekovečena kako stoji iza okvira sa mrežom protiv komaraca na ulaznim vratima kao kakva izgubljena duša u kućnom pritvoru. Članak je dobio naslov: Da li Amerika gubi razum?
     Razume se da niko nije mogao da porekne da su ljudi proteklog vikenda nestajali; neki od njih su grozno završili. Broj nastradalih dostigao je dvadeset sedam, uključujući tu i upravnika Stardžisovog motela, kao i tri tela otkrivena na putu izvan grada, od kojih su dva bila sasvim izgorela, tako da se nisu mogla prepoznati, a treće je pripadalo nekadašnjem novinaru po imenu Nejtan Grilo. Obavljene su autopsije; policija i FBI sproveli su javne i tajne istrage; izdati su saopštenja o različitim uzrocima smrti. I, razume se, bilo je glasina, od kojih su neke dospele u žutu štampu, a mnoge nisu. Priča o dve kože, napravljene od neke tobož vanzemaljske supstance, koje su pronađene u motelu dospela je na stranice Inkvajerera. Glasine da su blizu vrha Harmonovih Visova pronađena tri krsta, sa razapetim telima na dva, kao i telo nekog nezemaljskog stvorenja sklupčano u podnožju trećeg - nisu stigle do novina.
     Druge nedelje izveštavanja, kada su priče postajale sve luđe, a svedoci sve smeteniji, Tajmovo tumačenje događaja počelo je da dobija sve više pristalica; no, tada je slučaj iznenada oživljen samoubistvu jednog od najomiljenijih žitelja Evervila: Boslija Kauhika.
     Pronađen je u kuhinji svog restorana u šest i petnaest u sredu ujutro, deset dana posle festivalskog vikenda. Ubio se pištoljem, ostavivši pored kase poruku čiji je sadržaj narednog dana procurio u štampu, i pored najboljih nastojanaja Džeda Gilholija da sačuva od javnosti poslednje Boslijeve reči.
     Nije se obraćao nikom posebno. Samo nekoliko smetenih redaka nažvrljanih na poleđini jelovnika.
     Nadam da će mi Gospod oprostiti ono što činim, napisao je on, ali ne mogu da nastavim da živim sa svim tim stvarima u glavi. Znam da ljudi pričaju da sam lud, ali video sam ono što sam video i možda sam pogrešio, ali učinio sam to zarad bebe. Set Landi zna da je to istina. I on je to video i zna da nisam imao izbora, ali neprestano mislim da mi ju je Bog poverio kako bi me iskušao, a ja nisam bio dovoljno snažan da izvršim Njegovu volju, iako sam to uradio za dobrobit svih. Ne želim više da živim razmišljajući o tome sve vreme. Verujem da će Gospod shvatiti i biti uz mene, jer me je On stvorio i On zna da sam uvek pokušavao da ispunim Njegovu volju. Samo ponekad je to suviše. Žao mi je ako sam ikoga povredio. Zbogom.
     Pominjanje Seta Landija u ovoj žalobnoj poruci neminovno je pokrenulo čitav niz novih istraga, pošto je Landi bio jedan od onih koji su vođeni kao nestali posle dotičnog vikenda. Bil Vejts je priznao da je bio prisutan kada su dvojica njegovih kolega muzičara napala mladog Landija, ali ta priča ostala je nepotvrđena. Jedan od te dvojice, Lari Glodoski, umro je pod krajnje sumnjivim okolnostima, dok je drugi, Rej Olsted, bio u pritvoru u Salemu, osumnjičen za njegovo ubistvo. Sve vreme je bio pod sedativima, kako bi se sveli na najmanju moguću meru njegovi izlivi nasilja, koji su, izgleda, bili povezani sa strahom da će preminuli doći da ga potraži jer je video više nego što je trebalo da vidi. Šta je, zapravo, video nije hteo da kaže, ali njegova opsednutost osvetoljubivim mrtvacem samo je išla u prilog uverenju koje je vladalo među policijskim psihijatrima da bi on isto tako mogao biti odgovoran za još izvestan broj smaknuća te noći. Poludeo je, glasila je teorija, i sada se plašio da će njegove žrtve doći po njega. Vejts je to izričito poricao - bio je sa Olstedom najveći deo večeri, istakao je on - ali je takođe bio i veoma pijan većinu tog vremena, tako da nije predstavljao baš najpouzdanijeg svedoka.
     Smrću Boslija Kauhika, vlasti su izgubile potencijalno korisnog svedoka i našli se pred novom zbirkom zagonetki. Šta se dogodilo Setu Landiju? Ko je, zapravo, bilo to dete koje je bogobojažljivi Bosli napustio, zbog čega je kasnije osećao toliku krivicu? I ako je beba uopšte postojala, kome ju je prepustio?
     Nije bilo nade da će uskoro dobiti odgovor na bilo koje od tih pitanja. Bosli Kauhik bio je sahranjen na Poterovom groblju, pored svoje majke, oca i babe po majci; Rej Olsted ostao je u ćeliji u Salemu, dok se njegov advokat upinjao da ga oslobodi na osnovu nedovoljnih dokaza; a kako se niko nije pojavio da prijavi nestanak bebe, dete je ostalo neidentifikovano. Što se tiče nestanka Seta Landija, on je otvorio u izvesnom smislu poslednju od evervilskih tajni koja je doprla do očiju i ušiju javnog mnjenja, a odnosila se na Ovena Budenbauma. Za razliku od bebe, niko nije sumnjao u Budenbaumovo postojanje. Pao je kroz prozor, bio je ispitan u bolnici u Silvertonu, našao se usred događaja koji su se odigrali u subotu po podne za vreme festivala, a koji su se okončali u neopisivoj pometnji, i još je bio u gradu pošto se smrklo; primetilo ga je i prijavilo nekoliko ljudi. On je, izgleda, predstavljao stalni činilac subotnjih događaja, tako da je u određenim krugovima smatrano da se nalazi u središtu čitavog ciklusa događaja: veliki majstor koji upravlja ili nemogućom prevarom, ili paranormalnim fenomenima ili slučajem masovne histerije, već u zavisnosti od gledanja na stvar. Kada bi mogli da ga pronađu, vladalo je mišljenje, i kada bi uspeli da ga ubede da progovori, bio bi u stanju da odgovori na većinu, ako ne i na sve, neodgovorena pitanja.
     Urađen je pristojan portret koji se pojavio u nekoliko nacionalnih časopisa, kao i u Oregonijenu i Evervilskom registru. Skoro istog časa počeli su da pristižu izveštaji. Pre dve godine viđen je u Luzijani; veslao je u laganom čamcu po ribnjaku u Majamiju, prošle nedelje; primećen je u Diznilendu, kako se kreće kroz gomilu koja gleda električnu paradu. Bilo je bukvalno na desetine takvih izveštaja, od kojih su neki pominjali surete od pre više od jedne decenije, ali čak i u onim slučajevima kada je svedok bio u prilici da stupi u nekakvu vezu sa tajanstvenim gospodinom Budenbaumom, bilo je malo čvrstih dokaza o njemu. Sasvim sigurno nije govorio o čudima ili o Marsu ili o tajnom dejstvovanju sveta. Dolazio je i odlazio, ostavljajući za sobom neodređeni osećaj osobe koja ne pripada sadašnjici.
     Iako su ovakvi izveštaji bili mnogobrojni, ipak nisu delovali dovoljno uvrnuto da bi zadržali evervilsku priču u žiži javnosti. Pošto su obavljene sve sahrane i fotografi se ispeli na Harmonove Visove da vide vrh (kojim su tako podrobno pročešljale vlasti da za fotografisanje nije ostalo ništa osim pogleda), pošto je samoubistvo Boslija Kauhika bilo opširno pretreseno i pošto su se najzad iscrpli izveštaji onih koji su navodno videli Ovena Budenbauma, priča o Evervilu ostala je bez goriva.
     Do kraja septembra bila je već ustajala, a mesec dana kasnije postala je zgodan siže za priče koje se pričaju uoči dana svih svetih, ili je naprosto zaboravljena.

     2.
     Rođena sam ovde i sada, rekla je Tesla Kisonu stojeći u ostacima kuće Miv O'Konel koji su nestajali, i to je bila istina. Samo tle za koje je pretpostavila da će biti njen grob pokazalo se kao materica, i ona se uzdigla iz njega obnovljena. Stoga nije uopšte čudno što su nedelje koje su usledile ličile na njeno drugo detinjstvo, daleko čudnije od onog prvog.
     Kao što je kazala D'Amuru, nije baš osećala neko otkrovenje. Poklon koji je nehotice primila, ili - nije odbacivala ovu mogućnost - za kojim je nesvesno tragala, nije joj pružio nikakav veliki uvid u ustrojstvo stvarnosti. Ili, ako jeste, ona još nije bila dovoljno pripravna da se otvori pred njim. Čak je i malo čudo koje je izvela u javnoj kući te noći - kada je Hariju dozvolila da gleda očima mrtvaca - sada delovalo drsko. Neće ona pasti u iskušenje da ponovo krene unaokolo darivajući ljudima takve vizije; sve dok ne bude sigurna da ima kontrolu nad onim što radi, a ta sigurnost, podozrevala je, neće tako skoro uslediti. Imala je osećaj da joj je um mnogo zatvoreniji sada nego što je bio pre uskrsnuća, kao da je nagonski suzila svoje vidno polje kada se ukazala mogućnost beskrajnih obzorja, iz straha da će joj misli odlepršati i da će potpuno ispustiti iz vida ko je.
     Sada se ponovo nalazila u svom starom stanu u zapadnom Holivudu, kuda se uputila odmah po napuštanju Evervila, ne zbog toga što se tamo ikada osećala neopisivo srećno - nije - već zato što joj je bila potrebna uteha poznatog. Mnogi susedi su se promenili, ali su zato komedije i drame koje su je okruživale u osnovi ostale iste i posle pet godina. Svake subotnje večeri, transeksualac u stanu ispod njenog raspekmezio bi se i puštao ljubavne pesme do četiri ujutro; bar dva puta nedeljno par iz susedne zgrade održao bi dvoboj u vrištanju, koji se završavao izričitim verbalnim pomirenjima; svakoga dana nečija mačka bila je bolesna na stepeništu. To je bilo daleko od nekog glamura, ali bio je dom, i tamo u tom prenatrpanom stanu sa jeftinim nameštajem i naprslim gipsanim zidovima mogla je da se pretvara, bar izvesno vreme, da je normalna žena koja živi normalnim životom. To možda nije bila ona vrsta normalnosti koju bi priznala Srednja Amerika, ali bila je razumno blizu nje. Ovde je podgrevala nade i gubila vreme koje je mogla da iskoristi ostvarujući ih. Negovala je svoj povređeni ego kada bi joj odbili kakav rad. Tetosala ga i kada bi joj ljubav zadala udarac. Kada je uhvatila Kloza da je vara; kada je Džeri otišao za Majami i nikada se nije vratio. Ponekad su to bila teška vremena. Ali sećanja su joj pomogla da se podseti na to ko je i da se seti svih ožiljaka. U ovom trenutku to je bilo mnogo važnije od zadovoljstava samoobmane.
     Razume se, ovo je takođe bio stan u kome je Meri Murales nestala u kalemovima Kisonovih liksa, i gde su ona i Lisjen - jadan, nedužni Lisjen - razgovarali o tome kako su ljudi lađe za večnost. Bila je to fraza koju nije zaboravila. Mogla ju je smatrati nekom vrstom proročanstva da nije verovala u ono što je kazala D'Amuru: da budućnost uvek ostaje neispričana te tako i neispričiva. Proročanstvo ili ne, ostala je činjenica da je ona postala neka vrsta lađe za ono što ju je oduvek mamilo kao beskonačna moć. Sada kada ju je imala, odlučila je da ne dozvoli da je ova uništi. Naučiće da koristi Umetnost kao Tesla Bombek, ili će je pustiti da leži neiskorišćena unutar nje.
     S vremena na vreme tokom ovog razdoblja oporavka, pozvao bi je Hari iz Njujorka, da vidi je li sve u redu. Nežno se brinuo za njeno ranjivo stanje, tako da su njihovi razgovori uglavnom bili namerno banalni. Nikada nisu, zapravo, prestali da razgovaraju o politici, ali on je uglavnom sve svodio na uzgredne primedbe, čekajući da ona oživi razgovor ako oseti da je dovoljno spremna za to. Retko kada je to činila. Uglavnom su čavrljali ni o čemu određenom i ostajali na tome. Ali kako su nedelje prolazile, postajala je sve samouverenija u svoju snagu i usuđivala se da razgovara, mada provizorno, o onome što se dogodilo u Evervilu, kao i o dugoročnim posledicama tih zbivanja. Da li je bilo šta čuo o tome gde je Iad, na primer? Ili Kison? (Odgovor na oba ta pitanje bio je odričan.) Šta je sa Tomi-Rejom, ili malom Ejmi? (Odgovor je ponovo glasio 'ne znam'.)
     "Pretpostavljam da su se svi primirili", reče Hari. "Ližu rane. Čekaju da vide ko će napraviti prvi potez."
     "Tebe kao da to mnogo ne brine", reče Tesla.
     "Znaš šta? Mislim da je Miv bila u pravu. Rekla mi je: ako ne znaš šta je ispred tebe, čemu onda strah? U tome ima dosta smisla."
     "Nestalo je takođe dosta ljudi, Hari, koji su imali i te kako dobar razlog za strah."
     "Znam. Ne pokušavam da se pretvaram kako je sve med i mleko. Nije. Ali toliko sam u životu proveo vremena tragajući za Neprijateljem..."
     "A sada si ga video."
     "Sada sam ga video."
     "I zvučiš kao da se osmehuješ,"
     "Osmehujem se. Sranje, ne znam čak ni zašto, ali osmehujem se. Znaš, Grilo je imao običaj da mi kaže da sam prostodušan u pogledu celog ovog sranja, i na neki način smo se razišli zbog toga, ali, tako mi Boga, nadam se da me čuje, jer je bio u pravu, Tes. Bio je u pravu."
     Razgovor bi manje više tu presušio, ali Harijevo pominjanje Grila nateralo ju je da počne da razmišlja o njemu, a kada je jednom počela, više nije bilo zaustavljanja. Do sada se doslovce plašila i same pomisli da se uhvati ukoštac sa svojim osećanjima prema njemu, ubeđena da će staviti na kocku svoje teško stečeno samopouzdanje ako se upusti u te nemirne vode. Ali uhvaćena ovako nespremna, morala je da popusti pred lavinom sećanja, jer da je pokušala da je zaustavi, ova bi je pokosila - te se predala; i pored svih njenih strepnji, nije bilo tako loše. U stvari, bilo je prilično prijatno razmišljati o njemu. Potpuno se bio izmenio za osam godina koliko ga je poznavala: izgubio je uglavnom svoj idealizam i sva svoja uverenja i umesto njih stekao opsesije. Ali ispod njegove sve bodljikavije spoljašnosti, mogao se nazreti čovek kakav je bio kada ga je upoznala - šarmantan, detinjast, nagao; bar ga je ona mogla nazreti. Nikada nisu bili ljubavnici, i s vremena na vreme bi zažalila zbog toga. Ali u njenom životu nije bilo čoveka koji je bio u toj meri postojan kao Grilo, ili na kraju toliko nepromišljen u svojim naklonostima. Čak i u skorije vreme, dok je putovala i kad bi ponekad prošli meseci da ne razgovaraju, nikada im nije bilo potrebno više od rečenice ili dve pre nego što bi počeli da pričaju kao da je proteklo tek nekoliko minuta od njihovog poslednjeg razgovora.
     Setivši se tih međugradskih razgovora iz svratišta za kamiondžije i sa pumpi na sporednim putevima, upravila je misli ka poslu koji je obuzeo Grila pre šest godina posle Palomo Grova: Sprud. Opisao joj ga je više no jednom kao posao zbog koga on postoji na ovoj planeti, i mada je zahtevao više energije i više strpljenja nego što je on, kako se povremeno pribojavao, bio u stanju da obezbedi, ostao mu je veran, koliko je znala, do samog kraja.
     Sada se pitala: da li Sprud i dalje radi? Da li još prikuplja priče o neobičnim pojavama širom Amerike? I što se više pitala, to ju je više kopkalo da svojim očima vidi tu zbirku čudnovatih stvari. Setila se da joj je Grilo dao nekoliko brojeva koje je mogla da nazove ako ikada poželi da uđe u sistem i ostavi svoje poruke, ali ih je ona izgubila. Jedini način da utvrdi da li je Sprud još u operativnom stanju bio je da ode do Omahe i lično proveri.
     Nije želela da leti. Nikada joj nije bila privlačna pomisao da kontrolu nad svojim životom poveri nekom čoveku u uniformi; a sada više nego ikada. Ako treba da ide, biće to na dva točka, kao u starim danima.
     Dala je da se motor valjano dovede u red i šestog oktobra krenula je na put koji će je vratiti u grad u kome je pre mnogo godina Randolf Džaf sedeo u birou za izgubljena pisma, sakupljajući tragove za razrešenje misterije koja se sada smestila u samim njenim ćelijama.









II
     1.
     I pored svojih najboljih namera, Fib nije sanjala Džoa te prve noći ležeći ispod prozora u spavaćoj sobi Miv O'Konel. Umesto njega sanjala je Mortona. Od svih, baš Mortona. I ispalo je veoma neprijatno. U snu je stajala na obali onakvoj kakva je izgledala pre nego što ju je kralj Teksas razrovao; bile su tu i ptice koje umalo nisu prevremeno okončale njenu pustolovinu. A tamo, usred jata, stajao je njen muž, odeven samo u prsluk i najbolje nedeljne sokne.
     Nagonski je pokrila grudi kada ga je ugledala, odlučna da mu nikada više ne dozvoli da položi šake na njih, bilo radi zadovoljstva ili kazne. Ispostavilo se da su njemu na pameti bile druge stvari. Izvukavši prljavu vreću iza leđa, on reče: "Dole ćemo poći zajedno, Fib. I sama znaš da tako treba."
     "Kuda dole?" upitala ga je.
     Pokazao je na vodu. "Tamo", reče on, prilazeći joj dok je zavlačio ruku u vreću. Unutra se nalazilo kamenje, sakupljeno po obali; ne rekavši više nijednu reč, počeo je da joj ga trpa u usta. Logika snova bila je takva da ona nije mogla da odvoji šake od grudi, nije mogla da ih podigne i spreči to mučenje. Nije imala izbora, morala je da guta kamenje. Iako su neki od njih bili veličine njegove pesnice, ipak su prolazili, jedan za drugim; deset, dvadeset, trideset. Osećala je da je sve teža i teža, težina ju je oborila na kolena. More je u međuvremenu dopuzalo uz obalu sa očiglednom namerom da je udavi.
     Počela je da se otima, dajući sve od sebe da umilostivi Mortona dok se davila. "Nisam želela da ti se bilo šta rđavo desi..." kazala mu je.
     "Nije ti bilo stalo", odvrati on.
     "Jeste", pobuni se ona, "u početku, volela sam te. Mislila sam da ćemo biti srećni zauvek."
     "E, pa, pogrešila si", zareža on i posegnu u vreću za najvećim kamenom, znala je to, kamenom koji će je prevaliti i ostaviti da se koprca u sve dubljoj vodi.
     "Pa-pa, Fibs", reče on.
     "Proklet da si", odvrati ona. "Zašto nikada ne možeš da prihvatiš tuđe viđenje stvari?"
     "Ne želim", odgovori on.
     "Kakva si ti budala..."
     "A, došli smo i na to."
     "Proklet bio! Proklet bio!" Dok je to izgovarala, osetila je bućkanje u utrobi, kamenje se tralo jedno o drugo u njenom stomaku. Čula je kako puca i kruni se. I Morton je to čuo.
     "Šta to radiš?" upitao ju je, nagnuvši se nad nju, zapahnuvši je dahom sličnim smradu iz pepeljare.
     U znak odgovora, ispljunula je kišu izmrvljenog kamenja kojim ga je osula od glave do pete. Pogađali su ga kao meci, i on se zaneo unazad u talas, ispustivši pri tom vreću. Rane nisu krvarile. Šrapneli koje je ispljunula na njega jednostavno su se smestili u njegovo telo i povukli ga naniže. Već posle nekoliko sekundi žudne vode su ga prekrile, i on je nestao, ostavivši Fib na obali da pljuje kamenu prašinu.
     Kada se probudila, jastuk je bio vlažan od pljuvačke.

     To iskustvo umanjilo je njen polet da odsanja stvari u postojanje. Šta da nije ubila Mortona u svom snu, pomisli ona; da li bi se on pojavio na pragu narednog dana, sa vrećom u ruci? To baš nije bila utešna pomisao. Moraće ubuduće da bude obazrivija.
     Njena podsvest je, izgleda, primila poruku. Izvesno vreme ništa nije sanjala, ili ako ipak jeste, ničega se nije sećala. Vreme je prolazilo, i ona je odlučila da se smesti u kući O'Konelijeve najbolje što može. U tome joj je pomogao dolazak jedne čudne, oronule ženice po imenu Džarijefa, koja se predstavila kao Musnakafova druga žena. Služila je u kući, objasnila je ona, čistila i kuvala, i želela je da ponovo bude primljena u službu, i biće srećna da radi kako bi obezbedila krov nad glavom svojoj porodici. Fib je rado pristala i žena se odmah uselila, zajedno sa svoje četvoro dece, od kojih je najstariji bio mladić po imenu Enko, koji je - ponosno je objasnio - bio kopile, a majci su ga napravila ne jedan već dva mornara (sada pokojni). Dečja vriska i smeh ubrzo su oživeli kuću, koja je bila dovoljno velika, tako da je Fib uvek mogla da nađe neko tiho mesto da sedne i razmišlja.
     Prisustvo Džarijefe i njenih potomaka ne samo da joj je odvlačilo misli od bola što je bez Džoa, već joj je pomoglo i da sredi provođenje vremena. Do njihovog dolaska, Fib se uglavnom upravljala mešavinom potrebe i udovoljavanja željama. Spavala bi kad god bi joj se to prohtelo; na isti način se i hranila. Sada su dani ponovo počeli da poprimaju svoj oblik. Iako su nebesa i dalje odbijala da ponude bilo kakvu dnevnu pravilnost - smrkavalo se bez upozorenja, isto tako proizvoljno je i svanjivalo - ubrzo je uvežbala sebe da ne obraća pažnju na takve znake. Sve veći red osećao se i na gradskim ulicama kada bi izišla u šetnju. Svuda je u toku bila obnova. Kuće su ponovo podizane, a luka raščišćavana; brodovi popravljani i ponovo spuštani u more. Ovi ljudi očigledno nisu posedovali Mivinu sposobnost da odsanjaju stvari u postojanje, jer inače ne bi morali toliko da se znoje, ali izgleda da su uživali u svom poslu. Posle izvesnog vremena nekolicina suseda počela je da je prepoznaje, i pozdravljali su je mrzovoljno kada bi je videli napolju. Nisu se trudili da zapodenu razgovor sa njom, a njeni pokušaji da popriča malo s njima uvek su se brzo završavali.
     Počela je da shvata da izolacija može da postane problem, ako ne pronađe neki način da je prihvate u zajednicu, i počela je da pravi spisak mogućih načina da olakša taj proces. Možda prijem na ulici ispred kuće? Ili da pozove u kuću nekolicinu odabranih suseda kojima bi mogla da ispriča svoju priču.
     Dok je razmišljala o tim mogućnostima, došla je do otkrića koje će imati čudan uticaj na zbivanja. Pronašla je spremište sa stvarima za čitanje - knjige i novine - u stražnjem delu jednog ormana. Čim je počela da ih razvrstava, shvatila je da te knjige Miv nije odsanjala. Pre će biti da su ih prokrijumčarili u Metakozm (ili su slučajno bile prenete) uljezi od krvi i mesa kao što je ona. Kako inače objasniti prisustvo knjige iz više matematike pored rasprave o istorijatu lova na kitove i izdanja Dekamerona sa mrljama od vode?
     Ova poslednja ju je najviše privukla, ne zbog teksta - koji je smatrala suvoparnim - već zbog crno-belih ilustracija kojih je knjiga bila puna. Dva umetnika - crteži su bili izrađeni u tri različita stila - izabrali su da opišu dramatične epizode, ali trećega je zanimao samo seks. Njegov stil daleko od toga da je bio vešt, ali to je nadoknađivao snagom svoje drskosti. Ljudi na njegovim slikama bili su uhvaćeni u naponima seksualne pomame, i niko od njih nije se stideo toga. Kaluđeri sa ogromnom erekcijom, seljanke sa nogama u vazduhu na balama sena, par koji se tucao u blatu: svi blaženi.
     Fibinu maštu zagolicala je posebno jedna ilustracija. Prikazivala je ženu kako kleči u polju sa zadignutom haljinom da bi njen bogato obdareni ljubavnik mogao da uđe u nju otpozadi. Dok ju je proučavala, prožeo ju je drhtaj zadovoljstva, jer se njeno telo setilo onoga što joj se um toliko trudio da zaboravi: Džoovih šaka, Džoovih usana, Džoovog tela. Osetila je njegove dlanove na svojim grudima i stomaku; osetila je kako pritiska svoja bedra o njene guzove.
     "Oh, Bože..." konačno je uzdhanula i bacila knjigu nazad u orman, zalupivši potom vratima.
     Međutim, to nije bio kraj priče; nipošto. Kada se posle nekoliko sati povukla na počinak, ta slika i njene posledice još su bile prisutne. Znala je da neće moći da zaspi ukoliko se malo ne poigra sama sa sobom, te je legla na dušek - koji se i dalje nalazio tamo gde ga je prvobitno stavila, ispred prozora - i sa očima na talasastom nebu draškala se između nogu dok je san nije pohodio.
     Sanjala je; muškarca. Ali ovog puta to nije bio Morton.

     Džo nikada nije pronašao posmatrače vatre koji su verovali da je on ispoljavanje 'šua, niti je - u svim svojim lutanjima po gradu - sreo ikoga čiji je pogled bio dovoljno bistar da ga primeti. Da nije možda ono malo vidljivosti koju je posedovao - komadići sebe koje su posmatrači videli - i dalje kopnilo? Bojao se da je tako. Da ga sada vide, sumnjao je da bi ga u istoj meri štovali.
     Nekoliko puta je bio odlučio da sasvim napusti Liverpul - nije nalazio da su prizori i zvuci obnove utešni; samo su ga podsećali na to koliko je sada daleko od života - ali nešto ga je sprečavalo da ode. Pokušao je racionalno da objasni to odbijanje (bilo mu je potrebno vreme da se oporavi, vreme da isplanira, vreme da shvati svoje stanje), ali nijedno od ovih objašnjanja nije imalo veze sa istinom. Nešto ga je zadržavalo u gradu, nevidljivi konopac oko njegovog nevidljivog vrata.
     A onda, jednog tmurnog dana dok je tumarao u blizini luke posmatrajući brodove, osetio je kako ga nešto vuče.
     U početku je odbacio to osećanje kao puku želju. Ali ponovilo se, a onda još jedanput, a posle trećeg puta usudio se da dozvoli sebi da se u izvesnoj meri uzbudi. Ovo je bilo prvi put od susreta sa posmatračima vatre da je osetio izvestan odnos prema svetu izvan njegovih misli.
     Nije odoleo pozivima. Pošao je iz luke, sledeći neizgovoreni poziv.

     Fib je sanjala da se ponovo nalazi u ordinaciji dr Pauela i da je Džo napolju u hodniku, gde ga je prvi put ugledala kako kreči tavanicu. Pljuštala je kiša. Čula je poplavu kako dobuje po prozoru prazne čekaonice i udara po krovu.
     "Džo?" pozvala ga je ona.
     Njen budući ljubavnik stajao je na vrhu merdevina, nag do pasa; široka leđa bila su mu poprskana bledozelenom bojom. Oh, kako je samo, i pored toga, privlačno izgledao, sa kosom podšišanom gotovo do lepe glave, sa ušima koje su štrčale, i tragom dlaka u podnožju leđa koje su nestajale ispod kaiša u udubljenju zadnjice.
     "Džo?" pozva ga ona, u nadi da će ga naterati da se osvrne. "Imam nešto da ti pokažem."
     Dok je to govorila, otišla je do niskog stola nasred čekaonice, uklonivši jednim potezom sa njega časopise sa magarećim ušima; legla je na sto, okrenuvši se prema njemu. Iz nekog razloga kiša je počela da prodire kroz tavanicu, da pada po njoj, oštro i okomito. Nije ju samo pokvasila; počela je da spira odeću sa njenog tela, kao da su joj bluza i haljina bile nacrtane; boje su se slivale niz njene udove i pravile bare oko stola, ostavivši je najzad nagu, kakva je, u stvari, i želela da bude.
     "Sada možeš da se okreneš", reče mu ona, spustivši šaku među noge. Oduvek je voleo da je gleda kako se mazi. "Hajde", reče mu ona, "okreni se i pogledaj me."

     Prošao je pored ove kuće na brdu i ranije, i pitao se ko u njoj živi. Uskoro će saznati.
     Išao je stazom koja je vodila ka stepeništu, popeo se uz stepenice do vrata, prošao kroz vrata i krenuo ka stubištu. Neko je mrmljao na vrhu stepeništa. Nije mogao da razabere šta. Zastao je trenutak da oslušne. Govornik je bila žena, toliko je uspeo da dokuči, ali nije mogao da uhvati reči, tako da je počeo da se penje.

     "Džo?"
     Čuo ju je; u to nije bilo sumnje. Spustio je četku i stao da briše šake, ne žureći se, svestan da je pitanje trenutak kada će im se pogledi sresti, što će delovati samo još jače ako malo bude odloženo.
     "Dugo sam čekala na ovo..." reče mu ona.
     Nije se usuđivao da poveruje u ono što je čuo. Ne u same reči, mada su bile predivne: već u glas koji ih je izgovarao.
     Fib ovde? Kako je to moguće? Ona je u Evervilu, svetu koji je napustio i izgubio zauvek. Ne ovde; ne u ovoj plesnjivoj kući, nemoguće da ga ona to doziva. To je bilo suviše da bi smeo da se ponada.
     "Oh, Džo..." žena je uzdisala, i, Bože na nebesima, zvučala je kao ona, tako slično njoj.
     Otišao je do vrata, svestan da se on koja to izgovara, ma ko bila, nalazi sa druge strane, ali odjednom se uplašio, uplašio se da otkrije kako to nije ona. Zastao je na trenutak, pripremivši se za predstojeći bol, a onda skliznuo unutra. Soba je bila ogromna i u haosu. Pogled mu je istog časa odlutao ka krevetu na suprotnom kraju. Na njemu je bilo mnoštvo nagomilanih jastuka i razbacanih komadića hartije, ali niko na njemu nije ležao.
     A onda je do njega dopro glas, njen glas tople dobrodošlice iz zamršenih čaršava na podu.
     "Džo..." reče ona. "Toliko si mi nedostajao."

     Gledao ju je. Konačno ju je gledao. Nasmešila mu se, i on joj je uzvratio osmeh, sišavši sa merdevina i došavši iz hodnika do stola na kome je ona ležala, tela vlažnog od kiše.
     "Tvoja sam", reče ona.

     Bila je to ona. Bože na nebesima, bila je to ona! Uopšte nije bilo važno kako je dospela ovamo. Niti zašto. Bilo je važno samo to da je tu, njegova Fib, njegova veličanstvena Fib, čije se lice nije nadao da će ikada ponovo videti.
     Da li je znala da je blizu?
     Oči su joj bile zatvorene, zenice su joj kolutale iza kapaka, ali on nije uopšte sumnjao da sanja o njemu. Lice joj je bilo u znoju, a znojave su joj bile i nage noge. Čeznuo je za prstima da odigne čaršav koji je ležao između; za usnama da poljubi to mesto i za kurcem da je zadovolji. Da ponovo vodi ljubav onako kako su je vodili onih poslepodneva u Evervilu, prepletenih tela kao da nikada neće biti rastavljeni.
     "Priđi bliže", izgovorila je ona u snu.
     Učinio je to. Stajao je u podnožju njenog kreveta i posmatrao je. Ako ljubav poseduje težinu, ona će je sada osetiti. Ili ako ima miris, namirisaće je, ili ako ima senku, znaće da je pala na nju. Bilo mu je svejedno kako je znala da je tu, sve dok zna; nekako je shvatila da će posle sna o njemu zateći njegov duh kako čeka u blizini, spreman za trenutak kada ona otvori oči i učini ga stvarnim.
     Sada je stajao između njenih nogu, pokriven bojom. Celo lice i kosa bili su mu poprskani, isto kao i ramena i prsa. Posegnula je naviše ka njemu.
     U snovima, i izvan njih, posegnula je naviše...

     Osetio je njen dodir. Iako nije imao kožu, ipak je osetio kontakt, tamo gde mu se nekada nalazio stomak.
     "Pogledaj se samo kako izgledaš", reče ona, prelazeći mu prstima sa stomaka do mišića na grudima, ovlaš dodirujući njegovo nevidljivo prisustvo, čas ostalim prstima, čas palcem. I gde god bi ga dodirnula, video je kako vazduh počinje da ključa i da se tka, kao da ga je - zar je uopšte smeo da se nada? - sanjala nazad u postojanje.

     Boja se skidala, malo-pomalo. Uklonila mu je nešto boje sa obraza i sa hrbata nosa, sa levog uha i oko očiju. Zatim, iako je uklanjanje boje bilo daleko od završenog, vratila se nazad do njegovog kaiša i otkopčala ga. Zaverenički se osmehnuo i dozvolio joj da mu otkopča pantalone, koje i pored svoje širine nisu uspele da sakriju njegovo uzbuđenje. Činilo se da su njeni prsti naučili trik kiše, jer je sada tkanina oko njegovih prepona spadala isto onako kao što je to bio slučaj sa njenom haljinom i bluzom, tako da je ostao potpuno nag. Podigao je šake do glave, i gurnuo kukove napred, cereći se dok je ona prelazila prstima preko njegovog kurca i jaja.

     Ovo blaženstvo nije se moglo opisati nikakvim rečima; gledao je kako mu se telo tka dok ga je milovala; jaja mu nisu bila ranjena, kurac isti onakav kakavog ga se sećala, možda i lepši.
     A onda - prokletstvo! - iz neke od soba u prizemlju doprla je dečja vriska. Fibina šaka se zaustavila, kao da je buka prodrla u njen san.

     Deca? Šta će deca u doktorskoj ordinaciji? Oh, Bože, a ona je potpuno naga. Sledila se, ponadavši se da će da odu, i buka je prestala na nekoliko trenutaka. Čekala je, zadržavajući dah. Pet sekundi, deset sekundi. Jesu li se izgubila? Izgleda da jesu.
     Posegnula je za Džoovom rukom, da ga privuče na sebe i u sebe, ali dok je to činila...

     Počeli su ponovo, tutnjeći po stepenicama, vrišteći dok su se igrali. Slasno bi ih oboje zadavio u tom trenutku, i nema tog živog ljubavnika na svetu koji bi ga osudio zbog toga. Međutim, šteta je bila počinjena. Fibina šaka klonula je nazad na njene grudi. Ispustila je blag, osujećen jecaj.
     A onda je otvorila oči.
     Oh, kakav san; i kakav način da se probudiš iz njega. Moraće da kaže Džarijefi da ubuduće deca...
     Nešto se pomerilo ispred nje, nazrela je obris naspram prozora. U trenu je pomislila da je to napolju - neki komadići tkanine ili kakav otpadak, koje je podigao nalet prašnjavog vazduha - ali ne. To je bilo ovde, u sobi sa njom: nešto iskrzano, povlačilo se u senke.
     Vrisnula bi da se ta stvar nije očigledno više plašila nje nego što se ona plašila te stvari. Nije ni čudo. Bila je to dronjava, trzava stvar, vlažna i sirova; nije predstavljala nikakvu opasnost.
     "Ko god da si, do đavola", obrati joj se ona, "gubi se odavde!"
     Učinilo joj se da je čula kako je ispustilo neki zvuk, ali deca su pravila toliku buku, i to upravo ispred vrata, tako da nije mogla da bude sigurna.
     Doviknula im je: "Odlazite!" ali oni ili nisu obratili pažnju na to ili im je upozorenje promaklo, jer još to nije ni izgovorila kada su se vrata otvorila i unutra upalo, derući, najmlađe dvoje Džarijefine dece.
     "Napolje!" ponovo je viknula, plašeći se da će ih nametljivac prepasti, iako nije mogao da im naudi. Zaćutali su, a onda manji od dvoje poče da vrišti kada je primetio ono nešto u senci.
     "Sve je u redu", reče Fib, krenuvši da ih izgura iz sobe. Dok je to činila, stvorenje se izdvojilo iz mraka i uputilo ka otvorenim vratima, zastavši tek na toliko da pogleda u Fibinom pravcu. Videla je da ima oči; ljudske oči pričvršćene nitima tamnog mesa za jedno uho i deo obraza, a vazduh u kome su ti delići visili sada je zujao i kao da se na neki način zgušnjavao.
     Potom je stvorenje nestalo, izišlo je pored uspaničene dece u hodnik.
     Fib je čula Džarijefu na stepeništu; zanimalo ju je čemu sva ta buka, ali zastala je u pola reči, i kada je Fib stigla na odmorište, našla je ženu kako se grčevito drži za gelender i jeca od straha, posmatrajući stvorenje kako se povlači niz stepenice. Povrativši se, nastavila je da se penje, dozivajući decu.
     "Dobro su", reče joj Fib. "Samo su uplašeni i to je sve." Dok je Džarijefa grlila decu, Fib ode do vrha stepeništa i pogleda za uljezom. Ulazna vrata bila su otvorena. Već je bio nestao.
     "Idem po Enka", reče Džarijefa.
     "Sve je u redu", reče Fib. "Nije nameravao da..."
     A onda je ostala bez reči, na pola puta niz stepenice - na pola puta da zatvori vrata i odeli se od tog stvorenja - shvatila je čiji je to pogled srela trenutak pre nego što je stvorenje iščezlo.
     "Oh, Bože", izusti ona.
     "Enko će ga ubiti", govorila je Džarijefa.
     "Ne!" povika Fib. "Ne..."
     Već je znala šta je uradila: napola ga je odsanjala, a onda ga je tako nedovršenog oterala. To je bilo nepodnošljivo.
     Boreći se za vazduh, nastavila je da posrće niz stepenice i preko predvorja ka ulaznim vratima. Nebo je bilo mračno, a svetlost turobna, ali mogla je da vidi da je ulica prazna u oba smera.
     Džo je otišao.

     2.
     I pored toga što je Grilovo telo bilo identifikovano, izgleda da je on zameo sve tragove koji bi mogli odvesti vlasti do Spruda u slučaju njegove smrti. Kada je Tesla stigla u kuću u Omahi, ona je bila nedirnuta. Prašina je prekrivala sve površine, a plesan sve kvarljive namirnice u frižideru, gomila pošte nalazila se iza ulaznih vrata, a stražnje dvorište bilo je tako zaraslo da nije mogla da vidi ogradu.
     Sam Sprud bio je u dobrom radnom stanju. Sedela je u ustajalom vazduhu Grilove kancelarije bez prozora nekoliko minuta, zapanjena gomilom opreme koju je uspeo da nagura u nju: šest monitora, dva printera, četiri faksa i tri zida prekrivena od poda do tavanice policama, koje su bile pretrpane trakama, kasetama i fasciklama. Ispred nje poruke su i dalje ispunjavale ekrane kao što su verovatno činile od njegovog odlaska. Neće biti baš lako prodreti u sistem i doći do svih obaveštenja koja je on sadržao. Biće ovde danima, najmanje.
     Otišla je potom da nabavi nekoliko najneophodnijih stvari u lokalnoj samoposluzi - kafu, mleko, bagete, breskve i (mada nije pipnula alkohol od uskrsnuća) votku; zatim je obavila neke poslove po kući (unutra je bilo ledeno, tako da je morala da uključi grejanje; potom je trebalo izbaciti sve iz frižidera i isprazniti kante za otpatke u kuhinji, kako bi nestao odvratan smrad), pre nego što se posvetila upoznavnaju sa Grilovim remek-delom.
     Nikada nije bila naročito vešta u rukovanju tehnologijom. Utrošila je dobra dva dana da nauči kako se svime time upravlja; radila je polako kako ne bi nehotice obrisala neko neprocenjivo blago iz fajlova. U istraživanju su joj pomogle Grilove rukom ispisane beleške, koje su bile pribadačama pričvršćene, zalepljene i trakama pričvršćene kako na mašinama tako i na policama. Bez njih bi pala u očajanje.
     Pošto je uspela da se razabere u sistemu i njegovoj metodologiji, počela je da se probija kroz same dosjee. Bilo ih je na hiljade. Naslovi nekih bili su jasni - Leteći tanjiri sa Venere, Anđeoske vizije, Smrt usled gutanja životinja - ali Grilo je većini dao naslove zarad vlastite zabave, okolišne, tako da je morala da ih pozove jedan po jedan kako bi saznala o čemu je reč. Pojedini naslovi bili su krajnje poetični, a neki su odslikavali Grilovu sklonost prema igri rečima i crnom humoru. Pesma koja proždire. Zoološka izvinjena, Đavolska Venera, Ni tu ni tamo, Amin tome; lista se nastavljala u beskraj.
     Uskoro je postalo očigledno da je Grilo marljivo sakupljao i upoređivao te izveštaje, ali ih nije sređivao. U fajlovima nije bila napravljena razlika između manjih bizarnosti i nečeg kataklizmičkog; niti između lucidnog, odmerenog izveštaja i trabunjanja. Poput brižnog roditelja, ne želeći da izdvaja jedno dete od drugoga, Grilo je pronalazio mesta za sve.
     Tesla je sa sve većim nestrpljenjem pozivala na ekran stranu za stranom, i dalje se nadajući da će naići na neki trag tajni zapretanih u njenim ćelijama. I dok je ona kopala, izveštaji su nastavili da pristižu iz svih pravaca.
     Neka žena iz Kentakija tvrdila je da su je dva puta silovali 'Viši', ko god da su oni bili; javila je da su njeni napadači krenuli ka jugu-jugoistoku i da će biti vidljivi sutra u sumrak u obliku žutog oblaka 'koji će ličiti na dva anđela vezana leđa uz leđa'.
     Izvesni dr Turnije iz Nju Orleansa želeo je da podeli svoje otkriće da bolesti bivaju izazvane nesposobnođću da se govori 'istinskim jezikom', i da je on izlečio preko šest stotina pacijenata koji su smatrani otpisanima tako što ih je naučio osnovnim rečima jezika koji je nazvao 'nazkue'.
     Iz njenog rodnog grada Filadelfije stiglo je odlomak parapsihološke proze od nekoga ko se potpisao kao (sigurno je bio muškarac) 'Bazilisk'; upozoravao je svet da će od naredne srede biti ozaren slavom i da će samo slepi biti bezbedni...

     Cela tri dana bila je talac Spruda, poput ateiste zaključanog u biblioteci Vatikana, puna prezira, čak gađenja, ali ipak se sve vreme vraćala policama, morbidno zadivljena dogmama koje je tamo zatekla. Čak i kada je bila najrazočaranija, nije mogla u potpunosti da se oslobodi sumnje da se negde u toj divljini ludila nalaze dragulji koji bi joj mogli biti od koristi - otkriti joj nešto o Umetnosti, nešto o Iadu - samo kada bi mogla da ih pronađe. Ali postajalo je sve jasnije da su joj već lako mogli i promaći, jer im je oblik bio strašno iskrivljen ili kod tako gust da u njima nije nazrela ono što, zapravo, predstavljaju.
     Konačno, negde sredinom popodneva petoga dana, ona reče sebi: ako budeš još dugo ovo radila, postaćeš isto onoliko luda kao što su i oni. Isključi to, ženo. Samo isključi tu prokletu stvar.
     Vratila se na spisak naslova i upravo se spremala da isključi mašine kada joj je jedan od njih zapao za oko.
     Vožnja je gotova, pisalo je.
     Možda je i ranije prešla preko ove tri reči, nije ih uočila, ali sada su zazvučale poznato. Vožnja je gotova bio je naslov pod kojim je Grilo želeo da iziđe njegov poslednji izveštaj iz Palomo Grova; kasnije joj je kazao da ga može upotrebiti za scenario ako želi, pod uslovom da film bude jeftin i oportunistički. Verovatno je u pitanju bila puka podudarnost, ali je ipak pozvala taj fajl, čvrsto odlučivši da on bude ujedno i poslednji.
     Srce joj je poskočilo kada je ugledala reči koje su se pojavile na ekranu.
     Tesla, napisao je Grilo, nadam se da si ti tamo napolju. Ali bilo da jesi ili nisi, pretpostavljam da sada to više i nije mnogo važno, jer ako ovo čitaš - ko god da si - ja sam mrtav.

     Bila je to poslednja stvar koju se nadala da će pronaći, ali sada kada je stajala tu pred njom, nije bila mnogo iznenađena. Znao je da umire, i mada je oduvek mrzeo opraštanja, čak i ona svakodnevna, ipak je u srži ostao novinar. Ovo je, znači, bio njegov poslednji izveštaj: namenjen samo jednom čitaocu.
     Sada je sredina juna, napisao je, i poslednjih nekoliko nedelja osećam se odvratno. Lekar kaže da se stvari odvijaju brže nego što je to ikada ranije video. Želi da dođem u bolnicu zbog testiranja, ali ja sam mu kazao da više volim to vreme da provedem u radu. Upitao me je na čemu, a ja mu, razume se, nisam mogao kazati za Sprud, tako da sam ga slagao i rekao da pišem knjigu.
     (Čudno je to. Dok ovo kucam, zamišljam kako sediš ovde, Tes, i čitaš, slušajući moj glas u glavi.)
     Mogla je da ga čuje; jasno i glasno.
     Pokušao sam jednom da pišem, kada sam saznao rđave vesti. Nisam siguran da bi od toga ikada nastala knjiga, ali ipak sam pokušao i zapisao nekoliko sećanja, da vidim kako izgledaju na papiru. I znaš šta? Bili su to klišei, svi odreda. Ono čega sam se sećao bilo je dovoljno stvarno - mekoća majčinog obraza, miris očevih cigara; leta u Čepl Hilu, u Severnoj Karolini; nekoliko Božića u Mejnu sa bakom - ali nije bilo ničega što nisi mogla da nađeš u milionima autobiografija. To nimalo nije obezvredilo moja sećanja, ali je njihovo zapisivanje učinilo izlišnim.
     I tako pomislih: u redu, pisaću o stvarima koje su se dogodile u Grovu. Ne samo o onome što se zbivalo na Koni Aju, već o Elen (mnogo mislim na nju ovih dana) i njenom klincu, Filipu (ne sećam se da li si ga upoznala ili ne), i Flečeru u trgovačkom centru. Ali taj plan je otišao do đavola isto tako brzo. Seo bih da pišem, a onda bi pristigao neki izveštaj iz Batfaka, u Ohaju, o anđelima ili NLO-ima ili tvorovima koji govore strane jezike, i kada bih se vratio onome što sam pisao, reči bi mi ličile na prošlonedeljne hladne nareske. Samo su ležale, ustajale, bezukusne i sive.
     Bio sam strašno besan na sebe. Ja, kovač reči, pišem o stvarima koje su se zaista dogodile u stvarnom svetu, i nisam u stanju da te reči nateram da zapevaju; bar ne onako kao što su to u stanju ovi ludaci koji zapisuju svako sranje što im padne na pamet.
     A onda sam počeo da shvatam zašto je to tako...
     Na ovom mestu Tesla se nagnula napred, kao da se ona i Grilo raspravljaju posle nekoliko čašica votke, i on upravo stiže do srži rasprave.
     "Reci mi, Grilo", promrmlja ona ekranu, "reci mi zašto."
     Nisam želeo da pustim istinu. Želeo sam da opišem stvari onako kako su se dogodile (ne, to nije tačno; onako kako se ja sećam da su se događale), tako da sam ubio ono što sam radio pokušavajući da budem tačan, umesto da pustim da poleti, da zapeva. Umesto da sam pustio da budu nedovršene i protivurečne, kao što to priče i treba da budu.
     Ono što se, zapravo, dogodilo u Palomo Grovu više i nije bilo važno. Važne su priče koje ljudi pričaju o tome.
     Dok ovo zapisujem, razmišljam: ništa od toga nema mnogo smisla, to su samo delići. Možda bi ti mogla da ih spojiš umesto mene, Tes.
     To je deo toga, zar ne? Da se sve poveže.
     Znam da kada bih mogao da dozvolim da majčina koža, Božići u Mejnu, Elen i Flečer, tvorovi koji pričaju kao i svaka prokleta stvar koju sam ikada osetio ili video postanu deo iste priče i kada bih tu priču nazvao ja, umesto što uvek tragam za nečim što nema veze sa onim što sam osetio ili video, ne bi bilo bitno to što ću uskoro umreti, jer bih postao deo nečega što nikada ne prestaje. Povezivanje i povezivanje.
     Kako ja sada gledam na stvari, priču boli dupe da li si ti stvaran ili ne, živ ili ne. Priča samo želi da bude ispričana. I pretpostavljam da na kraju i ja to isto želim.
     Da li bi mi to učinila, Tes?
     Da li bi me uvrstila u ono što pričaš? Uvek?
     Obrisala je suze iz očiju, osmehnuvši se ekranu, kao da se to Grilo zavalio u svojoj stolici, pijuckajući votku i čekajući da mu odgovori.
     "Važi, Grilo", reče ona, ispruživši ruku da dodirne staklo. "I..." dodade, "šta je sledeće?" Najstarije od svih pitanja.
     Usledio je trenutak u kome je zadržala dah dok je staklo podrhtavalo pod njenim prstima. A onda je shvatila.









III
     1.
     Za Harija je septembar bio mesec oporavka. Rešio je da sredi svoju malu kancelariju u Četrdeset petoj ulici; da stupi u vezu sa prijateljima koje nije video celo leto; čak je pokušao i da ponovo potpali nekoliko ljubavnih fitilja po gradu. Što se ovog poslednjeg tiče, bio je potpuno neuspešan: samo je jedna od žena kojima je ostavio poruke uzvratila poziv, i to da bi ga podsetila da mu je pozajmila pedeset dolara.
     Stoga nije bio nimalo nesrećan kada je zatekao devojku od dvadesetak godina ispred vrata svoga stana tog četvrtka uveče početkom oktobra. Imala je prsten u levoj nozdrvi i crnu haljinu suviše kratku za dobro zdravlje, a nosila je paket.
     "Jesi li ti Hari?" upitala je.
     "Aha."
     "Ja sam Sabina. Imam nešto za tebe." Paket je imao valjkast oblik, bio dugačak četiri stope i umotan u smeđu hartiju. "Želiš li da ga preuzmeš?" upita ona.
     "Šta je to?"
     "Ispustiću ga..." reče devojka i pusti ga. Hari ga je uhvatio pre nego što je pao na pod. "To je poklon."
     "Od koga?"
     "Da li bih možda mogla da dobijem koka-kolu ili nešto slično?" upita devojka, gledajući pored Harija u stan.
     Hari jedva da je i izgovorio reč svakako, a Sabina je već promakla pored njega. Nedostatak lepog ponašanja nadoknađivala je oblinama, pomisli on, posmatrajući je kako odmiče hodnikom. Mogao je da se pomiri s tim. "Kuhinja je s desne strane", reče joj on, ali ona je prošla pored nje i uputila se pravo u dnevnu sobu.
     "Imaš li nešto jače?" upita ona.
     "Verovatno ima piva u frižideru", odvrati on, zalupivši ulazna vrata nogom i krenuvši za njom u dnevnu sobu.
     "Od piva dobijem gasove", primeti ona.
     Hari spusti paket nasred poda. "Mislim da imam malo ruma."
     "U redu", slegnu ona ramenima, kao da je Hari nju ponudio pićem, a nju to baš nije mnogo zanimalo.
     Otišao je do kuhinje da pronađe piće i koju čitavu čašu u kredencu.
     "Mislila sam da si uvrnutiji", u međuvremenu mu je rekla Sabina. "Ovo mesto nije ništa naročito."
     "Šta si očekivala?"
     "Nešto luđe. Čula sam da si se uvalio u neke prilično otkačene stvari."
     "Ko ti je to kazao?"
     "Ted."
     "Poznavala si Teda?"
     "Više nego poznavala", reče ona, pojavivši se na kuhinjskim vratima. Pokušavala je da deluje žestoko, ali njeno lice, i pored senke, ruža i kao krv crvenog sjaja za usne, bilo je suviše okruglo i detinjasto da bi mogla uspešno to da izvede.
     "Kada je to bilo?" upitao ju je Hari.
     "Oh... pre tri godine. Imala sam četrnaest kada sam ga upoznala."
     "To liči na Teda."
     "Nikada nismo radili ništa što ja nisam želela", reče ona, prihvativši čašu ruma od Harija. "Uvek je bio zaista fin prema meni, čak i kada je prolazio kroz gadna razdoblja."
     "On je spada u dobre momke", reče Hari.
     "Trebalo bi da mu nazdravimo", odvrati Sabina.
     "Svakako." Kucnuli su se. "Za Teda."
     "Gde god da je", dodade Sabina. "Hoćeš li već jednom da otvoriš svoj poklon?"
     Bila je to slika. U stvari, Tedovo remek-delo, D'Amur u ulici Vikof, izvađeno iz rama, bez pozadine i pomalo nedolično uvezano komadom izlizanog kanapa.
     "Želeo je da je ti dobiješ", objasnila je Sabina, kada je Hari povukao sofu unazad kako bi mogao do kraja da razmota sliku. Platno je izgledalo moćno, upravo onako kako ga se Hari sećao. Uzavrelo polje boje kojom je ulica bila obojena, debeli slojevi kojima je bilo oblikovano njegovo lice, kao i, razume se, ona pojedinost koju je Ted sa toliko ponosa pokazao Hariju u galeriji: stopalo, peta, zmija koja se uvija dok iz nje, zgažene, ističe život. "Pretpostavljam da bi vam dao nešto drugo", govorila je Sabina, "da mu je neko ponudio deset somova za nju. Ali niko je nije kupio, pa sam pomislila da dođem i da vam je dam."
     "Galerija nije imala ništa protiv?"
     "Ni ne znaju da više nije tamo", reče Sabina. "Smestili su je u skladište sa ostalim slikama koje nisu mogli da prodaju. Pretpostavljam da su mislili kako će ranije ili kasnije naći kupca, ali ljudi ne žele da drže na zidovima slike kao što su Tedove. Oni žele one glupave." Dok je to govorila, prišla je sasvim blizu Hariju. Mogao je da namiriše njen laki, medni miris. "Ako želiš", poče ona, "mogla bih ponovo da svratim i napravim novu pozadinu za platno. Onda bi mogao da je okačiš iznad kreveta..." vragolasto ga je pogledala, "ili negde drugde."
     Hari nije želeo da uvredi devojku. Nema sumnje da je, donevši sliku ovamo, ispunila Tedovu želju, ali pomisao da prva stvar koju će ugledati svakog jutra bude ulica Vikof nije bila baš naročito utešna.
     "Vidim da želiš da razmisliš o tome", reče Sabina i, nagnuvši se napred, spusti žurni poljubac pored njegovih usta. "Svratiću sledeće nedelje, važi?" reče ona. "Možeš tada da mi kažeš." Ispila je rum i pružila praznu čašu Hariju. "Baš mi je drago što sam te upoznala", reče ona, iznenada postavši ljubazno formalna. Lagano se povlačila ka vratima kao da je čekala neki znak od Harija da bi trebalo da ostane.
     Bio je u iskušenju. Ali znao je da ne bi imao baš visoko mišljenje o sebi ujutro ako iskoristi priliku. Imala je sedamnaest godina, pobogu. Prema Tedovim merilima već je bila matora, razume se. Ali jedan deo Harija i dalje je želeo da sedamnaestogodišnjakinje sanjare o ljubavi, a ne da ih dvostruko stariji muškarci nalivaju rumom i odvlače u krevet.
     Izgleda da je počela da shvata da od ovoga ništa neće biti, te mu je uputila pomalo zagonetan osmeh. "Zaista nisi onakav kakvim sam te zamišljala", primeti ona, malo razočarano.
     "Pretpostavljam da me Ted nije poznavao baš onako dobro kao što je mislio da me poznaje."
     "Oh, nije mi samo Ted pričao o tebi", reče ona.
     "Ko još?"
     "Svi i niko", odgvori ona i lenjo slegnu ramenima. Već je bila na vratima. "Vidimo se, možda", reče ona, otvori vrata i ode, ostavivši ga da žali što je nije zadržao bar još malo duže.

     Kasnije, dok se vukao ka klozetu u tri ujutro, zastao je ispred slike i zapitao se da li još postoji kuća Mimi Lomaks u ulici Vikof. To pitanje mu se motalo po glavi i kada se probudio narednog jutra, i dok je išao prema kancelariji i dok je sređivao pozamašnu papirologiju. To, razume se, uopšte nije bilo važno, osim što se pitanje isprečilo između njega i posla. Znao je i zašto: plašio se. Iako je video užase u Palomo Grovu i suočio se licem u lice sa Iadom u Evervilu, sablast ulice Vikof nikada nije, zapravo, bila proterana. Možda je sada kucnuo čas za to: da se pozabavi jednom za svagda tim poslednjim delićem svoje svesti koju je i dalje pohodila ustajala pomisao na zlo koje žudi za ljudskim dušama.
     Ostatak dana proveo je u razmatranju te zamisli, isto kao i ceo naredni dan, znajući dobro da će ranije ili kasnije morati da ode tamo, jer će u protivnom ta stvar samo ovladati njime.
     U petak ujutro, kada je stigao u kancelariju, zatekao je mumifikovanu glavu majmuna, pažljivo nataknutu na podužu kost za koju je podozrevao da je ljudska, koju mu je neko poslao. To nije bilo prvi put da slične stvari stignu do njega - neke od njih predstavljale su upozorenja, neke talismane koje su slali oni koji su mu želeli sreću, a neke su jednostavno predstavljale neukusne poklone - ali danas je prisustvo ovog predmeta, njegov miris koji mu je štipao sinuse, poslužilo Hariju kao podsticaj da krene tamo. Čega se plašiš? - kao da ga je pitala glava razjapljenih čeljusti. Stvari umiru i kvare se, ali pogledaj, ja se smejem.
     Strpao ju je u kutiju i upravo se spremao da je baci u kantu za đubre, kada mu je zaigrao neki sujeverni živac. Umesto da je baci, ostavio ju je tamo gde se nalazila, nasred stola, rekao joj da će brzo da se vrati i uputio se u ulicu Vikof.

     2.
     Dan je bio hladan. Još nije nastupila njujorška ciča zima (do nje je verovatno preostalo još mesec, mesec i po dan), ali bilo je dovoljno hladno da shvati da više nema šetkanja u košulji s ove strane zime. To mu nije smetalo. Letnji meseci su mu uvek donosili najveće nevolje - ni ovo leto nije bilo izuzetak - i laknulo mu je kada je osetio da tošlo vreme polako jenjava. Šta ako drveće gubi lišče i ono trune, i dani postaju kraći? San mu je bio potreban.
     Utvrdio je da se okolina ulice Vikof strašno izmenila od kada je poslednji put bio ovde, i što se više približavao, to je u njemu jačala nada da će i njegovo odredište biti u ruševinama.
     Ali nije bilo tako. Ulica Vikof izgledala je uglavnom isto onako kao i pre deset godina: kuće sive i tmurne kao i uvek. Stena je mogla da se topi u Oregonu, i nebo da se raspukne poput ispuštenog jajeta, ali ovde je tle bilo tle, a nebo je bilo nebo, i šta god da je živelo između nije uskoro nameravalo nigde da ode.
     Koračao je pločnikom punim otpadaka prema kući Mimi Lomaks, očekujući da je zatekne u ruševnom stanju. Opet, nije bilo tako. Njen sadašnji vlasnik bio je vrlo pažljiv. Kuća je imala novi krov, novi dimnjak, nove strehe. Vrata na koja je pokucao bila su nedavno obojena.
     U prvi mah niko mu nije odgovorio, iako je čuo mrmljanje iznutra. Pokucao je ponovo, i ovog puta, posle otprilike jednominutnog odlaganja, vrata su se odškrinula i neka žena poznih srednjih godina, napetog i bolesnog lica, zagleda se u njega uplakanim očima.
     "Jeste li vi on?" upita ona. Glas joj je bio veoma slab usled iscrpljenosti. "Jeste li vi De Amur?"
     "Ja sam D'Amur, da." Hariju je odjednom postalo neprijatno. Mogao je da oseti miris žene sa mesta na kome je stajao; kiselkast znoj i prljavština. "Otkud znate ko sam?" upita on.
     "Ona je rekla..." odvrati žena, otvorivši još malo vrata.
     "Ko je rekao?"
     "Ona drži gore mog Stivija. Drži ga tamo već tri dana." Dok je žena to govorila, niz obraze stadoše da joj se slivaju suze. Nije se potrudila da ih obriše. "Rekla je da neće da ga pusti dok vi ne stignete ovamo." Sklonila se sa vrata. "Morate je naterati da ga pusti. On je sve što imam."
     Hari duboko udahnu i zakorači u kuću. Na drugom kraju hodnika stajala je neka žena od dvadesetak godina. Dugačka, crna kosa, ogromne oči koje su sijale u mraku.
     "Ovo je Stivijeva sestra. Loreta."
     Mlada žena čvrsto je stezala krunicu i buljila u Harija kao da je on saučesnik onoga što se gore nalazilo.
     Starija žena zatvorila je ulazna vrata i stala pored Harija. "Kako je znalo da ćete doći ovamo?" promrmlja ona.
     "Ne znam", odgovori Hari.
     "Reklo je da će, ako pokušamo da odemo..." poče Loreta, glasom tek nešto jačim od šapata, "ubiti Stivija."
     "Zašto kažeš 'ono'?"
     "Jer nije ljudsko." Pogledala je uz stepenice, a lice joj je izražavalo strah. "Iz Pakla je", zadahta ona. "Zar ne osećate miris?"
     Nema sumnje da se osećao smrad. To nije bio zadah riblje pijace iz prostorije Zijema Karasofije. Ovo su bila govna i vatra.
     Hariju je srce ludački skakalo dok je išao prema podnožju stepeništa. "Vi ostanite ovde dole", reče on dvema ženama i krenu uz stepenice, preskočivši mesto na petom stepeniku gde je počivala glava oca Hesa dok je izdisao. Odozgo se nije čula nikakva buka, a sada više nije dopirala ni odozdo. Peo se u tišini, svestan da stvorenje koje ga je čekalo čuje svaku škripu stepenika. Ne želeći da pomisli kako je pokušao da se prikrade u tišini i nije u tome uspeo, sam je prekinuo muk.
     "Dolazim, bilo da si spreman ili ne", izgovori on.
     Istog časa usledio je odgovor. I već posle prvog sloga bilo mu je jasno o kome je reč.
     "Hari..." pozva ga Lenja Suzana. "Gde si do sada? Ne, nemoj mi reći. Bio si da vidiš Gazdu, je li tako?"
     Dok je demon pričao, Hari je stigao do vrha stepeništa i prešao preko odmorišta do vrata. Boja na njima bila se potklobučila.
     "Želiš li posao, Hari?" nastavila je Lenja Suzana. "Ne krivim te. Spremaju se zaista gadna vremena."
     Vrata su već bila malo otvorena. Hari ih je gurnuo, ovlaš, i ona se širom otvoriše. Soba je bila gotovo u potpunom mraku, draperije su stajale navučene, a svetiljka na podu oblepljena stvrdnutim izmetom, tako da je jedva svetlucala. Sva posteljina bila je skinuta sa kreveta i na njemu je ostao samo dušek, koji je, pak, bio pocrneo. Na dušeku je potrbuške ležao dečak u prljavoj majici i boksericama.
     "Stivi?" pozva ga Hari.
     Dečak se nije pomerio.
     "Trenutno spava", začuo je ledeni glas Lenje Suzane iz tame iza krevea. "Umorio se."
     "Zašto ne pustiš maloga? Ja sam taj koga želiš."
     "Precenjuješ svoj šarm, D'Amure. Zašto bih želela jednu sjebanu dušu kao što je tvoja kada mogu da imam ovog neokaljanog mališana?"
     "Zašto si me onda dovela ovamo?"
     "Nisam. Možda ti je Sabina utuvila tu misao u glavu, to da. Ali došao si svojevoljno."
     "Sabina je tvoja prijateljica?"
     "Njoj bi se sigurno više svidelo ljubavnica. Jesi li je tucao?"
     "Nisam."
     "Ah, D'Amure!" reče Nomad, ozlojeđeno. "A toliko sam se namučio dok nije postala vlažna. Nisi valjda postao nastran? Ne. Ti si suviše ispravan, i to će ti doći glave. Dosadan si, D'Amure. Dosadan, dosadan..."
     "E, pa, možda bi trebalo lepo da se vratim kući", reče Hari, okrenuvši se prema vratima.
     Iza njega je nastalo nekakvo komešanje; čuo je kako opruge na krevetu škripe i Stivi je tiho zastenjao. "Stani" prosikta Nomad. "Nikada više da mi nisi okrenuo leđa."
     Osvrnuo se preko ramena. Stvorenje se uspentralo na krevet i sada je svoje koščato i gnojavo telo smestilo povrh svoje žrtve. Bilo je boje nečisti na svetiljki, ali vlažno; njegova suviše ogoljena anatomija sva je bila u peristatičkom kretanju.
     "Zašto uvek govna?" upita Hari.
     Nomad nakrivi glavu. Kakve god crte da su bile na njoj, sve su podsećale na rane. "Zato što su govna sve što imamo, Hari, dok se ne vratimo u slavu. To je sve čime nam Bog dozvoljava da se igramo. Možda malo i vatrom, s vremena na vreme, dok On ne gleda. Kad smo već kod vatre, video sam oca Hesa pre negi dan, kako gori u svojoj ćeliji. Kazao sam mu da ću te možda videti..."
     Hari odmahnu glavom. "Ne pali, Nomade", reče on.
     "Šta ne pali?"
     "To sa palim anđelom. Ne verujem više u te stvari." Krenuo je prema krevetu. "A znaš li zašto? Video sam neke tvoje rođake u Oregonu. U stvari, nekolicina me umalo nije razapela na krst. Ružni, mali kenjavci poput tebe, osim što nisu imali tvoje ambicije. Oni su samo učestvovali u tome zarad krvi i govana." Nastavio je da se primiče krevetu dok je govorio, uopšte ne znajući šta će stvorenje da uradi. Izvadilo je Hesu utrobu sa nekoliko kratkih udaraca i nije imao razloga da veruje kako je izgubio veštinu. Ali šta je on bio bez svoje lažne autobiografije? Grubijan sa nekoliko dana treninga u klanici.
     "Ni koraka dalje", reče stvorenje kada se Hari našao na jard od kreveta. Treslo se od glave do pete. "Ako nastaviš da se približavaš, ubiću malog Stivija. I baciću ga niz stepenice, isto kao i oca Hesa."
     Hari podiže ruke kao da se predaje. "U redu", reče on, "neću dalje. Samo sam hteo da proverim porodičnu sličnost. Znaš li da je prosto neverovatna."
     Nomad odmahnu glavom. "Ja sam bio anđeo, D'Amure", reče uznemirenim glasom. "Sećam se nebesa. Zaista. Kao da je bilo juče. Oblaci, svetlo i..."
     "I more?"
     "More?"
     "Suština."
     "Ne!" vrisnu ono. "Bio sam na nebesima. Sećam se stalnih otkucaja Božjeg srca..."
     "Možda si rođen na obali."
     "Jednom sam te upozorio", reče stvorenje. "Ubiću dečaka."
     "I šta će to dokazati? Da si pali anđeo? Ili da si mali grubijan, kao što već rekoh?"
     Nomad podiže šake do svog kukavnog lica. "Oh, pametan si ti, D'Amure", uzdahnu ono. "Veoma si pametan. Ali i Hes je bio pametan." Stvorenje je razdvojilo prste i izdahnulo smrad. "I vidiš šta mu se dogodilo."
     "Hes nije bio pametan", tiho reče Hari. "Voleo sam ga i poštovao, ali on je bio zaveden. Kada bolje razmislim, vas dvoje ste prilično slični." Nagnuo se inč ili dva bliže tom entitetu. "Ti misliš da si pao sa nebesa. On je mislio da im služi. Konačno, verovali ste u iste stvari. Glupo je što si ga ubio, Nomade. Nije ti mnogo šta ostalo."
     "Još imam tebe", odvrati stvorenje. "Mogu da se zajebavam s tvojom glavom do sudnjeg dana."
     "Ha", izusti Hari, ispravivši se. "Ne plašim te se više. Nisu mi potrebne molitve..."
     "Oh, zaista?" zareža ono.
     "Nije mi potrebno raspeće. Potrebne su mi samo oči u glavi. A vidim - vidim jednog malog govnojeda bez apetita."
     U tom trenutku, stvor se bacio na njega, vrišteći, a sve rane na glavi su mu se razjapile. Hari stade da hitro uzmiče preko prljavog poda, sve za dlaku izbegavajući opake kandže, dok leđima nije dodirnuo zid. Nakaza tu krenu u završni napad, zamlataravši rukama prema njegovoj glavi. Hari je podigao šake da zaštiti oči, ali stvorenje nije njih htelo, bar ne za sada. Umesto toga, zarilo mu je prste u meso na vratu, a stopala sa šiljcima ukopalo u zid sa obe strane njegovog tela.
     "A sada ponovo, D'Amure..." poče stvorenje. Hari je osećao kako mu se krv sliva niz kičmu. Čuo je kako mu pršljenovi pucketaju. "Jesam li ja anđeo?" Lice mu se nalazilo na svega nekoliko inča od Harijevog, a glas mu je izlazio istovremeno iz svih rupa. "Želim odgovor, D'Amure. Veoma mi je važan. Bio sam nekada na nebesima, je li tako? Priznaj."
     Hari je krajnje polako odmahnuo glavom u kojoj je dobovalo.
     Stvorenje uzdahnu. "Oh, D'Amure", reče ono, iščupavši jednu šaku iz Harijevog vrata i premestivši je napred kako bi ga pomilovao po grkljanu. Više nije režao. To više nije bio Nomad; bila je to Lenja Suzana. "Nedostajaćeš mi", reče ono, prstima cepajući kožu na Harijevom grlu. "Nije prošla noć da nisam mislila na nas" - glas je sada bio žestok - "ovde, u tami zajedno."
     Dečak na krevetu iza stvorenja, zastenja.
     "Psst..." izusti Lenja Suzana.
     Ali Stivija sada niko nije mogao da ućutka. Tražio je utehu u molitvi. "Zdravo Marijo, milosti puna..." poče on.
     Stvorenje se osvrnu prema njemu; Nomad je ponovo izbio na površinu kako bi vriskom naredio dečaku da umukne. U času kada je to učinio, Hari je ščepao šaku na svom vratu i izvukao prste sa kandžama. Zatim se bacio napred. Nomadova stopala odvojila su se od zida i dva tela, spojena, stadoše da posrću ka sredini sobe.
     Stvorenje je istog časa zarilo prste dublje u Harijev potiljak. Zaslepljen bolom, on se okrenuo, odlučan da ne dozvoli da padnu na dečaka. Pomahnitalo su se vrteli unaokolo sve dok Hari nije izgubio ravnotežu i pao napred, potisnuvši Nomada ispred sebe.
     Njegovo telo udarilo je o ugljenisani pod, koji se raspao pod njihovom udruženom težinom. Očima punim suza Hari je na trenutak ugledao besmisleno lice pred sobom, i šake mu klonuše usled doživljenog šoka. Zatim su se našli na odmorištu. Posle tame u spavaćoj sobi, ovde je bilo svetlo. Za Nomada je to bilo i te kako bolno. Počeo je da se grči u Harijevom zagrljaju, štrcajući toplu pljuvačku iz ždrela. Hari he iskoristio trenutak da iščupa kandže iz svog vrata, a onda ih je inercija zavitlala prema gelenderu, koji je zaškripao, ali se nije slomio, i oni poleteše.
     Bio je to pad od otprilike deset stopa: Nomad je bio ispod Harija i vrištao. Udarili su o stubište i nastavili da se kotrljaju, konačno se zaustavivši na nekoliko stepenika od dna.
     Prva stvar na koju je Hari pomislio bila je: Bože, kako je tiho. Zatim je otvorio oči. Nalazio se obraz uz obraz sa stvorenjem, a njegov znoj pekao mu je kožu. Posegnuvši za poškropljenim gelenderom, počeo je da se pridiže; osećao je bol u levoj ruci, ramenu, rebrima i vratu, ali ništa ga nije toliko bolelo da ne bi mogao da uživa u prizoru pod svojim nogama.
     Nomad je bio u agoniji, a njegovo telo - koje je izgledalo još jadnije i odvratnije na dnevnoj svetlosti nego gore u sobi - predstavljalo je masu izobličenog tkiva.
     "Jesi... li... tu?" upita stvorenje.
     Nije više ni režalo ni bilo pritvorno umiljato, kao da su bića za koja se izdavalo utrnula zajedno s njegovim vidom.
     "Ovde sam", odgovori Hari.
     Pokušalo je da se pridigne na jednu od šaka, ali nije uspelo. "Da li... umireš?" zanimalo ga je.
     "Ne danas", tiho reče Hari.
     "To ne valja", reče stvorenje. "Moramo poći zajedno. Ja... sam... ti..."
     "Nije ti preostalo mnogo vremena", reče mu Hari. "Ne traći ono što ti je ostalo na to sranje."
     "Ali to je istina", nastavi stvar. "Ja sam... ja sam ti, a... ti si ljubav..."
     Hari se setio Tedove slike; zmije pod svojom petom. Držeći se čvrsto za gelender, podigao je stopalo.
     "Ućuti", reče on.
     Stvorenje nije obraćalo pažnju na njega. "Ti si ljubav..." ponovilo je. "A ljubav je..."
     Hari spusti petu na njegovu glavu. "Upozoravam te", reče on.
     "Ljubav je ono što..."
     Nije ga ponovo upozorio, već je spustio stopalo u njegovo gnojno lice s onoliko snage koliko je još imao u iznurenom telu. Bilo je dovoljno. Osetio je kako se stvara ulegnuće u tom gnoju pod njegovom petom, kako mu se pod težinom razdvajaju slojevi tankih kostiju i mulja. Kratki grčevi protresoše udove stvorenja sve do okrvavljenih vrhova prstiju. A onda, sasvim iznenada, prestadoše, uz završni trzaj.
     U hodniku ispod, Loreta je mrmljala molitvu koju je njen brat gore započeo.
     "Zdravo Marijo, milosti puna, Gospod je s tobom, blagoslovena među ženama..."
     Hariju je to prijatno zvučalo posle vriske i pretnji.
     "Neka je blagosloven plod utrobe tvoje, Isus..."
     To, razume se, neće odvratiti smrt. Neće spasiti nevine od patnje. Međutim, lepota nije bila baš zanemarljiv kvalitet, bar ne u ovom namučenom svetu.
     Dok je slušao, izvukao je petu iz Nomadovog lica. Građa tog stvorenja, lišena volje koja ju je oblikovala, već je počela da gubi svoju čvrstinu i da se sliva niz stepenište.
     Pet stepenika od dna, vide Hari. Isto kao Hes.

     Pobeda je uzela svoj danak. Pored razderanog vrata i probodenog grla Hari je imao slomljenu ključnu kost, četiri naprsla rebra, prelom desne ruke i blagi potres mozga. Što se Stivija tiče, koji je bio Nomadov talac tri dana, njegove traume bile su više psihičke nego fizičke. Biće potrebno da prođe izvesno vreme pre nego što zacele, ako se to uopšte ikada desi, ali prvi korak na tom putovanju bio je učinjen već prvog dana po smrti stvorenja. Porodica se iselila iz kuće u ulici Vikof, ostavivši je na milost i nemilost glasinama. Ovog puta neće biti pokušaja da se dovede u red. Pošto niko neće voditi o njoj računa, propašće tokom zimskih meseci neobičnom brzinom, kako su neki smatrali. Niko više nikada neće u njoj stanovati.

     Jedna je tajna ostala nerešena. Zašto je to stvorenje uopšte skovalo plan da ga domami u kuću u ulici Vikof? Da nije počelo da sumnja u vlastitu mitologiju, te je udesilo ponovni susret sa starim nerpijateljem kako bi potvrdilo svoj osećaj o sebi samom? Ili mu je jednostavno bilo dosadno jednog septembarskog dana, te mu je palo na pamet da odigra staru igru iskušenja i pogubljenja, tek onako, iz hira?
     Hari je pretpostavio da će se odgovori na ta pitanja naći na dugačkom spisku stvari koje nikada neće saznati.
     Što se tiče Tedovog magnum opusa, posle nekoliko dana neodlučnosti Hari je odabrao da ga okači u dnevnoj sobi. Pošto je trenutno bio jednoruk, bila su mu za to potrebna skoro dva sata, ali kada se jednom našlo gore - platno prikucano pravo na zid - izgledalo je bolje nego u galeriji. Nesputana ramom, Tedova vizija kao da je krvarila preko zida.
     Što se tiče ljupke Sabine, koja je očigledno izvršavala Nomadova uputstva kada mu je isporučila sliku, od nje nije više bilo ni traga ni glasa. Hari je ipak za svaki slučaj stavio dve nove sigurnosne brave na ulazna vrata.

     Nešto manje od dve nedelje posle završnog čina u ulici Vikof, iznenada ga je pozvao zlovoljni Raul.
     "Moraš na avion, Hari. Šta god radio..."
     "Gde si?"
     "U Omahi. Došao sam da potražim Teslu."
     "I?"
     "Našao sam je. Ali... ne baš u onom smislu u kome sam mislio da ću je naći."
     "Je li s njom sve u redu?" upita Hari. Nastupila je tišina. "Raule?"
     "Da, tu sam. Ne znam da li je sa njom sve u redu ili ne. Moraš sam da pogledaš."
     "Je li ona kod Grila?"
     "Aha. Sledio sam je iz L.A.-a. Rekla je susedima da ide za Nebrasku. To ti je čist dokaz neuračunljivosti u Holivudu. Koliko brzo možeš da stigneš ovamo?"
     "Uhvatiću danas neki avion, ako uspem. Hoćeš li me pokupiti na aerodromu? Nisam baš u najboljem stanju."
     "Šta se dogodilo?"
     "Ugazio sam u neko govno. Ali sada je mrtvo."









IV

     1.
     Fib nije kazala Džarijefi da joj je poznat identitet njihovog posetioca. Kao prvo, to je bilo suviše bolno, a kao drugo, plašila se da bi mogla oterati ženu i njenu decu iz kuće. To nipošto nije želela; ne samo zbog njih, već i zbog sebe. Navikla se na njihovo mnoštvo i njihovu galamu, a i mnogo teže bi podnela ono što je učinila ako bi ostala sama u zdanju O'Konelijeve.
     Džarijefa je imala mnogo pitanja, razume se, i daleko od toga da je bila zadovoljna nekim odgovorima koje je dobila od Fib. Ali kako je vreme prolazilo, a dečji košmari i spontano plakanje postali proređeniji, kuća se vratila u svoj pređašnji ritam, a sumnje koje su je i dalje mučile Džarijefa je zadržavala za sebe.

     Fib je u međuvremenu otpočela sistematsko pretraživanje grada, tragajući za bilo kakvim tragom koji bi joj mogao nagovestiti gde se Džo nalazi. Pod pretpostavkom da nije jednostavno ispario pošto je napustio kuću (u to je sumnjala; bio je rudimentaran, ali ipak u čvrstom obliku), njegovo bekstvo kroz ulice nije moglo, razmišljala je ona, proći potpuno neprimećeno. Čak i u ovom gradu, čije su se ulice mogle pohvaliti novim čudnim obličjima i fizionomijama uvek kada bi neka nova lađa bacila sidro, Džoova pojava bila je, da tako kažemo, bar spomena vredna. Neko mora da je nešto video.
     Uskoro je zažalila što je tako sporo uspostavljala vezu sa svojim susedima. Iako je većina njih bila prilično učtiva prema njoj kada bi došla da im postavi pitanja, svi su se držali krajnje oprezno. Što se njih ticalo, ona je i dalje bila stranac, a plašila se da čak i ako su znali odgovore na njena pitanja, ovi neće stići do nje. Nekoliko dana vraćala se u kuću O'Konelijeve razočarana i iscrpljena, pošto je prethodno išla od vrata do vrata (u nekim ulicama od gradilišta do gradilišta) u potrazi za obaveštenjima, dok su se parametri njene potrage postojano širili, uporedo sa njenim očjanjem. Izgubila je apetit i smisao za humor. Nekih dana je, preskočivši po dva uzastopna obroka, lutala ulicama ošamućena i na ivici suza, izvikujući Džoovo ime poput kakve ludare. Jednom je na kraju dana zaključila da se izgubila, a kako je bila suviše umorna da potraži put do kuće, ostala je da prespava na ulici. Drugom jednom prilikom, obrevši se usred neke teritorijalne rasprave između dve porodice, umalo joj nisu prerezali grkljan. Ali nastavila je da izlazi svakog dana, u nadi da će nabasati na kakav trag koji će je odvesti do njega.
     Na kraju je ispalo da je prvi nagoveštaj za kojim je toliko tragala dobila iz izvora nadohvat ruke. Upravo se spremala da jednog dana uđe u kadu, pošto je dvanaest i više časova hodala gradom, kada je začula kucanje na vratima kupatila, i posle njenog poziva unutra je ušao Enko, Džarijefin potomak koji se najmanje prijateljski ophodio prema njoj; štrkljasti momak, čak i prema merilima za adolescente, sa ljudskim licem osim što je imao simetrične mrlje na čelu i vratu, kao i zakržljale škrge koje su se protezale od sredine obraza do vrata.
     "Imam prijatelja", objasni on. "Zove se Vip Luemu. Živi dva bloka niz ulicu. U onoj kući sa zamandaljenim prozorima?"
     "Znam koja je", reče Fib.
     "Rekao mi je da se unaokolo raspituješ... znaš već, o onoj stvari koja je bila ovde."
     "Da, raspitivala sam se."
     "E, pa... Jip je znao nešto o tome, ali majka mu je kazala da ne razgovara sa tobom."
     "Baš susetski", primeti Fib.
     "Nije to zbog tebe", odvrati Enko. "Ovaj... i jeste i nije. Uglavnom je zbog onoga što se ovde dogodilo, znaš, u starim danima, te misle da ćeš i ti obnoviti posao kao gospođica O'Konel, kada brodovi ponovo počnu da pristižu."
     "Posao?" ponovi Fib.
     "Da. Znaš već. Žene."
     "Ne pratim te, Enko."
     "Kurve", reče dečak, a mrlje na njegovom licu potamneše.
     "Kurve?" opet će Fib. "Ti to pokušavaš da mi kažeš da je ova kuća... nekada bila bordel?"
     "Najbolji. Tako bar kaže Vipov otac. Ljudi su odasvud dolazili."
     Fib je zamislila Miv kako sedi poput kakve kraljice, poduprta jastucima i okružena ljubavnim pismima, razmišljajući o imbecilnosti ljubavi. Nije ni čudo. Ta žena bila je madam. Ljubav nije bila dobra za posao.
     "Mogao bi da mi učiniš veliku uslugu", reče Fib, "ako bi kazao Vipu da raširi glas da ne nameravam ponovo da otvorim ovu kuću za posao u skorijoj budućnosti."
     "Učiniću to."
     "A sada... rekao si da on zna nešto?"
     Enko klimnu. "Čuo je oca kako priča o nekom misameu koji je viđen u luci."
     "Misame?"
     "Oh, tu reč koriste mornari. Ona označava nešto što nalaze na moru, a što još, zapravo, nije završeno."
     Napola odsanjano, pomisli ona. Kao moj Džo; moj misame Džo.
     "Enko, hvala ti."
     "Nema na čemu", odvrati dečak, okrenuvši se da pođe. "Znate, Musnakaf nije bio moj otac."
     "Da, čula sam."
     "Bio je rođak moga oca. U svakom slučaju, pričao je mnogo o tome kako je nekada išao da traži žene za gospođicu O'Konel."
     "Mogu da zamislim", reče Fib.
     "Sve je objasnio. Kuda treba ići. Šta treba reći. Te tako..."
     Enko zastade i zagleda se u svoje cipele.
     "Te ako se ikada vratim u posao..." poče Fib.
     Dečak se ozari.
     "Imaću te u vidu."

     Pustila je da se voda u kadi ohladi i počela ponovo da se oblači, navukavši na sebe nekoliko slojeva odeće kao zaštitu od vetra koji je bio poslednjih nekoliko dana veoma oštar, a i inače je uvek bio oštriji blizu vode. Zatim je otišla u kuhinju, napunila jednu od Mivinih srebrnih pljoski voćnim sokom i uputila se u luku, razmišljajući usput da će, ako otprilike i posle godinu dana ne uspe da pronađe Džoa, ponovo otvoriti bordel, baš uz inat susedima koji joj nisu nimalo pomogli, te će isto kao i Miv ostariti u luksuzu i postati mrzovoljna, bogateći se na nedostatku ljubavi.

     2.
     Kao što je Raul i obećao, čekao je na aerodromu Epli, mada ga Hari u prvi mah nije prepoznao. Podgrejao je pomalo sablasno bledilo tela svog domaćina tankim slojem podloge i natakao moderne naočari za sunce, ne bi li sakrio srebrnaste zenice. Ćelavo teme pokrio je bezbolskom kapom. Opšti utisak nije bio naročito privlačan, ali mu je omogućavao da se neupadljivo kreće kroz gužvu.
     Dok su se vraćali ka Grilovoj kući u prepotopnom ford-kabrioletu koji je vozio Raul (priznao je da ne poseduje dozvolu), razmenili su izveštaje o najnovijim pustolovinama. Hari je ispričao Raulu o tome šta se dogodilo u ulici Vikof, a Raul mu se odužio pričom o putovanju do Misije Svete Katarine, na poluostrvu Baja, gde je Flečer otrkio i sintetisao nuncija.
     "Još davno sam tamo sagradio svetilište", reče on, "o kome sam se brinuo dok me Tesla nije pronašla. Bio sam ubeđen da će nestati. Ali ne. Još je bilo tamo. Seljanke se i dalje penju do ruševina da se mole i traže od Flečera da se založi za njihovu bolesnu decu. Baš je dirljivo. Video sam jednu ili dve žene koje sam poznavao, ali one, razume se, nisu mene prepoznale. Ima jedna žena, međutim - sam Bog zna da joj mora bizi devedeset k'o ništa - koju sam potražio i rekao sam joj ko sam. Sada je slepa i pomalo luda, ali mi se zaklela da ga je videla, dan pre nego što je izgubila vid."
     "Misliš na Flečera?"
     "Mislim na Flečera. Rekla je da je stajao na ivici stene i zurio u sunce. Imao je običaj to da radi..."
     "I ti misliš da je još tamo gore?"
     "I čudnije stvari su istinite", istaknu Raul. "Obojica to znamo."
     "Zidovi postaju tanji, je li tako?" upita Hari.
     "Rekao bih da je tako."
     Izvesno vreme nastavili su da se voze u tišini. "Mislio sam da možda pođem na još jedno hodočašće", reče Raul posle otprilike jednog minuta, "dok sam ovde u Omahi."
     "Da pogađam. Do biroa za izgubljena pisma."
     "Još je tamo", reče Raul. "Verovatno nije uopšte zanimljiv kao arhitektonsko zdanje, ali nijedan od nas ne bi bio ovde da nije sagrađena."
     "Veruješ li u to?"
     "Oh, ubeđen sam da bi Umetnost pronašla nekoga koga bi iskoristila da to nije bio Džaf. Ali mi možda nikada ne bismo saznali ništa o tome. Mogli smo da budemo poput njih" - klimnuo je prema stanovnicima Omahe koje su videli kroz prozor i koji su išli svojim poslom - "misleći da je ono što vidiš ujedno sve što postoji."
     "Da li ikada poželiš da je tako?" upita ga Hari.
     "Rođen sam kao majmun, Hari", odvrati Raul. "Znam kako je to evoluirati." Zakikotao se. "Dozvoli da ti kažem: predivno je."
     "O tome je, znači, reč?" upita Hari. "O evoluiranju?"
     "Mislim da jeste. Rođeni smo da se uzdižemo. Da vidimo više. Da saznamo više. Možda da jednoga dana znamo sve." Zaustavio je kola ispred jedne velike, mračne kuće. "Što nas vraća na Teslu", reče on i povede Harija uz zarasli prilazni put, na kome je stajao parkiran Teslin motor, do ulaznih vrata.
     Poslepodne je odmicalo, a kuća je bila čak i mračnija unutra nego što je izgledala spolja, zidovi goli, vazduh vlažan.
     "Gde je ona?" Hari upita Raula, mučeći se da skine sako.
     "Dozvoli da ti pomognem."
     "Mogu sam", odvrati Hari nestrpljivo. "Samo me odvedi do Tesle, molim te?"
     Raul klimnu, stisnu usne i pogura Harija prema stražnjem delu kuće. "Moramo biti obazrivi", reče on, kada stigoše do zatvorenih vrata. "Šta god da se dešava ovde unutra, mislim da je nepostojano."
     Rekavši to, otvorio je vrata. Prostorija je bila pretrpana svom silom naprava Grilovog omiljenog Spruda koji je podsetio Harija na Normino malo svetilište, sa trideset ekrana koji su sve vreme držali izgubljene duše na odstojanju. Znao je da je ovde bio na delu obrnuti proces. Ovde su izgubljeni i ludi pronalazili pribežište; mesto na kome su mogli da olakšaju sebi tako što bi izneli sve što ih opseda. Njihovi izveštaji mahnito su promicali ekranima. A ispred njih je, zatvorenih očima, sedela Tesla.
     "Ovako sam je zatekao kada sam stigao ovamo", reče Raul. "U slučaju da te to zanima, ona diše, ali veoma usporeno." Hari je napravio korak prema njoj, ali ga je Raul upozorio. "Samo pažljivo", reče on.
     "Zašto?"
     "Kada sam pokušao da joj se približim, osetio sam nekakvo energetsko polje."
     "Ja ništa ne osećam", reče Hari, napravivši još jedan korak. Kada je to uradio, nešto kao da ga je u prolazu dodirnulo po licu, tek ovlaš, nalik na treptavi zid jednog mehura. Pokušao je da se povuče, ali bio je suviše spor. U jednom paradoksalnom trenu, mehur kao da ga je usisao i rasprsnuo se. Soba je nestala, i on je poleteo poput metka ispaljenog u plamen skarletnog sunca, čija je boja bila neizrecivo čista. Trenutak se zadržao tamo, a onda je nestao, izbio je na drugu stranu i obreo se u jednom drugom, koje je bilo plavo; pa dalje, u žuto, zatim u zeleno, potom u purpurno. I dok je putovao, od sunca do sunca, prizori su počeli da se otvaraju levo i desno od njega, iznad i ispod, povlačeći se od do krajnjih granica njegovog vida. Na sve strane nicali su oblici, kradući svoju usijanost od sunaca koja je on probijao i čiji se plamen sada povlačio, dok su oni polagali pravo na njegovu predanost. Dolazili su k njemu iz svih pravaca, bombardujući ga slikama u takvom broju da njegov um nije uspeo da uhvati nijednu. Počela je da ga hvata panika dok se napad pojačavao; uplašio se da će izgubiti zdrav razum ako ne uspe u ovoj oluji da pronađe kakvu stenu.
     A onda, Teslin glas: "Hari?"
     Taj zvuk je na trenutak ustalio jednu viziju. Video je prizor živih pojedinosti. Potez izrovašenog oker tla. Rupu i kuju kako sedi pored nje, grickajući svoju stražnjicu. Šaku sa izgriženim noktima kako se pojavljuje iz rupe, bacivši komadić grnčarije napolje na krpu rasprostrtu pored nje. I Tesla - ili jedan njen deo - negde sa druge strane rupe, ruke i kuje.
     "Hvala Bogu", reče Hari, ali prerano je progovorio. Slika je iskliznula i on je ponovo krenuo, dozivajući Teslu u letu.
     "U redu je", reče on, "drž' se."
     Ponovo ga je njen glas ukočio. Novi prizor. Još više pojedinosti. Sumrak, ovog puta, i udaljena brda. Drvena koliba u polju ustalasane trave, i žena koja trči prema njemu sa uplakanim detetom u naručju. Iza nje, tri tamna, sićušna stvorenja koja je progone, ogromnih glava, zlatnih očiju. Žena je u užasu jecala bežeći, ali dete je plakalo iz sasvim drugih razloga, pružajući svoje mršave ručice prema progoniteljima. Kada se beba okrenula da udari majku po glavi, Hari je video zašto. Iako se činilo da je to ljudsko dete, oči su mu takođe bile zlatne.
     "Šta se to ovde dešava?" upita Hari.
     "Slobodno nagađaj", odvratila je Tesla. Dok je to govorila, ugledao je još jedan njen deo u blizini kolibe. "Sve je to deo Spruda."
     Kada je dete počelo da izmiče iz majčinih ruku, prizor je iskliznuo isto kao i onaj prvi, i on je nastavio da leti, a um je počeo da mu hvata nešto od drama kroz koje se probijao. Nikada više od delića - jato ptica u ledu, novčić što krvari na tlu, neko se smeje na zapaljenoj stolici - ali dovoljno da zna da je svaka od tih bezbrojnih slika bila deo neke veće sheme.
     "Zadivljujuće..." zadahta on.
     "Nije li?" upita Tesla, i ponovo ga je njen glas naterao da se zaustavi. Ovog puta je posredi bio grad. Nisko nebo, a iz njega se prosipala srebrnasta svetlost, ovlaš padajući, poput perja u ogledalu. Na pločnicima ispod, ljudi su išli svojim poslom slepi za taj prizor, osim jednog lica okrenutog naviše: starac, pokazivao je i urlao.
     "Šta ja to vidim?" upita Hari.
     "Priče..." odgovori Tesla, a kada ju je čuo, Hari je na trenutak ugledao još jedan deo njenog mozaika, u gomili. "To je ono što je Grilo sakupio ovde. Na stotine hiljada priča."
     Ulica je isklizavala. "Gubim te..." upozorio ju je Hari.
     "Samo pusti", odvrati Tesla. "Sustići ću te negde drugde."
     Učinio je kako mu je bilo naloženo. Ulica je odletela i on je nastavio brzinom od koje je zastajao dah, dok su ga priče i dalje saletale iz svih pravaca. Ponovo je hvatao samo deliće. Ali sada je već umeo na neki način da protumači prizore, ma koliko oni bili kratki. Bilo je ovde epskih pesama i kamernih dela; porodičnih drama i potraga do kraja sveta; divota Starog Zaveta i užasa priča pred spavanje.
     "Nisam siguran da ću moći još dugo", reče Hari. "Imam osećaj da gubim razum."
     "Pronaći ćeš drugi", bocnu ga Tesla, i on se ponovo ukopa usred neke priče.
     Ovog puta, međutim, nešto je bilo drugačije. Ovo je bila priča koju je znao.
     "Prepoznaješ je?" upita Tesla.
     Svakako. Bio je to Evervil. Raskršće, subotnje popodne, sa suncem koje je obasjavalo prizor farse i ludila. Orkestar popadao, Budenbaum kopa u potrazi za slavom; vazduh prošaran vizijama kurvi. Hari se baš nije sećao da je tako bilo, ali šta s tim? Nije zaostajalo ni za čim od onoga čemu je do sada prisustvovao.
     "Jesam li ja ovde?" upita on.
     "Jesi sada", odvrati Tesla.
     "Molim?"
     "Grilo je pogrešio kada ga je nazvao sprud", nastavila je Tesla. "Sprud je mrtav. Ovo i dalje raste. Priče ne umiru, Hari..."
     "One se menjaju?"
     "Tačno. To što si ti video sve ovo obogaćuje ih, razvija. Ništa se nikada ne gubi. Upravo to učim."
     "Hoćeš li ostati?" upita Hari, posmatrajući razvoj drame na raskršću.
     "Izvesno vreme" reče ona. "Ovde su odgovori, ako uspem da prodrem do srži."
     Ispružila je ruke prema Hariju dok je govorila, i on vide da su delići koje je na trenutak ugledao na putu ovamo i dalje pred njim. Jedan njen deo bio je izklesan iz poteza oker tla, a deo iz rupe tamo iskopane. Deo je podsećao na kolibu u polju, a deo na zlatooko dete. Deo je bio napravljen od pahulja u ogledalu, deo je predstavljao onog starca, koji je pokazivao put neba.
     A jedan deo, razume se, bio je napravljen od sunčanog popodneva. I od Ovena Budenbauma, koji će besneti na raskršću sve dok priče budu pričane.
     Konačno, mada taj delić nije mogao da vidi, znao je da se sastoji i od njega, koji se nalazio negde u ovoj priči.
     Ja sam ti...promrmljao je Nomad u njegovoj glavi.
     "Razumeš li bilo šta od ovoga?" upitala ga je Tesla.
     "Počinjem da shvatam."
     "Nalik je na ljubav, Hari. Ne; to nije tačno. Mislim da je to možda ljubav."
     Osmehnula se vlastitom shvatanju. I dok se osmehivala, veza među njima se prekinula. Odleteo je od nje, nazad kroz usplamtele boje, i bio je vraćen kroz rasprskavanje mehura u ustajalu sobu iz koje je otišao.
     Tamo ga je, tresući se, čekao Raul.
     "Pobogu, D'Amure", reče on, "pomislio sam da sam te izgubio."
     Hari odmahnu glavom. "Bio je to samo kratak izlet", reče on. "Bio sam u poseti sa Teslom. Provela me je unaokolo."
     Pogledao je telo koje je sedelo ispred monitora. Odjednom mu se učinilo nekako izlišno: meso, kost. Prava Tesla - možda pravi Hari, a možda i pravi svet - nalazila se tamo odakle je on došao, pričajući sebe na beskrajnim granama drveta priče.
     "Hoće li se ona vratiti?" zanimalo je Raula.
     "Kada dobije ono kuda želi da pođe", odvrati Hari.
     "A gde je to?"
     "Nazad na početak", reče Hari. "Gde drugde?"

     3.
     Prvi odlazak do luke bio je bezuspešan; Fib nije pronašla nikoga ko je bilo šta znao o misameu. Ali drugog dana njeno ustrajno raspitivanje urodilo je plodom. Da, rekao joj je jedan od vlasnika bara na Dok Roudu, zna o čemu ona to priča. Neko stvorenje u agoniji i nedovršeno zaista je bilo viđeno ovde dole pre nekoliko nedelja. U stvari, ako ga pamćenje dobro služi, bilo je pokušaja da se ta gnusoba satera u koral, iz straha da ima ubilački apetit. Koliko je on znao, stvorenje nikada nije bilo uhvaćeno. Možda je, stao je da nagađa, bilo oterano nazad u more, iz koga se i pojavilo, kako su svi pretpostavili. U tom slučaju plima je odnela njegovo izobličeno telo.
     Bile su to i dobre i loše vesti. Dobila je potvrdu da bar traga u pravom delu grada; to je bila dobra. Ali činjenica da Džo nije bio viđen u poslednje vreme nagoveštavala je da je možda teorija vlasnika bara tačna i da se on zaista izgubio u vodama. Zatim je krenula u potragu za nekim ko je učestvovao u poteri, ali što su dani više odmicali, to je bilo sve teže i teže pratiti njeno napredovanje. Dnevno su pristizali novi brodovi, od lađa sa jednim jarbolom do preobilja ribarskih brodica koje su žurile u luku i iz nje, odlazeći laki, a vraćajući se teški od ulova. Često je hvatala sebe kako zapostavlja svoja raspitivanja i sluša, napola omađijana, razgovore između mornara i lučkih radnika: priče o onome što se nahodilo s druge strane mirnih voda luka, napolju u divljinama i pustošima mora-sna.
     Čula je, razume se, za Efemeris, a od Musnakafa o Pletozijaku i Trofeteu. Ali bilo je i mnogo više od toga; zemalja i gradova čija su imena zazivala slavu. Neka od njih bila su stvarna mesta (njihove bogove istovarivali su na doku), druga su spadala u kategoriju bajki. Prvoj skupini pripadalo je ostrvo Bergerovog Plašta, gde su se posade očigledno sve vreme gubile; njima su harale tako izuzetne vrste da su žrtve umirale od neverice. U potonje je spadao grad Nilpalijum, koji je osnovala budala i kojim su vladali - pravedno i uspešno, prema predanju - osnivačevi psi, koji su ga proždrali pošto je preminuo.
     Međutim, najviše joj je zaokupila pažnju priča o Kikaranka Rojandi. Bila je to čuvena kula od zapaljene stene, koja se pravo izdizala iz mora, penjući se u visinu od pola milje. Vrste koje su puzale i pele se po njoj nije proždirao njen plamen, ali morale su sve vreme da se bacaju u uskomešane talase ne bi li ohladile tela, posle čega bi nanovo počinjale da se penju kada bi to mogle da podnesu, u očajnoj želji da se udvaraju svojoj kraljici koja je živela u plamenu na samom vrhu, i da je oplode.
     Najbesmislenije od ovih priča bile su za nju blagotvorne i od životne važnosti, jer su joj odvlačile misli od njene bede, a one istinite nekako su je čudno ohrabrivale, jer su predstavljale dokaze o tome koliko su ovde čudovišna stanja bića bila verovatna. Ako su stanovnici b'Keter Sabata imali hrabrosti da žive u izokrenutoj piramidi, a penjači kroz plamen Kikaranka Rijande bili toliko predani penjanju uz svoju kulu, jer su verovali da će jednoga dana stići do svoje kraljice, zar onda ona ne bi trebalo da nastavi potragu za svojim misameom?

     A onda je došao dan oluje. Predvideli su ga stari mornari duž keja još pre izvesnog vremena: bura znatne jačine izdići će svu silu riba iz dubina i dovući je u plićake. Za preduzetne ribare, voljne da rizikuju svoje mreže, čamce i vrlo verovatno svoje živote na otvorenom moru, bilo je to obećanje ulova neverovatnih razmera.
     Fib se grejala ispred vatre u kuhinji kada se nadigao vetar; deca su sedela i jela gulaš u blizini, a njihova majka mesila je hleb.
     "Čula sam kako se zalupio prozor", reče Džarijefa, kada su prve kapi kiše počele da dobuju po kuhinjskom simsu, i pohita da ga zatvori.
     Fib je zurila u plamen, dok su naleti vetra zavijali i urlali u dimnjaku. Pretpostavila je da će dole kod Dok Rouda imati i te kako šta da se vidi. Brodovi koji povlače sidro i more koje se obrušava na zid luke. Ko zna šta bi jedna ovakva oluja mogla da izbaci na obalu?
     Ustala je čim joj se oblikovala ova misao. Ko je zaista mogao da zna?
     "Džarijefa?" povika ona, dok je uzimala kaput iz ormana. "Džarijefa! Izlazim!"
     Žena je silazila niz stepenice, sa zabrinutim izrazom lica. "Po ovom vremenu?" upita ona.
     "Ne brini. Biće sa mnom sve u redu."
     "Povedi Enka sa sobom. Grozno je tamo napolju."
     "Ne, Džarijefa, mogu da podnesem malo kiše. Ti samo ostani u toplom i ispeci hleb."
     Ne prestajući da tvrdi kako to nije baš mudro, Džarijefa je sledila Fib do vrata, te je za njom izišla i na stepenište.
     "Vraćaj se unutra", reče joj Fib. "Neću dugo."
     Zatim je otišla, u potop.
     Očistio je ulice isto onako podrobno kao i Iad. Jedva da je srela neku dušu dok je napredovala manjim ulicama i sporednim prolazima koje je sada već isto onako dobro poznavala kao glavnu ulicu i Popi Lejn u Evervilu. Što se više približavala vodi, to je nailazila na manje zaklona koji su mogli da je zaštite od besa oluje. Kada je stigla do Dok Rouda, hodala je povijena protiv vetra i više puta morala je da se uhvati za zid ili ogradu kako ne bi bila oborena.
     Na keju i palubama brodova bilo je mnogo življe nego na ulicama kojima je došla, jer su posade obezbeđivale jedra i osiguravale teret. Jedna od lađa sa samo jednim jarbolom otkačila se i na Fibine oči bila bačena na lukobran. Drvo se raspuklo, a članovi posade poskakali su u vodu koja je naprosto ključala. Nije želela da vidi hoće li lađa potonuti, već je požurila dalje, pored luke i kroz oblast skladišta odmah do nje, na obalu.
     Talasi su bili visoki i gromoviti, a vazduh gust od kapljica i kiše, tako da nije mogla da vidi više od desetak jardi ispred sebe. Međutim, mračni bes prizora odgovarao je njenom raspoloženju. Spoplitala se preko tamnog, skliskog kamenja, izazivajući vode da se dovoljno visoko izdignu i pokupe je, a pri tom je izvikivala Džoovo ime. Bura je ukrala glas sa njenih usana, razume se, ali ona je nastavila uporno da korača, dok su joj se suze mešale sa kišom i penom mora-sna.
     Konačno su je umor i očajanje savladali. Klonula je na kamenje, mokra do gole kože; suviše je promukla i pluća su joj bila odveć ranjena da bi ponovo uzviknula njegovo ime.
     Udovi su joj bili ukočeni od zime, a u glavi joj je dobovalo. Podigla je šake do usta ne bi li dahom zagrejala prste; upravo je pomislila da bi lako mogla da se načisto smrzne ako se uskoro ne pomeri, kada je ugledala neku priliku u magli dalje niz obalu. Neko joj se približavao. Muškarac: ono malo odeće na njemu bilo je u ritama, a telo mu je predstavljalo čudan splet oblika i boja. Mestimično je bio purpuran, a koža mu je bila ljuskava. Na drugim mestima imao je male mrlje gotovo srebrnaste kože. Ali njegovo jezgro - meso oko očiju i usta, niz vrat i preko grudi i stomaka - bilo je crno. Počela je da ustaje, ne mogavši od zaprepašćenja da izgovori ime koje je do tada izvikivala u vetar.
     Nije bilo važno. Video ju je; video ju je očima koje je sama odsanjala u postojanje. Zastao je, na nekoliko jardi od nje, sa malim osmehom na licu.
     Nije mogla da mu čuje glas - talasi su bili suviše bučni - ali prepoznala je oblik svoga imena kada ga je izgovorio.
     "Fib...?"
     Oprezno mu se približila, prepolovivši razdaljinu među njima, ali ne stigavši još na dohvat njegovih ruku. Tek se malo plašila. Možda su glasine o ubilačkim namerama bile istinite. Ako nisu, gde je našao deliće mesa da završi svoje telo?
     "To si ti, zar ne?" upita on. Sada je bila dovoljno blizu da je mogla da uhvati njegove reči.
     "Ja sam", reče ona.
     "Mislio sam da sam možda skrenuo s uma. Da sam možda sve uobrazio."
     "Nisi", reče ona. "Ja sam te ovde odsanjala, Džo."
     Sada je on bio taj koji je stao da joj prilazi, gledajući naniže u svoje ruke. "Nema sumnje da si nabacila nešto mesa na mene", reče on. "Ali ovaj duh..." jedna od tih šaka podigla se do grudi, "ono što je ovde unutra - to sam ja. Onaj Džo koga si pronašla tamo, u travi."
     "Bila sam sigurna da sam te sanjala."
     "Jesi. I ja sam čuo tvoj poziv. I došao sam. Ali ja nisam neka tamo izmišljotina, Fib. Ovo je Džo."
     "Šta ti se onda dogodilo?" upita ona. "Odakle..."
     "Odakle potiče ostatak mene?"
     "Da."
     Džo usmeri pogled ka vodi. "'Šu. Duhpiloti." Fib se sasvim dobro sećala kratke Musnakafove lekcije na tu temu: Delići Tvorca, rekao je on, ili ne. "Bacio sam se u vodu, u nadi da ću se utopiti, ali su me oni našli. Okružili su me. Odsanjali ostatak mene u postojanje." Podigao je šaku da je ona pregleda. "Kao što vidiš", poče on, "mislim da su uneli nešto od svoje vlastite prirode u mene dok su to činili." Ud je bio mnogo čudnije oblikovan nego što je to u prvi mah primetila; između prstiju imao je kožice, a koža je bila puna sitnih nabora. "Da li ti to smeta?"
     "Pobogu, ne..." reče ona. "Zahvalna sam što si mi se vratio."
     Sada je konačno raširila ruke i pošla ka njemu. Privio ju je uz svoje telo, koje je bilo toplo uprkos kiši i kapljicama pene, a zagrljaj mu je bio isto onako žestok kao i njen.
     "I dalje ne mogu da poverujem da si pošla za mnom", promrmlja on.
     "Šta mi je drugo preostalo?" odvrati ona.
     "Znaš da nema povratka, je li tako?"
     "Zašto bismo želeli da se vratimo?" upita ona.

     Dugo su ostali tamo na obali, povremeno pričajući, ali uglavnom samo ljuljuškajući jedno drugo. Nisu vodili ljubav. To su ostavili za neki drugi dan. Za mnoge dane, u stvari. Za sada samo zagrljaji, samo poljupci, samo nežnost, dok se oluja ne iscrpi.
     Kada su se nekoliko časova kasnije vraćali kejom - nebesa su se već razbistrila, a vazduh je bio onaj negdašnji - jedva da se ko osvrnuo za njima. Ljudi su imali suviše posla. Trebalo je popraviti oštećene trupove brodova, zakrpiti pocepana jedra, pokupiti razbacan teret i ponovo ga natovariti.
     A smeli ribari, koje nije mogla da uplaši pomama oluje i koji su se vratili čitavi, molili su se duž keja dok su čamci istovarivani. Bile su to molitve zahvalnosti što su preživeli i što je more-san bilo tako velikodušno. Proroci koji su predvideli oluju bili su u pravu: pomahnitale vode zaista su izbacile na površinu neviđen ulov.
     Dok su ljubavnici neprimećeni išli ka kući na brdu (gde će vremenom postati i te kako poznati), sadržina mreža bila je nagomilavana na doku. Iz dubina Suštine, iz njenih bezdanih mesta, stigla su stvorenja koja su bila čudna čak i za ribarske oči. Ličila su, neka od njih, na stvari stvorene prvih dana postojanja sveta; druga su podsećala na žvrljotine kakvog detata po zidu. Neka su bila bezoblična, mnoga mnogo šarenija nego što je bilo poznatih boja. Neka su, opet, svetlucala vlastitim sjajem, čak i po danu.
     Nazad u more bacani su samo 'šui. Ostatak je razvrstavan, stavljan u košare i nošen na riblju pijacu gde se gomila već iskupila, iščekujući ovu blagodet. Čak i ona najružnija, sve do poslednje dečje žvrljotine, nahraniće nekoga. Ništa neće propasti; ništa neće biti izgubljeno.




