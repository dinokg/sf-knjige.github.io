


PROLOG: 18. JANUAR 1993.
     18. januara 1993. Džejms Leroj Vernon, četrdesetogodišnji predsednik Sjedinjenih Američkih Država, održao je svoj pristupni govor.
     Izabran je velikom većinom od 74%. Posle više od trideset godina teških vremena i nezadovoljstva, narod je prožimalo novo poverenje. Dve stotine šezdeset miliona Amerikanaca slušalo je glas čoveka koga su doveli na vlast. On je biračima govorio o obnovi - kroz dirljivu priču o finansijskim uspesima, o uspesima javne uprave, o poboljšanju učinka vladajućeg mehanizma, o iznalaženju smelih i domišljatih rešenja za unutrašnje i međunarodne krize, o jamčenju da će pravda služiti da zaustavlja moćne i da pomaže slabe.
     Glas predsednika je svuda dopirao: do kuća, do tvornica - gde je proizvodnja za kratko stala, da bi uskoro nastavila svoj ubrzani ritam - do vozova, do aviona - koji su kao mreža prekrivali čitav kontinent. Glas je stizao svuda. U crkve. U bolnice. U barove.

     Danas smo ovde ne da slavimo pobedu jedne partije, već da sebi samima, našoj deci i potomstvu povratimo veru naroda SJEDINJENIH AMERIČKIH DRŽAVA u slobodu, u demokratiju i napredak.
     Znam da sada moja usta izražavaju vaša osećanja i čvrstu nameru da posle više od 30 godina zastoja podignete svoju zemlju.
     Izrecimo zajedničku zakletvu, koja je simbol jednog kraja i, u isto vreme, jednog početka, koji označava promenu i obnovu - jer sam ja pred vama i pred Svevišnjim položio istu svečanu zakletvu koju su pre dve stotine pet godina propisali naši očevi. Ostvarimo revolucionarne ideale za koje su se naši preci borili.
     Prizovimo čuda nauke, umesto njenih dvosmislenosti. Zajedno ćemo istražiti zvezde, osvojićemo pustinje, odstranićemo bolesti, nasilje i krvoproliće. Iskoristićemo dubine okeana. Podstaknućemo umetnost i trgovinu. Jasno ćemo izložiti ozbiljne i tačno određene predloge za jačanje naših gradova, za osnivanje novih zajednica, za oživljavanje industrijskih inicijativa, za poboljšanje kvaliteta života, za povećanje produktivnosti i naših zajedničkih rezervi.
     Začnimo novo poglavlje.

     U svojim bolesničkim posteljama bolesnici su gledali lice predsednika na televizijskim ekranima, i njihovim telom je strujala želja za životom i za učestvovanjem u novim naporima.

     Pređimo sa dobrih reči na dobra dela. Krajnji uspeh naših nastojanja je u vašim rukama - više nego u mojim. Moderna nauka i savremena tehnologija omogućiće nam da ostvarimo svaki poduhvat, svaku inicijativu - čak i one najambicioznije zamišljene. I - budući da možemo - moramo da uvrežimo jedno novo čestito predanje, više nivoe stručnosti, usaglašenije strukovne standarde u svim zanatima i zanimanjima. Moramo da zahtevamo bolje rezultate od planera, od rukovodilaca, od pronalazača - bilo u vladi, bilo u privatnim organizacijama.
     Ideali naše revolucije nadahnuće nas da ponovo odredimo odgovornosti vlade, ne da sputamo privatnu inicijativu, i ne da ometamo napredak, ne samo da nadziremo da li se poštuju zakoni - već da stvorimo novo zakonodavstvo, da usmerimo zajednice, industriju i pojedince prema ostvarivanju najviših ciljeva, prema jednom zrelijem i blagorodnijem društvu.

     U Čikagu je rukovalac dizalice slušao reči predsednika koje su odzvanjale i u njegovoj kabini na šezdeset metara iznad zemlje, pojačane zvučnikom, koji mu je do pre nekoliko minuta prenosio precizna uputstva za rad. Rukovalac je gladio kontrolne poluge svoje mašine i činilo mu se da oseća njihovu pokornu snagu, kojom će i on da doprinese razvoju grada.
     U Njujorku su inženjeri, predradnici i radnici gledali uvis prema divovskom zdanju, Majl-Haj Bildingu, oblakoderu visokom jednu milju. Osećali su se složnima, osećali su da reči predsednika daju smisao njihovom radu. Osećali su sa pouzdanom intuicijom da će Majl-Haj Bilding, izdižući se na Menhetenu i u odnosu na kojeg su izgledali sitni Empajer Stejt Bilding i Vorld Komeršl Senter, postati simbol jednog novog društva.

     Predsednik Vernon je nastavio:
     Za života ove uprave vlada neće biti u službi nijednog partikularizma. Naša vlada mora da odredi ciljeve koje treba dostići - naša vlada mora da ustanovi nove vrednosti u okviru kojih ćemo svi morati da živimo. To neće biti mračnjačka diktatura koja gura narod ka siromaštvu i nepravdi - to neće biti feud povlašćenih grupa, već odgovoran centar sposoban da pridobije najsposobnije i najnepristrasnije građane iz svih društvenih slojeva. Ovo obećavamo - i još i više.
     Tražim vašu podršku kako bi vlada Sjedinjenih Država uspela da ostvari napredak, da organizuje jednu bolje usmerenu zajednicu, da izveze drugim narodima Zemlje, ne rat - nego znanje, ne samo materijalna dobra - nego i stručnjake, ne porok - već čestitost, vrlinu i kulturu.

     Kroz sivu zavesu u sobu se provlačio samo zračak sunca. Dečaci se nisu zanimali za govor a nisu imali ni radio, ali su zato susedi držali svoje televizore na najjače i glas predsednika Vernona, sa tipičnim akcentom Srednjeg Zapada, mogao je savršeno da se čuje kroz tanke zidove.
     Cigareta marihuane je polako prelazila iz ruke u ruku. Dečaci nisu mogli a da ne čuju glas. Dečak koji je poslednji primio pikavac pustio ga je da gori sve dok mu nije oprljio prste. Bacio ga je na zemlju i ugasio, gnječeći ga potpeticom. Zatim je otišao do prozora i povukao zavesu, te se soba ispunila suncem. Otvorio je prozor puštajući da uđe leden i oštar zimski vazduh.
     Svaki od dečaka je izbegavao da mu se pogled susretne sa pogledom drugova. Izašli su - kao po prećutnom dogovoru - osećajući da treba da pronađu nova društva, da potraže šire horizonte.

     Predsednik Vernon je zaključivao svoj govor.
     Skoro pre pola veka veliki naučnici koji su započeli atomsko doba predskazali su nam da ćemo živeti u složnom svetu - ili ga uopšte neće biti. Ponovimo danas to upozorenje i kažimo svim narodima na Zemlji da ne tražimo ravnotežu sile - koja do danas nije bila ništa drugo do ravnoteža straha - nego ravnotežu trgovine, slobodnu razmenu mišljenja, dobara i usluga. Izgleda da nam danas taj sled događaja, koji ponekad stvara 'boom' i prosperitet a ponekad depresiju i bedu, ide u prilog. Usuđujemo se da u ovim naizmeničnim zbivanjima prepoznamo Božju ruku, pre negoli sled slučajnih događaja.
     Želimo da u našim nastojanjima podstaknemo ova povoljna stremljenja. Naše angažovanje neće biti ništa manje time što ćemo ponoviti da smo svoje poverenje poklonili Bogu.
     In God we trust.

     Dok je muzika počinjala da svira nacionalnu himnu, berzovni agent je hitro ispružio ruku i ugasio televizor.
     Podigao se i otišao da pogleda teleprinter koji je počeo da kucka.
     Vrednosti na berzi su rasle. Znaci su bili dobri i agent je počeo da otkucava naloge za kupovinu.
     Amerika se ponovo uzdizala.









1. "HOMBRE! O MAN! KAKVA VEČERA!"
     "Hombre! O man! Kakva večera! Nije to bar sa takosima i hamburgerima!"
     Glavni u grupi Portorikanaca, koji su izlazili iz restorana, bio je Hoze Gutjerez koji je za sve njih platio račun od hiljadu dolara, potrošivši tako dobitak na numbers game-u, tajnoj lutriji koju organizuje podzemlje i koja od jadnika iz američkih megalopolisa izvlači milione dolara svake nedelje.
     Mnogo su pili pa su vikali, derući se pričali neukusne šale jednim jezikom sačinjenim od iskvarenog španskog i slenga. Jedan policajac ih je video izdaleka i odmah je promenio pravac da ih ne bi susreo i da bi izbegao bilo kakav povod da ih ukori.
     Iznenada neka galama nadjača njihove glasove. Bio je to lavež malog čopora pasa lutalica, koji, pošto su zaobišli ugao, nasrnuše na starog Pedra Martineza, koji je popio više od ostalih te je zaostao. Hoze uzaludno povika:
     "Pazi, Pedro! Prokleti psi."
     Pedro se teturao i prekrivao lice rukama već okrvavljenim od ujeda. Bez ijedne reči, njegovi drugovi potrčaše unazad sa već isukanim noževima. Hoze podiže jednu sivu džukelu nakostrešene dlake uhvativši je za rep, a blistavo sečivo duboko probi mekan stomak životinje i hitro opisa polukrug. Hozeov izraz se nimalo nije promenio. Dok se pseća utroba prosipala po zemlji Hoze obrisa okrvavljeno sečivo o rep, prvo sa jedne a onda sa druge strane, a potom pusti da polumrtva trupina padne na zemlju. NIjegovi prijatelji nisu bili ništa manje brzi i za manje od jednog minuta četiri psa ležala su na tlu, rasporenih stomaka. Ostali psi ležali su ranjeni i preplašeni zadahom krvi.
     Ponovo su krenuli pridržavajući Pedra koji je jaukao, zaustavljajući mu krv i tešeći ga prijateljskim psovkama.
     "Pedrito, maricon! Baš si jarac. Polako. Pazi."
     "Descansate a little. Odmori se malo, hombrecito."
     Zastali su kod jednog kioska koji je otvoren celu noć da popiju kafu. Ispred šanka se nalazio automat za novine. Kroz plastični poklopac videla se polovina prve stranice Njujork Tajmsa. Hoze je nezadovoljno preturao po džepovima a onda je odmah rukom sečimice udario automat i ovaj je proradio. Izvukao je dva primerka novina i pružio ih drugovima.
     "Hoćeš da čitaš novine? Evo ti ih."
     Pepe Menendez je okrenuo tri - četiri stranice odjednom i počeo polako da sriče neku vest, obrazujući usnama bezvučne slogove.
     "Čujte ovo compadres. Mlekari štrajkuju, sutra nema mleka, pićemo vodu. Usranu vodu."
     Hoze sažaljivo pogleda Pepea.
     "Koga briga za mleko? Dvadeset godina ne pijem mleko a moja deca piju pivo ili vodu cele godine. Odvedite Pedrita kući. Ja ostajem ovde. Stanujem tu na ćošku."
     Pozdravio se i brzo napustio prijatelje. Ruka mu je instinktivnim pokretima mazila nož u džepu.
     Ušao je u svoj stančić i po mraku rukom potražio prekidač za svetlo. Pritisnuo ga je, ali se ništa nije dogodilo. Pokušao je više puta pritiskajući ga gore-dole ali uzalud. Mrmljajući psovke na račun pregorele sijalice, prešao je sobu i spopleo se o neku stvar na podu, šutnuo ju je, a da se nije ni sagnuo da vidi šta je to:
     Svetla nije bilo ni u spavaćoj sobi. Tada je shvatio da je verovatno bio čovek iz Kon-Edisona i opet isključio struju jer tri meseca nije plaćena. Hoze je simbolično pljunuo u vazduh na račun Kon-Edisona i otišao je u kuhinju. Pipajući je pronašao jedan limeni poklopac u koji je usuo već proprženo ulje iz neke konzerve. I dalje pipajući istrgnuo je debeo pamučan konac iz kuhinjske metle, koja gotovo nikad nije bila upotrebljavana za čišćenje, natopio ga uljem, iscedio uvrćući ga i pažljivo ga stavio na poklopac tako da je vireo centimetar iznad ruba.
     Hoze je izvukao svoj zlatni upaljač iz džepčića košulje i upalio vrh fitilja. Održavajući poklopac u ravnoteži na kažiprstu, srednjaku i palcu desne ruke, obišao je kuću da proveri da li su prozori dobro zatvoreni. Vetar je počeo da duva i mogao bi da treska nekim kapkom, što bi mu ometalo san.
     Svetlost provizorne uljane lampe bila je bleda, ali dovoljna da se kreće po kući a da se ne spotiče o krevete i o malobrojni nameštaj. Hozeova žena i deca su spavali. Samo je krevetac Antonija - najstarijeg sina koji je imao petnaest godina - bio prazan. Hoze se ni za trenutak nije upitao gde bi Antonio mogao da bude u ovo doba. Uputio je još jednu kletvu svetlu, kojeg možda nekoliko meseci neće biti, ulju koje je prosuo iz poklopca, ali koje će ipak da mu reši problem osvetljenja. Bacio se obučen na krevet. Ovlažio je pljuvačkom kažiprst i palac i ugasio fitilj gnječeći ga vrhovima prstiju.









2. RUKE EDA BARNSA
     Ruke Eda Barnsa su brzo udarale po dirkama birajući simbole komplikovanih formula, koje je Ed već savršeno znao napamet. Formule su se istog trenutka pojavljivale u vidu svetlećih slova na malim televizijskim ekranima koji su bili postavljeni ispred svakog od članova auditorijuma.
     Dok je Ed govorio, svi slušaoci su mogli da prate matematički deo njegovog izlaganja čitajući formule koje su im se prikazivale. Kad god bi se ekran potpuno ispunio simbolima, automatski se proizvodila fotokopija njegovog sadržaja i isklizavala na poslužavnik ispod ekrana, da bi se izbeglo hvatanje beleški i svakom od prisutnih omogućilo da svu svoju pažnju obrati na izložene argumente, ne gubeći vreme.
     Pogledom iskusnog predavača Ed je osmotrio lica prisutnih da bi video kakav utisak ostavlja njegovo izlaganje. Video je pažljiva i zainteresovana lica. Niko nije dremao, čak ni najstariji predsednici velikih društava. Taj auditorijum od pedesetak ličnosti sačinjavao je izuzetan skup. Tu su bila petorica najčuvenijih američkih stručnjaka na području komunikacija - trojica su došla iz Bel Laboratorija, a jedan sa Masačusetskog Tehnološkog Instituta. Bila su tu i tri generala - načelnici generalštaba vojske, mornarice i vazduhoplovstva - u pratnji desetak pukovnika, sve samih inženjera. Bili su tu naučni savetnici predsednika i vojni sistematičari Rend Korporejšna. Bio je tu Generalni Direktor pošta. Predsednik Hjudž Erkrafta, Kontrol Dejta, Dženeral Sinoitiksa, Didžital Ekvipment Korporejšna, predsednik ITT-a, predsednik Automatskih Telefona i Telegrafa i predsednik Dženeral Motorsa. Bili su tu i predstavnici tri trusta: IBM-a, Speri Renda i Dženeral Elektrika. A iznad svega tu je bio uvaženi profesor Kej V. Vuds, koji je svojim hladnim staračkim očima, čiji kapci kao da se nikad ne zatvaraju, mahinalno posmatrao čas televizijski ekran, čas lice govornika, a katkad bi klimnuo glavom u znak odobravanja.
     Ed je nastavio odsećno:
     "Tako smo zaključili predstavljanje tehničkog aspekta Megamultipleks Sistema i teorijskih osnova projekta. Potpun tekst sa matematičkim dodacima i fotokopijama proračuna je upravo u štampi i biće vam sutra uručen.
     Sada kada smo pokazali tehničke mogućnosti svetskog jedinstvenog sistema komunikacija, zasnovanog na upotrebi lasera, preći ćemo na ispitivanje ekonomske opravdanosti projekta.
     Cena centralizovane aparature za kodifikaciju, prenos i razvrstavanje iznosi dve stotine milijardi dolara."
     Ignorišući uplašene i iznenađene izraze, koji su se iznenada pojavili na licima nekih slušalaca, zbog ogromne cifre, Ed je odmah nastavio:
     "Trošak koji sam naveo može biti od značaja naročito ako se ima u vidu da odgovara samo prvoj fazi realizacije. Ovom zamašnom početnom trošku suprotstavljaju se, srednjoročno, dramatična smanjenja zajedničkih troškova svih vrsta veza: telefonske, sa opštim širenjem videotelefona; telegrafske, teleksa, faksimila, prenosa računskih i finansijskih podataka, centralizacije rada berzi i svih tržišnih dogovora, kontrole vazdušnog i automobilskog saobraćaja, kontrole proizvodnje, prenos i distribucija električne energije - sa poboljšanjem iskorišćavanja stalnih postrojenja i goriva; automatske kontrole i alarmnog sistema zagađivanja vazduha i vode, centralizovanih statistika industrijske i prehrambene proizvodnje sirovina - za sada na nacionalnoj, a u drugoj fazi na svetskoj osnovi - centralizacije poreskih podataka i policijske arhive."
     Gotovo sva prisutna vojna lica i ljudi iz Randa davali su znake nespokojstva. Ed Barns je svakoga od njih pogledao pravo u oči i opet nastavio:
     "Sistem u sebi sadrži i hijerarhiju prioriteta, tako da daje prednost - prema ozbiljnosti - svim hitnim komunikacijama (izazvanim kvarovima, elementarnim nepogodama i - prirodno - unutrašnjim i spoljnim krizama koje dovode u opasnost život zemlje), tako da svaka od ovih komunikacija bude preneta i primljena u okviru prihvatljivog vremena prema unapred određenom redu. Svi vojni sistemi veza biće uključeni u Megamultipleks, raspolažući prioritetnim i nezavisnim kanalima: od veza između predsednika i šefova generalštaba, pa do onih pozadinskih Pentagona, od onih između Ordinens Korps i industrije, pa do onih izmedu Pentagona i operativnih jedinica, čak i na moru i u vazduhu.
     Sledeće tabele sadrže procene troškova za svaki od prikazanih sistema."
     Ed je prebacio svoju tastaturu na automatski rad i pritisnuo je dugme START. Na svakom od televizijskih ekrana počele su da se pojavljuju grupe cifara svrstanih u kolone koje je Ed kratko komentarisao, a zatim je ostavljao slušaocima par minuta da razmisle o informacijama.
     Za vreme jedne od pauza naučni savetnik predsednika nagnuo se ka profesoru Vudsu koji je sedeo pored njega i prošaputao:
     "Šta misliš o ovome, Kej? Izgleda suviše lepo da bi bilo istinito. Da li je održiva ova priča? Koliko vredi ovaj Barns?"
     Vudsa, još kao mladog, nije bio glas da je podložan lakom oduševljenju; pa ipak je odgovorio:
     "Vredi zlata, Džo, vredi zlata. Nema stvari koju nije razmotrio u celom ovom projektu i do sada nisam pronašao nijednu prazninu u svemu onome što je rekao. Naravno da ćemo morati da proverimo sve cifre, ali za mene je jedini problem da li je Vlada voljna da upotrebi svoju moć da pokrene ovu mašineriju, ili ne. Neosporno je da to treba sprovesti."

     Sastanak se završio. Ed je stajao na vratima sale, rukujući se već nekoliko minuta. Obično, pozdravi su bili kratki i formalni. General Masters je nastavio da ga hvali, stiskajući mu još dugo ruku:
     "Lepa predstava, Ed. Ne čudi se što na kraju nije bilo pitanja. Dao si nam suviše stvari koje treba da svarimo odjednom. Ali narednih dana dobićeš pitanja. Ne boj se."
     U tom trenutku se Ron Johanson, mlađi šef Megamultipleks Laboratorije, probio i približio Barnsu. Izgledao je neočekivano zbunjen prisutnošću toliko važnog sveta. Skrenuo je Barnsovu pažnju uhvativši ga za ruku i tiho mu je rekao:
     "Doktore Barns, hitno vas traže. Hoćete li odmah doći?"
     Johanson ga je zvao doktor Barns samo u javnosti. Privatno ga je zvao Veliki Ed, što su, uostalom, činili i svi drugi u laboratoriji.
     Brzina njihovih dugih i brzih koraka sabirala se sa brzinom pokretnih tepiha koji su bili ugrađeni po sredini dugih hodnika, te su ličili na fantastične i ukočene klizače. Johanson je istovremeno informisao svoga šefa o događajima koji su izazvali ovaj iznenadni poziv.
     "Nadam se da te nisam suviše uznemirio. Čekao sam dok sam mogao. Veliki Ede, u govnima smo. Klystron se zagreva i ne uspevam da shvatim šta se događa jer detektor ništa ne pokazuje. Mislio sam sve da isključim i da otklonim kvar, ali ti si mi rekao da hoćeš da završiš merenja za sutra, pa sam mislio da je bolje da rizikujem i sačekam te."
     Ed Barns je bio naviknut na vanredna stanja i nije se uzbuđivao. Mirno je odgovorio:
     "Sada ćemo da vidimo šta se događa. Bilo kako bilo, tvoj nastup je bio vrlo dramatičan. Štaviše, ove krupne zverke će pomisliti da mi telefonira predsednik."
     Čim su stigli u laboratoriju, Veliki Ed je skinuo kaput i bacio ga na zemlju u ćošak. Uzalud je pogledao na ekran jednog oscilografa na kome se nije pojavljivao nikakav signal. Pregledao je različite instrumente, zviždućući kroz zube uvek iste neskladne četiri note, razmišljajući u međuvremenu. Rasejano je rekao:
     "Ovde se tri stotine dvadeset milijardi puta u sekundi pojavljuje upravo ista smetnja."
     Nije mu mnogo trebalo. Posle nekoliko minuta počeo je da podešava mikrometar. Njegova krupna ruka kao da je milovala instrument i na oscilografu je odmah proletela blistava krivulja. Veliki Ed se zadovoljno osmehnuo.
     "Vidiš, Ed, rezonator je izvan stroja. Trebalo bi više da vodiš računa o tome šta rade ova govna od tvojih pomoćnika. Ipak, ne svida mi se ovaj signal. Biće da ne radi i neki diodni tunel. Proveri ga."
     Hitro se sagnuo i podigao kaput. Zabacio ga je na rame i držeći ga srednjakom desne ruke izašao je iz laboratorije pozdravljajući samo klimanjem glave. Pokrenuo je veliku stvar i rešio je tehnički problem, pa bio on makar i nevažan.
     Bio je to uspešan dan.









3. KAZALJKA TERMOMETRA NA KOMANDNOJ TABLI
     Kazaljka termometra na komandnoj tabli tanderberda gotovo da je prešla crveni znak koji je pokazivao temperaturu ključanja. Motor se suviše grejao jer je više od pola časa mašina bila prisiljena da održava suviše male brzine.
     Džon Do je iznerviran gledao instrument. Toga dana doživeo je mnoge neprijatnosti, a stajanje u koloni, u zagušenom saobraćaju na autoputu sa osam traka, nerviralo ga je više nego obično. Napokon je ugledao izlaznu rampu koja je vodila na Vestportski lokalni put, gde se nalazila njegova kuća. U isto vreme je na ekranu komandne table sistema elektronskog vođenja počela da svetluca jedna zelena strelica nadesno. Džon se prebacio na traku za slučaj opasnosti i posle nekoliko minuta uspeo je da napusti Konektikat Ternpajk.
     Kada se našao na sporednom putu napokon je mogao da poveća brzinu. Jurio je između zelenih i dobro održavanih polja, punih porodičnih kuća. Put je bio uzan i pun krivina. Razbesneo se kad je ugledao nedaleko ispred sebe mali blatnjavl kamion koji se polako kretao u istom pravcu. Stigao ga je pred samom krivinom. Na komandnoj tabli automatski signalizacioni sistem je više puta osvetljavao zeleni natpis PASS - PASS - PASS... (što je značilo da iz suprotnog smera iza krivine ne nailazi nijedno vozilo). Džon je ubrzao i obišao ga pre prvog dela puta koji je nailazio.
     Posle nekoliko minuta začuo je poznatu škripu točkova koji su razbacivali šljunak na puteljku njegove kuće. Pritisnuo je jedno dugme koje je pokrenulo bučno zvono da bi se najavio ukućanima, izvukao je ključ iz kontakta i izašao iz kola.
     Njegova žena Pegi je već bila na vratima i dočekala ga je mahanjem ruke, umilno cvrkućući:
     "Ju-hu! Dobrodošao dragi! Jesi Ii imao uspešan dan?"
     Što je mogao gorče, Džon je rekao:
     "Ćao, draga. Bio je to pakleni dan. Pravi pakao. Znaš li najnoviju vest? Bio sam kod lekara i, pogađaš, pronašao je da imam rak."
     Pegino lice se smračilo.
     "Oh, baš je to nezgodno! Upravo sada kada smo odlučili da idemo na odmor u Honolulu. A tebi je toliko bilo stalo do tih deset dana, da ih bezbrižno provedeš samo igrajući golf. Onda nećemo moći da krenemo sledeće nedelje! Ili bi mogao da počneš sa lečenjem sledećeg meseca? Šta je rekao lekar?"
     Džon ude u kuću i zavali se u fotelju. Rukama je ženi pokazivao koliki koktel da mu pripremi. Odgovorio je:
     "Tu se, draga, ništa ne može učiniti. Reč je o vrlo ozbiljnom slučaju, koji bi me, da nije pronađen Kaodinov serum, za nekoliko meseci odveo u grob. Moram odmah da počnem sa lečenjem. To znači da ćemo ići na odmor za dva meseca, kada lečenje bude završeno."
     Za to vreme Pegi je u jednu visoku čašu sipala pun pedalj zdrobljenog leda, šećer, sok od limuna i džin. Ne prestajući da meša piće, pružila ga je Džonu. Džon ga je uz uzdah prihvatio, zahvalivši se kroz zube.
     "Ufff. Pa dobro, slušaj draga, telefoniraj Barnsu i vidi da li bismo mogli da se nađemo. Ili ne, čekaj. Ja ću da telefoniram. Gde je otišla Marsija?"
     Pegi je odgovorila sa prizvukom neodobravanja:
     "Tvoja ćerka je u bašti iza kuće i izbacuje strele svojim prokletim lukom. Taj sport joj postaje opsesija."
     Džon Do je već počeo da zove Ed Barnsa video telefonom i nije obraćao pažnju na Pegi.

     Jednom je Eva Barns rekla:
     "Neverovatno je kako Pegi i Džon Do uspevaju da stvore ekspedicioni korpus od samo dve osobe i da za nekoliko minuta okupiraju kuću."
     Taktika Doeovih se i ovog puta pokazala kao nepogrešiva: Pegi je blokirala Evu u jedan ugao i prepričavala joj je, vrlo detaljno čitavu istoriju bolesti svoga muža:
     "...naravno da Džon i ne vodi računa o svom stanju, a ti znaš koliko je buran život rukovodioca jedne velike agencije za propagandu. Prošle godine smo se uplašili da ima nešto na srcu, a problem je bio uobičajen: suviše pije i puši. Ako ništa drugo, mogao bi da ostavi duvan i da puši marihuanu. Ne misliš li da bi sada, kada je to legalno, to bilo vrlo dobro? U krajnjem slučaju, dobro bi mu uticalo i na kreativnost. Ne bi mu škodilo plućima i koronarnom sistemu. A zatim, pojavila se, kao grom iz vedra neba, iz plavog neba, priča sa rakom, pa mora da se podvrgne Kaudmovom lečenju. Možeš da zamisliš, za izvesno vreme trebalo je da krenemo na odmor na Havaje. Međutim, ništa. Moraćemo sutra ujutru da otkažemo sve rezervacije i ko zna da li će nam vratiti novac. Znaš već kakve su ove putničke agencije. A on, jadnik, moraće da prima četiri injekcije dnevno barem dva meseca. Sutra ću morati da idem da razgovaram sa lekarom. Znaš kakvi su muškarci. Nikad ti tačno ne kažu šta im je rekao lekar. Ali ja lično hoću da čujem. Ukoliko je zaista samo rak, kakvu dijetu mora da drži..."
     Eva se rasejano saglašavala i s vremena na vreme bi pogledala svog muža koji je štrčao kraj Džona, požljivo ga slušao i uspevao čak i on, sa odlučnom i čvrstom ljubaznošću da ponekad nešto kaže. (I Eva je u svojim mislima svog muža zvala Veliki Ed, ali nikada nije glasno izgovarala taj nadimak).
     Naravno Džon Do je govorio o parama.
     "...ne mogu da se požalim. Poslovi idu dobro. Nikad se nije toliko reklamiralo, kao što se to danas čini. U ovom trenutku na televiziji još ne možemo da dajemo reklame hašiša, ali za kratko vreme moći će i to da se radi, i onda će to značiti da ćemo zaista da radimo kao nikad. Ali i ovako možemo da kažemo da smo zaista zadovoljni. Obim poslova se širi za skoro 50% godišnje. Eto vidiš da je upravo ovo trenutak da se postane bogat bez truda. Da li ti, veliki naučniče, iz svoje kule od slonovače shvataš šta se događa na berzi? Indeks industrijskih vrednosti na berzi - Do - Džons - dostigao je 1500. Yessir, hiljadu pet stotina. Da bi se dostigla legendarna kvota hiljadu morali smo da čekamo dvadeset godina od onog trenutka kada se o tome počelo da govori. Sada bi mogao da ti dam trideset ili četrdeset saveta za akcije koje će se udvostručiti u roku od dva meseca..."
     Dok je Džon hvatao dah, Ed Barns ga je prekinuo.
     "Ali ja ne igram na berzi Džoni. A zatim, uvek sam znao da su saveti, te takozvane sigurne vesti, upravo one koje te najčešće nasamare."
     Džoni je odmah nastavio:
     "Upravo sam to hteo da ti kažem! Mogao bih da ti dam trideset ili četrdeset saveta, ali ti za tim nemaš potrebe. Ne vredi se usmeriti na one akcije koje će udvostručiti svoju vrednost za nekoliko meseci. U pravu si. Možda se baš i ne bi udvostručile. Stvar je u tome da kupiš bilo koju vrstu akcija: mehaničke, automobilističke, hemijske i farmaceutske, građevinske, osiguravajuće - sve osim akcija društva koje proizvodi mrtvačke sanduke. Kupi bilo koju vrstu akcija, nešeš pogrešiti. Na svaki način, zaradićeš pare. A zatim ih realizuj pre pada njihove vrednosti i uvećao si svoj kapital za barem jednu polovinu. Nalazimo se pred pajvećim 'boom'-om koji se ikad pojavio. Amerika opet juri napred. Predsednik Vernon je rakao da..."









4. ZIDOVI KANCELARIJE BERNI ZLOTA
     Zidovi kancelarije Berni Zlota bili su obloženi besjajnim bronzanim pločicama. Biće da su bile elegantne, ali Ed Barns je uvek mislio da mu ostavljaju utisak staniola neke čokolade i tu se osećao neudobno, kao da je postao neki slatkiš u kutiji.
     Berni ga je netremice posmatrao svojim veoma lukavim izrazom, koji je čoveka terao da zaboravi na njegovu nesumnjivu inteligenciju, i po deseti put mu je govorio:
     "Edi boy, trebali bismo da učinimo nešto da se proda tvoj Megamultipleks. Treba da mi napišeš jedan kompletan i jednostavan opis na ne više od deset stranica, na kojem mogu da radim sa svojim momcima, da od toga napravimo kratke beleške, koje će dirnuti maštu onih koji odlučuju u Vašingtonu. Za nedelju dana..."
     Ed ga je prekinuo.
     "Berni, za jednu nedelju neću baš ništa da ti dam. Dobro znaš da sada imam toliko stvari da uradim. Moram da napravim proračune za Megamultipleks, zaboga! Šta ti vredi opis ako posle sistem ne radi? Trebalo bi da toga budeš svestan. Konačno, sve do pre nekoliko godina i ti si bio naučnik i još bi morao da više misliš na suštinu, a ne na formu. Nisi bio loš kao matematičar, Berni. Zbog čega mi, bolje, ne pomogneš u računanju?"
     Berni se, zadovoljan, osmehnu ponosno.
     "Naravno da sam bio matematičar, Veliki Ede. Bio sam prvi koji je upotrebio računare za rešavanje problema apstraktne algebre. Ali sada me to više ne interesuje. Ti radi te stvari. Ti si motor. Skriven si ispod poklopca motora i snabdevaš pravom energijom, koju niko ne vidi. Mene sada zabavlja samo da budem vozač. Stavljam stvari u pokret. Vozim. Upravljam. Sviđa mi se da nosim odoru izvezenu zlatom, ali s druge strane ne znam čak ni, veruj mi, kako radi motor. Ukoliko nešto ne valja, ne pokušavam čak ni da to popravim. Zovem majstora, stručnjaka, i tako se i ne izlažem riziku da uprljam ruke."
     Dok je govorio, Berni je imao manu da sagovornika udara nadlanicom. Završio je rečenicu udarivši snažno i konačno po ramenu Eda, koji ga je hladno pogledao i udaljavajući se uzeo telefon.
     "Daj da zakažemo sastanak sa ovim drugim naučnim komitetom. Ipak je bolje da pre toga pozoveš generala Džeksona i da vidiš kako stoje stvari."
     Brzo je udarao po tasterima telefona uopšte ih ne gledajući. Pošto je pritisnuo deseti, okrenuvši tako broj Pentagona, morao je da sačeka desetak sekundi, za koje vreme nije čuo nikakav signal, zatim se čuo jedan hladan glas:
     "Sorry... Your call did not go through. Dial again. This is a recording. Sorry. Your call did not go through. Dial again This is..."
     "Žao nam je, niste dobili vezu. Ponovo okrenite broj. Ovo je snimak. Žao nam je, niste dobili vezu. Ponovo okrenite broj. Ovo je snimak. Žao nam je..."
     Probao je još par puta i opet je bezličan razvučen glas obaveštavao da nije uspeo da dobije vezu. Ed je svoje nezadovoljstvo uvek izražavao veselim glasom, ali vulgarnim rečima.
     "Sranje. Bilo je godina kada se nije čula ova kuknjava. Opet počinju sa opterećenjima telefonskih linija. Nije jasno zbog čega ova govna ne poprave uređaje. Bilo kako bilo, čini mi se da je dobar znak što telefoni vrlo loše rade. Sve je to reklama za tvoj Megamultipleks. Pa dobro, ne može ništa drugo da se uradi sem da se sačeka i da se ponovo pokuša kasnije."
     Nisu imali ni o čemu drugom da razgovaraju i Berni je upalio televizor, a da nije pitao Barnsa za njegovo mišljenje. Ekran se odmah ispunio slikom u obliku čudnog paralelopipeda u neobičnoj perspektivi: najdalje ivice izgledale su vrlo male kao da se slika gleda kroz pokvareni durbin. Glas spikera je govorio:
     "...na četiristotom spratu Majl Haj Bildinga, prvom ciblakoderu na svetu koji će dostići visinu od jedne milje, to jest hiljadu šest stotina i devet metara, kada se bude završio pet stotina trideset i peti sprat. Kao što vidite sa ovih slika izgleda kao da stoji na jednoj gljivi, iako su zidovi Majl Haj Bildinga savršeno vertikalni i među sobom paralelni. Ova optička varka je efekat perspektive..."
     (Upotrebljavao je zadovoljni ton, izbacujući svaku reč kao neki oglas, izgovarajući pak i reč perspektiva kao da je reč o najmodernijem otkriću, tek načinjenom.)
     "...ova zgrada je pravi pravcati grad. Preko sto hiljada ljudi će tu moći unutra da živi i radi. Vrlo brzi liftovi će omogućiti penjanje sa ulice do vrha zgrade za manje od minut i po. Jedino poseban stenovit sastav ostrva Menhetena je u stanju da održi tu ogromnu težinu ovoga dela koje ne može da se poredi ni sa jednim drugim u bilo kom drugom delu sveta. U Majl Haj Bildingu će biti instalisano 40.000 telefonskih aparata i moći će da se obavlja svih 40.000 telefonskih razgovora u isto vreme, jer će po prvi put svaki telefonski aparat da ima svoju nezavisnu liniju koja će ga povezivati sa najbližom centralom sistema Bel. Naravno, svaka telefonska veza će da obezbeđuje i video vezu na ekranu u boji.
     Kada Majl Haj Bilding bude završen biće upotrebljeno za uslugu, za komunikacije i za električne veze više od pet miliona kilometara kablova koji bi bili dovoljni da opašu Zemlju oko ekvatora više od sto puta. Rešenja..."
     Iznenada je nestalo struje i televizor se ugasio zajedno sa svim svetlima. Bernijeva kancelarija ostala je osvetljena samo jednom slabom alarmnom sijalicom.
     Upravo u tom trenutku zazvonio je telefon. Berni se udaljio od televizora, oklevajući je stajao u polusenci. Proklinjući, digao je slušalicu:
     "O bože, čak se i svetlo urotilo, a bez struje ne mogu da prebacim vezu na pojačalo tako da i ti čuješ. Halo! Halo, Džeki. That's a boy. Vrlo si ljubazan što si ti mene pozvao... Kako to da te nisam zvao? Već čitav sat probam ali sve linije su zauzete i ne čujem ništa drugo sem proklete ploče... Šta trabunjaš da se ove stvari ne događaju? Ti prokleti pasji sine, zar ne veruješ u ono što ti govorim? A, šalio si se... A, i tebi se dogodilo nekoliko puta. O bože, vidiš li da ne postoji spasenje ukoliko ne odlučite da potrošite novac koji je potreban za sistem Megamultipleks. A, ipak si pročitao ono što je ovde napisao Barns, zar ne?... Hoćeš li da kažeš da si ti general sa samo četiri zvezdice? Zar nisu dovoljne sad ni četiri zvezdice? Do koliko ste zvezdica sada stigli? Deset zvezdica? Za ime božje nemoj mi reći da u Vašingtonu postoje generali koji znaju da broje do deset?"
     Nasmejao se bučno. U tom trenutku se vratilo svetlo i Berni Zlog je odmah počeo da pravi lukavo lice i daje znake Ed Barnsu da bi mu pokazao da je sve u redu.
     Mora da je general Džekson počeo da govori o nečemu što Berni nije želeo da čuje, pošto je počeo da primenjuje svoj trik neprekidnog ponavljanja:
     "Halo? Halo? Halo?..."
     Kao da je veza prekinuta, tako da je i Džekson, s druge strane, slabašno i neubedljivo ponavljao:
     "Halo? Yes! Čuješ li me?"
     Berni je uključio pojačalo i video uređaj i dok se pojavljivala slika generala, sa naočarima sa čeličnim okvirom, požurio je da kaže:
     "Da, čujem te. Ovde je nestalo i svetla. Napokon možemo da se vidimo licem u lice. You look fine, Džeki. Baš lepo izgledaš. Slušaj, Džeki, sazovi mi ovaj naučni komitet što pre možeš, a ja ću ti dovesti lično Velikog Eda Barnsa, koji će ubediti sve tvoje generale sa deset zvezdica..."
     Nije mogao da oslovi Eda sa 'moj Barnse', kada je svetlost bila najjača i kad su se dobro videli licem u lice.
     "...Džeki, trebalo bi sada da budeš ubeđen: Megamultipleks je jedini izlaz."
     Generalova figura u boji na ekranu videotelefona podigla je ruku da privuče pažnju.
     "Berni, ja sam ubeđen. Ali treba da shvatiš da ovde postoje uobičajena suprotstavljanja. Ovde bi želeli da imaju Megamultipleks rezervisan u vojne svrhe, a ne jedan sistem u zajedništvu sa civilima, sa telefonskim društvima i tako redom. Sastanak komiteta može da se organizuje i sledeće srede, ali pripremite se za izvesna suprotstavljanja."
     "Džeki, to uopšte nisu suprotstavljanja, i to možemo da ti pokažemo brojkama. Pomisli na uštedu u kanalima i totalnu integraciju. Jedan Multipleks samo za vojsku bio bi od iste koristi kao i par lopti zakačenih za dečjeg konjića. Bilo kako bilo, ne sekiraj se. Videćemo se sledeće nedelje. Obavesti me o datumu. We'll talk. Čućemo se."
     "Bye, Berni. We'll talk."
     Veza je bila prekinuta. Malo posle, na televizoru se ponovo pojavio spiker koji je pre toga govorio o Majl Haj Bildingu i počeo da govori:
     "Izvinjavamo se zbog prekida koji je nastao iz tehničkih razloga. Obavešteni smo da je kratak nestanak električne energije zahvatio samo ostrvo Menheten i da je tome bio uzrok kvar na jednom podzemnom kablu visokog napona, upravo na radilištu ove konstrukcije Majl Haj Bildinga. Ovo divovsko delo..."









5. RUKA PEPE MENENDEZA
     Ruka Pepe Menendeza nastavljala je da miluje niklovanu lajsnu velikog kadilaka.
     "Sigurno, to su stvarno divna kola, Hoze. Ali kunem ti se da ne možemo da ih dobijemo za manje od osam hiljada. To je već vrlo niska cena. Muy barato."
     Izraz Hoze Gutjereza bio je sumnjičav.
     "Pepe, osam hiljada znači da ih prodamo za deset hiljada, a ne znam da li će moj kupac moći toliko da da."
     Pepe je raširio ruke.
     "Hoze, man - treba to samo da probaš. Ukoliko budeš samo sedeo na svojoj prokletoj guzici sigurno da ih nećemo prodati."
     Hoze se složio i ustao sa sedišta prekrivenog skajom.
     "OK, OK. Idem da telefoniram zainteresovanom."
     Uputio se prema jednoj telefonskoj kabini u blizini, razmišljajući da počne da traži dvanaest hiljada dolara.
     Otvorio je vrata, pažljivo ih je za sobom zatvorio, i iz džepa izvadio monetu od dvadeset pet centi. Ubacio je novac u otvor. Podigao je telefonsku slušalicu i polako okrenuo broj. Za nekoliko sekundi začuo je samo jedan slabašan i neujednačen pisak. Zatim se začuo glas sa magnetofonske trake.
     "Žao nam je. Niste dobili vezu. Ponovo okrenite broj. Ovo je snimak. Žao nam je... Niste..."
     Hoze je pokušao da odgovori bezličnom glasu.
     "I šta sad? Daj mi ti broj koji želiš."
     Glas je nastavljao da ponavlja:
     "...okrenite broj. Govori traka. Žao nam je..."
     Hoze se naljutio.
     "Sranje. Rekao sam ti da mi daš broj."
     Bezličan glas je nastavljao da ponavlja svoju poruku, a onda je Hoze zavitlao slušalicu i nekoliko puta divljački udario aparat sve dok se plastika nije polomila a jedna kapsula iskočila kotrljajući se po podu.
     Hoze je ostavio slušalicu da visi na žici i izašao iz kabine. Vratio se kod Pepea i rekao mu:
     "Ono sranje od telefona ne radi. Treba da odemo kod zainteresovanog. Međutim, ti ostani u kolima dok ja s njim razgovaram."









6. BELE, CRVENE I PLAVE ZASTAVE
     Bele, crvene i plave zastave drečale su na plavom nebu. Njihova koplja izgledala su kao patuljci u odnosu na svetleće zdanje prvog tornja sistema Megamultipleksa. Da se suviše ne bi umanjio značaj Stare Slave - kako Amerikanci zovu svoju zastavu - pedeset belih zvezdica na plavom polju i bele i crvene pruge bile su nacrtane čak i na vrhu tornja.
     Zvučnici su daleko raprostirali glas predsednika Vernona.

     "Danas svečano otvaramo jedno veliko delo koje je namenjeno da pojača veze i komunikacije među svim građanima naše republike. Naša generacija Amerikanaca odlučila je da uvede novi red u Sjedinjene Američke Države, te tako i u svet. Hoćemo novi red, stabilan i dugotrajan. - Novus Ordo Seclorum: novi vekovni red. Znamo da ne postoji red gde nema komunikacija i uputili smo se da realizujemo najbrži i najkompletniji sistem veza koji je čovek ikad izmislio. Ovaj novi sistem, koji su Amerikanci izumili za Amerikance i za sve građane sveta, ponovo će približiti svaku tačku u Americi svakoj drugoj tački. Odlučili smo da smanjimo Ameriku, da bismo je učinili većom. Sutra će svaka tačka ove planete biti bliža svakoj drugoj tački planete i smanjićemo Zemlju da bismo učinili većim i dom čovečanstva. Želimo da svaki čovek bude bliži svakom drugom čoveku i da se ostvari jedan od naših motoa - da dobro upamtimo zašto je na svakoj od naših novčanica napisano - E Pluribus Unum."

     Dok su note nacionalne himne iz jedne metalne trube ispunjavale vazduh, Džejms L. Vernon stiskao je ruku Alberta M. Čedlera, predsednika Megamultipleksa, ne zaboravljajući da televizijskim kamerama predstavi svoj plemenit profil. Zatim se pozdravio sa Berni Zlotom, koji mu se približio, sa svojom jarećom bradicom koja je agresivno štrčala kao mamuza, jasno ističući sopstvenu važnost u odnosu na sve druge ličnosti iz grupe. Na kraju je predsednik pozdravio Eda Barnsa, koji je izgleda odsutno, kao što mu se to uvek događalo za vreme službenih ceremonija, i napamet je sračunavao za koliko bi se pomerio vrh tornja pod pritiskom vetra koji bi imao brzinu od sto milja na sat.
     Skup se razišao. Velike crne limuzine približile su se tiho jedna po jedna, kao veliki morski psi, a svaka od njih je progutala svoju važnu ličnost.
     U međuvremenu toranj Megamultipleksa je počeo da razvrstava svoje signale koji su odnosili glasove, slike, crteže, simbole, brojeve, alarme, parametre projekta, između Vašingtona i Njujorka. Za nekoliko meseci ovi signali će obrazovati mrežu koja će opsluživati svaku ljudsku aktivnost najvećeg naroda na svetu.









7. BERNI ZLOT BI IZGLEDAO KAO ETRUŠČANIN
     Berni Zlot bi izgledao kao Etruščanin da za naočare nisu postojala debela sočiva i crni okvir, pošto je imao špicastu bradu, retku i kratku kosu kroz koju se videla preplanula lobanja i pošto mu je izraz bio neiskren i namerno zagonetan. Markantne crte njegovog lica bile su naglašene pod snopom svetlosti vrlo moderne lampe u dnevnoj sobi kuće Eda Barnsa.
     Berni se obratio Riku, Edovom sinu, vrlo poučnim tonom:
     "Vidiš, Riki, ovaj sistem Megamultipleksa koji ja i tvoj tata upavo realizujemo, nije sistem koji se rađa da bi bio u službi velike industrije ili vlade. To je sistem koji će biti u službi ljudi, naroda, osoba kao što smo mi. Olakšaće život svima. I tebi. Moći ćeš lakše da opštiš sa svojim devojkama i sa svojim prijateljima. To je sistem koji će doprineti da se sve stvari koje moraju da se obavljaju za održavanje života obavljaju lakše: transport, snabdevanje hranom, prebacivanje ljudi, komunikacije. Učiniće da se ideje lakše šire, Riki..."
     Berni Zlot je bio jedini koji ga je zvao Riki i nije bio mnogo simpatičan Edovom sinu, koji je u tom trenutku bio posebno srdit zbog suviše jednostavnog nivoa reči koje su mu upućene. Riki je imao dvadeset godina, mnogo je učio, mnogo se divio svom ocu i duboko je bio ubeđen da jedini posao koji čovek može da radi jeste posao rešavanja problema. Kada je odgovorio Zlotu, njegov glas je imao odlučan i bezizražajan ton, tipičan za američke studente, kada u razredu upućuju neko pitanje svome profesoru:
     "Ni najmanje ne sumnjam da je Megamultipleks koristan sistem. Nije stvar u tome. Reč je o tome da ovaj sistem uopšte ne menja vrstu informacija koje se proizvode i zbog toga ne menja sadašnje stanje društva, ograničava se da mu podmazuje funkcionisanje. Ono što je neophodno sada, jeste upravo jedna novina u sadržaju koji dajemo društvu. Na primer, ničemu ne služi bolja obrazovna televizijska mreža, ukoliko nema boljih zamisli o stvarima koje se podučavaju i ako nastojimo da vaspitamo ljude uvek na isti način."
     Niko od drugih nije još uzeo učešća u diskusiji. Veliki Ed je bio umoran i sa bledim interesovanjem je gledao kako se njegov sin snalazi. Mlada Marsija Do se dosađivala, rasejano je čistila nokte šiljkom turpijice i s vremena na vreme bi pogledala u Rika sa divljenjem. Eva Barns je praznila pepeljare, svaki čas je donosila drugu limenku svežeg piva i brinula se da li će zbog svog tog sveta, koji je izgledao kao da nema nameru nikada da ode, njen muž da ode suviše kasno da legne, a izgledao je umoran i nervozan. Džon Do je pažljivo pratio razgovor, očekujući neku pauzu koja bi mu dozvolila da se i on uključi i da iznese svoje mišljenje. Pegi Do je prelistavala neki časopis. Berni je bučno otvorio konzervu piva i direktno iz konzerve otpio jedan gutljaj.
     "Gee, Ed, u tvojoj kući ne mogu da se nađu ni pristojne čaše! Ne Riki, ne slažem se. Sistem Megamultipleksa je velika novina. Pitaj svog oca kakav je intelektualni napor bio potreban da se on izmisli. Nije novo samo sredstvo. To je jedan potpuno nov način razmišljanja o stvarima. Tvoj otac je morao i da izmisli ponešto nove matematike da bi mogao da upotpuni projekat. To nešto znači. Zaista otvaramo novi put..."
     Bernijeva želja da se utrpa Edu Barnsu pri svakom komentaru novog dela počela je već pomalo da ljuti sve prisutne. Riki je osetio reakciju u vazduhu i počeo je da se žesti.
     "Izvini Berni, te stvari ja znam. Tata koji je ovde, o tome mi je prilično pričao, pa te molim da veruješ da znam matematiku dovoljno da bih mogao da procenim barem načela i osnovne zamisli projekta. Ali to baš ništa ne znači. Šta misliš, koliko će ljudi biti u stanju da prouči projekat? Ja kažem da će to biti samo malobrojni, posebno pripremljeni inženjeri i matematičari. Nije stvar u tome. Ti govoriš o manje od jednog na hiljadu od stanovništva Sjedinjenih Američkih Država i možda o manje od jednog od milion svetskog stanovništva. Ovaj intelektualni napredak će biti od značaja za manje od pet miliona lica na celom svetu, a to ne znači baš ništa. Društvo se tako ne menja. Većina ljudi neće primetiti gotovo ništa. Nastaviće da telefoniraju, da šalju telegrame, da pišu, da čitaju novine ili knjige i jednostavno će im biti nešto malo olakšana komunikacija. Ali neće znati radi čega. Snosiće veće rizike, jer od sada pa nadalje će postojati jedan jedinstven sistem koji prenosi, menja pravac i upravlja svim ovim komunikacijama, dok je pre postojao telefonski sistem koji je mogao da ode dođavola, a da to ne smeta televiziji, jedna telegrafska mreža, koja je mogla da prekine sa radom, a da ne blokira vojne veze ili odašiljanje listova sa jedne na drugu obalu. Sada će sve biti u jednom džaku i ukoliko Megamultipleks prestane da radi Amerika će zanemeti. Biće bez komunikacija. To je rizik kome idemo u susret, a ti govoriš o napretku. Zar je to napredak koji želite da postignete?"
     Posle ove duge tirade Rik je teško disao. Više nije gledao Berni Zlota, do koga mu nije bilo mnogo stalo, već svog oca. Plašio se da ga je suviše kritikovao i očekivao je reakciju.
     Zlot je već zinuo da odgovori, a Džon Do je promrmljao:
     "Nisi baš ovlašten da ovakvim tonom kritikuješ svog oca, Rik."
     Ali Veliki Ed Barns ih je prekinuo, ušavši na silu u razgovor dubokim, nezainteresovanim i mirnim glasom.
     "Sačekaj trenutak Riki. Izgleda mi da ti pogrešno uopštavaš."
     Rik Barns se zacrveneo; s obzirom na njegovu stručnu spremu, to je bila najoštrija i najuvredljivija kritika koja je mogla da mu se uputi. Njegov otac je nastavio:
     "Ti tako govoriš kao da niko nije mislio da napravi analizu sigurnosti rada Megamultipleksa i da izračuna verovatnoću kvara i greške. Iako se sa tim nisi direktno upoznao, možeš dobro da zamisliš da su ovi proračuni načinjeni i da je projekat namenjen cilju da garantuje da opšta sigurnost ne bude manja od ove u postojećim sistemima. Šta više, novi jedinstveni sistem će biti za oko deset puta sigurniji od tradicionalnih sistema."
     Rik je od svog oca naučio da na primedbe odmah odgovara.
     "OK, tata, OK, verujem. Ipak mi predosećaj jasno kazuje da se u jedinstvenom sistemu kvarovi šire opasnije nego što bi to bilo u mnogim više ili manje nezavisnim sistemima."
     U tonu Velikog Eda se već mogao osetiti tračak ljutnje.
     "Sranje, sine moj. Budi spokojan, jer smo o tome vodili računa. Radije da prodiskutujemo ono što si rekao o novom društvu. Ti ovde praviš utopističku grešku..."
     Rik je opet pocrveneo.
     "...Rekao bih da ne treba brkati sadržaje koje želimo da prenesemo sa sredstvima koja upotrebljavamo za njihovo prenošenje. To su sasvim različiti problemi. Ima već desetak godina kako svuda unaokolo govorim koje su vrednosti i aktivnosti koje mogu da posluže da se istaknu najbolji ljudi, i verujem da sam te dovoljno zatrovao mojim idejama. Ali i ti sam si prilično dobar primer. Svi primećujemo da si mnogo drugačiji od ostalih mladića iz tvoje generacije. I sve ono što sam uspeo da postignem bilo je to da utičem na način koji sam smatrao pravilnim na jednu jedinu ličnost, na tebe. Ovo je još manje od onog cilja koji si ti pre kritikovao, kada si rekao da ničemu ne služi da se poboljša kultura pet miliona lica na celom svetu. Jedan je mnogo manje od pet miliona. Pa ipak, ja se nisam ograničio da budem samo projektant. Napisao sam popularne knjige, govorio sam na televiziji, podučavao sam. Svoje ideje nisam držao u tajnosti. Vidiš Rik, bitka koju bi ti želeo da vodiš je dobra bitka, ali je izgubljena na početku. Vrlo je teško uticati na veliku masu ljudi. Ne možemo mi da odlučimo o putevima razvoja stanovništva. Veći deo sveta, možda slučajno sam odlučuje o onome što želi, ako samo želi da se vrti ukrug, da prisustvuje sportskim takmičenjima i da sluša pesmice i programe kviza. Tu nema mnogo da se razgovara. Jedina stvar koju možemo da učinimo je da učinimo sredinu malo povoljnijom."
     Rik je bio potresen i nije odmah odgovorio, pružajući tako mogućnost Džonu Dou da se konačno ubaci u razgovor pomirljivim tonom.
     "Zaista bi trebalo da imaš više poverenja u svoga oca Rik, kao mi koji verujemo u njega. Ti si sposoban mladić, ali ne smeš da zaboraviš da je on jedan od najvećih živih naučnika. Misliš li da on nije razmišljao o svim tvojim primedbama? A zatim, čuo si, jedino što se može učiniti je da se pomogne Ijudima da budu ono što žele. Čini mi se da u stavu tvog oca ima mnogo poštovanja za ljude. Nije li tako, Ed?"
     Rik se brzo oslobodio njegove intervencije.
     "Džoni, o kojoj slobodi govoriš? U svakom slučaju, ne verujem da tata ima potrebu za tvojom pomoći u ovom razgovoru."
     A zatim se odmah obratio svom ocu:
     "Tata, dobro znaš da ne želim da budem suviše kritičan. Ipak, ti si me naučio da nemam mnogo poverenja u ljude, samo zato što ih bije neosporan glas velikih naučnika. Ono što želim da kažem jeste da bi ovo bio čas da se primeni nešto od dobre nauke na ljudsku mašineriju. Razvili ste toliku tehnologiju da biste proizveli toliko govnarija, ne bi bio veliki problem da se izmisli tehnologija čoveka. A zatim nećeš mi valjda reći da sadašnji uslovi zadovoljavaju većinu i da se ne može ni pokušati da se promene? Dok radimo na tome da stvorimo nove buduće uslove, trebalo bi da pripremimo svet da bude zadovoljan novim uslovima. Zar ne?"
     Veliki Ed se popustljivo nasmešio svom sinu.
     "Pobogu Rik, ovu zamisao da se ljudi pripreme da budu srećni pod izvesnim budućim uslovima je izbacio Skiner pre više od dvadeset godina, a već onda je bila stara više od jednog veka i nije značila mnogo. A tvoje fraze o tehnologiji čoveka nemaju mnogo smisla."
     I Rik se nasmešio, zadovoljan jer odnos sa njegovim ocem nije zapao u krizu, ali ipak nije bio ubeđen.
     "Tata, neću to moći da ti pokažem, ali tvoja shvatanja zaista zaudaraju."
     Pre nego što je Džon Do uspeo da ponovo ukori Rika za njegovo ophođenje sa tako malo poštovanja, Ed je ustao:
     "Prijatelji i rodbino, već smo dovoljno kasno ostali, a sutra ujutru moram da uhvatim avion u sedam. Hajde da se bacimo na naše slamarice."
     Svi su ustali i krenuli ka vratima, pozdravljajući se, šaleći se i tapšući se po ramenu.
     Marsija Do je pomazila Rika po obrazu.
     "Sve ono što govorite je daleko iznad moje pameti. Ipak mislim da si zaista divan, Rik. Ali i Veliki Ed je vrlo čaroban."
     Džon, Pegi i Berni su već bili iza vrata i njihove siluete su se jedva razaznavale u noći bez mesečine. Iznenada je tamu presekao snop jarke svetlosti i grupica je bila zapljusnuta intenzivnom svetlošću nekog reflektora.
     Iz mraka se začuo muški glas:
     "Izvinite što vas osvetljavamo, ljudi! Da li je ovde sve u redu?"
     Reflektor je bio montiran na vratašca velike sive karoserije automobila, sa koje je sišao korpulentan čovek, koji je nosio kaubojski šešir, sa uperenim velikim automatskim pištoljem kalibra 45. Veliki Ed je požurio da izađe da bi video šta se dešava i oslovio je nepoznatog:
     "Šta radimo ovde? Igrate li se kauboja?"
     Korpulentni se nije zbunio.
     "Ovo nije igra gospodine. To je građanska služba: mi smo policajci. To je dobrovoljna služba, koju mi besplatno nudimo zajednici. Verovatno znate da ovaj deo sveta nije više siguran kao što je bio nekada, a policijskih patrola nema nigde. Zbog toga sami obavljamo noćno patroliranje. Ja sam Ken Vojčik i radim na Ol - Stejtu, u osiguravajućem društvu u Dajrenu. Ovo je Vejli Stivens iz Južnog Norvoka."
     Pokazao je čoveka koji je sedeo na levoj strani automobila i držao karabin u rukama i koji je sa dva prsta dodirnuo obod svog šešira u znak pozdrava. Onda je nastavio:
     "Gospodo, baš smo dobro društvo. Dvadeset i četiri para. U svakoj smeni patroliramo celom zonom Grinviča, pa sve do Bridž Porta. Uvek spremni. Možemo li da se nadamo da ćemo da zavrbujemo nekog od vas u naše snage? Vi ste doktor Barns? Nadamo se doktore da vas nismo uznemirili."
     Ed ga je upitao:
     "Imate li zvanično odobrenje za vašu organizaciju?"
     Ken Vojčik se osmehnuo:
     "Nemamo nikakvo odobrenje, doktore. A kome bi to moglo da posluži? Nije nam trebalo odobrenje kada smo popravljali naše puteve, kada smo organizovali privatnu poštansku službu, kada smo organizovali samostalnu službu da bismo uklonili nečistoću. To su sve stvari koje bi trebalo da obavlja grad ili okrug, ali niko o tome ne vodi računa. Savezna vlada daje pare lekarima ili naučnicima, bez uvrede, doktore Barns. A za javne službe niko ne brine, tako da smo mi preuzeli brigu o tome. Ne dozvoljavamo da se u našim zajednicama pojavljuju delikti i prljavština, i sada već jasno i glasno kažemo da ćemo naterati od sledeće godine Službu prihoda i poreznike da pojedu svoje formulare. Mi smo sami sebi dovoljni."
     Berni Zlot je raširio ruke, pozdravio se brzo i uputio se svojim kolima.
     Džon Do je prišao policajcu i počeo da ga ispituje o organizaciji, odobravajući njegove odgovore sa izrazom novovernika.
     Eva, Ed i Rik Barns ponovo su se pozdravili i povukli u kuću. Niko od njih nije želeo da bilo šta primeti na račun policajaca.









8. PREKRŠTENE NOGE ALBERTA M. ČENDLERA
     Prekrštene noge Alberta M. Čendlera odskočile su u trzaju, a njegova dugačka stopala, obuvena u cipele od crne rupičaste kože, pala su kao maljevi na pisaći sto Bernija Zlota.
     Čendler je naslonio glavu ukrašenu srebrnastom kosom na meki naslon naslonjača i upitao je:
     "Berni, šta znači ova ruska kriza? Čitao sam samo novine, a one malo šta kažu. Šta si čuo iz Vašingtona? Da li postoji mogućnost otvaranja novih tržišta za nas?"
     Berni je načinio važno lice.
     "Ne može se još ništa reći, Al, ali rekao bih da ne. To ti je još jedan tipičan primer sovjetske dezorganizacije. Mi smo znali već više godina da su Rusi centralizovali celokupnu administraciju i planiranje svih sovjetskih socijalističkih republika u velikom računskom centru u Moskvi. Kako se to moglo i pretpostaviti, oni su loše kopirali ono što smo mi uradili u Vašingtonu. A sada je svo đubre isplivalo na površinu. Centar je prestao da radi, a sovjetske republike su ostale bez kontrole, bez ikakve uprave. Po onome što znamo, u svakom provincijskom gradu - od Kijeva do Vladivostoka - ponovo će se upotrebljavati dečje računaljke, a u takvoj situaciji, uopšte ne verujem da bi za nas postojale veće mogućnosti za prodor na to tržište od onih koje su ranije postojale."
     Čendler se zadovoljno smejao:
     "Pa dobro, Al, srećom to je njihova propast, a ne naša. Zaboga, neki dan sam našao na tavanu novine iz 1958. godine, koje su bile prepune članaka stručnjaka unezverenih zbog činjenice što je Rusija Sputnikom prešla u vođstvo i što nećemo više biti u stanju da odmaknemo russkis-ima. Ti profesionalni proroci su prava đubrad."
     Dok su razgovarali, saobraćajna buka praćena zvukom sirena i truba, postajala je sve veća. Čendler je rekao:
     "Zatvori taj prozor, Berni. Zar ne čuješ buku što dopire spolja? Prosto je neverovatno da se čuje tako jako čak ovde na četrdeset petom spratu."
     Berni je klimnuo glavom.
     "Dobro je zatvoren, AI, a ima i dupla okna. Napolju mora da je zastoj u saobraćaju, baš king size. Ovde postaje sve gore. Neki dan sam otišao do Kvinsa, u Operativni saobraćajni centar Njujorka, i Rokfelou, novi komišner, mi je pokazao svetleću maketu koja mu daje podatke o zastojima u saobraćaju. Znaš: crvene kontrolne lampice u svim ulicama gde se napravila gužva. Pa dobro, cela maketa bila je boje krvi, sav grad je bio blokiran. Zatim sam upitao Rokija: 'A sada, čemu vam služe te informacije?' Odgovorio mi je: 'Ničemu. Šta da uradimo sa njima? Kad se to desi, desi se. Ali bar znamo da je uzaludno da pokušamo da se vratimo kući, pa čekamo da se gužva raskrči. Za sve nas ta maketa je veoma korisna.'"
     Čendler se kratko i resko nasmejao.
     "A kakve su vesti iz Japana, Bernarde? Zar nismo odlučili da idemo u Tokio sledećeg meseca?"
     Zlot je kažiprstom prevukao preko nekoliko redaka na dugačkom listu ispisanom teleksom.
     "Rekao bih da ćemo morati da odložimo putovanje. Od prošle nedelje svi u Tokiju rade u tri smene od po osam sati. Fabrike, kancelarije, dućani. Nisu uopšte više mogli da se miču u celoj Tokiohami. Ovde se kaže da je juče streljano nešto trgovaca i industrijalaca koji su držali otvoreno van svog reda. Bolje je da sačekamo da se situacija normalizuje. U suprotnom rizikovaćemo da odemo tamo i da vidimo da su naši dopisnici ubijeni, ili da je njihovo radno vreme tek kroz sedam dana."
     Čendler je stavio ruku na uvo. Saobraćajna buka je postajala sve zaglušnija.
     "Isuse, Berni, ne uspevam ni da shvatim o čemu, do đavola, govoriš! Šta rade napolju?"
     Sa naporom su otvorili jedan od velikih prozora uokviren teškim duraluminijumom i odmah ih je zapahnuo sladunjavi smrad izduvnih gasova i buka motora i truba, kao neki čvrst predmet.
     Čendler je mirno gledao prostranstvo crvenih i belih svetala automobila. Berni Zlot je počeo da se nervira.
     "Zatvori taj prozor, Al. Ne mogu to da podnesem. Tri godine kako sam ovde nisam ga nikad otvorio."
     Čendler nije poslušao Bernija; pobesneo je, gurnuo je sa svog stola pritiskač hartije, pera, ramove sa slikama dece i počeo je besno da baca sve predmete dole na ulicu, psujući nepoznatu gomilu.
     Čendler je pogledao Bernija zabrinuto, kao što se gledaju ludaci, i odlučno je zatvorio prozor.
     "Bolje je da ga zatvorim, Berni. Spolja dopire gadna hladnoća."
     Naježili su se u sobi koja se odmah ohladila zbog ledenog i prljavog vazduha koji je ušao spolja za ono nekoliko trenutaka.









9. I U DEVEDESET ŠESTOJ ULICI SAOBRAĆAJ JE ZASTAO
     I u Devedeset šestoj ulici saobraćaj je zastao. Džef Roberts je posmatrao nepokretne kolone automobila kroz prozorska okna svog stana na sedmom spratu. Ličile su na lepljivo tutkalo prosuto po ulicama, koje se uhvatilo i stvrdnulo. Džef se obratio svojoj ženi:
     "Honey, većeras će biti bolje da krenem sat ranije. Inače, sa ovim saobraćajem ne mogu da se nadam da stignem na vreme na svoju smenu do Kenedija. Štaviše, biće bolje da telefoniram, da bih mogao da zakasnim."
     Podigao je slušalicu i ne gledajući okrenuo broj svoje kancelarije na kontrolnom tornju interkontinentalnog aerodroma Džona F. Kenedija u Njujorku.
     Snimljeni glas se javio posle desetak sekundi:
     "Žao nam je. Niste dobili vezu. Ponovo okrenite broj. Ovo je snimak. Žao nam je. Niste dobili..."
     Džef je obesio slušalicu i pokušao ponovo. Ponovo se čuo glas:
     "Žao nam je. Niste dobili vezu. Ponovo..."
     Ponovo je podigao slušalicu i pokušao.
     Sad se glas nije javio, ali brzi i ponovljeni zvučni signal zauzete linije napunio mu je uši. Uzeo je debeli kaput, rukavice podstavljene krznom i veliku kapu sa naušnicama i uputio se ka vratima, doviknuvši ženi:
     "Honey, pozovi ti kancelariju i zovi sve dok ih ne dobiješ. Izgleda da ni telefoni ne rade. Ja idem."
     Izašao je zalupivši vratima, ne sačekavši odgovor. Kada se našao na ulici ostao je dugo naslonjen na svoj automobil. Beskorisno je bilo da pokuša da ga pokrene, jer u koloni zaustavljenih automobila nije bilo međuprostora u koji bi mogao da se ponada da se ubaci. Konačno je dugačka zmija automobila počela da puzi. Džef je uskočio u kola, pokrenuo ih je i nasilno se ubacio u lagani tok, na šta su automobilisti, kojima je presekao put, ljutito trubili. Ubrzao je koliko je god mogao, ne obraćajući pažnju na tupi zvuk udarca iza njegovih leđa.
     Otpočeo je svoj lagani hod isprekidanim kočenjem, zvucima sirene, psovkama. Posle jednog sata vožnje još nije napustio ostrvo Menheten, a lica onih koji su sedeli u drugim automobilima, od kojih se samo malo udaljio i koji su stalno bili uz njega, postajala su mu bliska.
     Posle čitave večnosti spazio je u daljini snažne čelične lukove mosta prema kome se kretao, ali posle nekoliko trenutaka opet se zaustavio. Jedna telefonska govornica na trotoaru podsetila ga je da mora da obavesti svoje kolege da će zakasniti, sada neizbežno jedan sat, možda i dva.
     Odlučio je da napusti automobil i da ode do javne govornice. Drhtavih ruku, zbog žurbe, okrenuo je broj kontrolnog tornja. Sada je do njega dopirao snimljeni glas deformisan i gotovo nerazumljiv, ali poruka je bila ista.
     "Žao nam je. Niste dobili vezu..."
     Spolja ga je dozvao zvuk sirene. Saobraćaj je krenuo, a ispred njegovog zaustavljenog automobila bila je praznina, koju su drugi automobilisti popunjavali, jedva zaobilazeći. Popeo se u auto i pokrenuo ga sa teškoćom. Zagrejani motor je prokuvao. Uspelo mu je da krene, ne obraćajući pažnju na gnevne poglede, i da postigne brzinu od nekoliko desetina kilometara na sat, ali je malo kasnije opet stao. U automobilu koji je stajao pored njegovog neki šaljivdžija srednjih godina podigao je ruke, pretvarajući se da je očajan, i nasmešio mu se. Džef ga je mrzeo.









10. NA VELIKOM ZELENOM EKRANU
     Na velikom zelenom ekranu svaka svetla tačkica, koja se polako kretala, bila je praćena oznakom, sastavljenom od slova i brojeva, koja je pokazivala broj leta koji ga je sledio za vreme letenja. Tačkica koja se zvala UA5367 suviše se približavala svetlećoj maketi koja je predstavljala Super Džambo EA2343.
     Džordž Ving je primetio opasnost dok je razgovarao sa Pan Amerikenom 1111 koji je stizao iz Londona:
     "Pan-Am 1111 dobro ideš tako. Možeš slobodno da ateriraš. Gotovo."
     Promenio je frekvenciju.
     "Junajted 5367 vrati se na kotu 2000 metara i nastavi pređašnjim pravcem. Zapamti ovo što ti kažem i nemoj da se oduševljavaš, ionako ćeš morati da ostaneš tamo na vrhu gomile kružeći bar pola sata. Promašiš li još jedanput, ići ćeš na raport."
     Ponovo je promenio frekvenciju.
     "Napred; ateriraj. Moavk 643. spusti se za jedan nivo i produži tako. Pista je tvoja."
     Potom je nastavio da menja frekvencije, svaki put se obraćajući drugom pilotu:
     "Istern 2343 spusti se za jedan nivo i ponovo počni da kružiš."
     "Vestern 3242, kako stoji sa gorivom? OK, spusti se za dva nivoa sa pravcem 270. Dajem ti prednost i bićeš za četvrt sata na zemlji. Možeš li?"
     "Istern 3242. Isuse, ispravljam se. Hoću da kažem Istern 2343. Istern 2343 rekao sam da siđeš za jedan, a ne za dva i zapamti da se nalaziš u radijusu od 20 milja u ovom trenutku. Pazi da ne zađeš u jugozapadni koridor."
     "Junajted 0167 nek ti motori ne rade na minimumu. Ponavljam: naređenje je da povratiš brzinu i da se gubiš. Ko vodi računa o tome što u Nju Džersiju čuju suviše veliku buku? Ovde nas ima suviše i ti si upravo prekobrojan."
     U tom trenutku na ekranu su se pojavile dve nove tačkice, sa oznakama AA5436 i EA3199. Džordž Ving kao da je probio svojim krupnim palcem dugme interfona i počeo je da urla.
     "Kontrola! Šta radite kog đavola? Već se brinem o dva aviona preko onog što je dozvoljeno pravilom, a sada mi ih šaljete u parovima! Predajte bar Istern 3199 Bobu Koneliju. A gde mi je smena? Robert je trebalo već da bude ovde pre 36 minuta."
     I glas iz kontrole sa interfona je bio uzbuđen.
     "Budi strpljiv, Džordž. Bob ima četiri aviona više od tebe. Izgleda da smena ne može da dođe dovde. Neki su telefonirali. O Džefu Robertsu nema vesti. Drži se čvrsto. Ako nema mesta vratićemo ponekog."
     Ving obrisa znoj sa čela gornjim delom šake.
     "Ameriken 5436, ostani na koti i manevriši za 25 stepeni ulevo."
     "Istern 3199, ko te je poslao ovamo? Za tebe nema mesta. Naređuje ti se da letiš u pravcu Logana. Jesi li razumeo? Idi u Boston. Zatraži plan leta od nekog drugog. Šta znači da sada dolaziš iz Logana? Ko te je tamo poslao? Šta je bilo? Gotovo dva sudara sa privatnim mlaznjakom i nekim vojnim avionom? OK, dođi i ti da nam se pridružiš. Nije ti isteklo osiguranje, zar ne?"
     "Vestern 1663, dobro je tako. Možeš da sletiš. Gotovo."

     Džef Roberts je naglo dao gas, ali se automobil ispred njega koji je iznenada krenuo naglo zaustavio. Džef nije mogao na vreme da zakoči i naleteo je na njega svom snagom. Prvo što je video čim je izašao, bili su oblaci pare koju je stvorila voda iz probijenog hladnjaka koja se razlivala po ledenom trotoaru.
     Opsovao je glasno i, napuštajući dva isprepletena automobila, otrčao da zamoli nekog iz automobila koji su se nalazili ispred da ga prebaci do aerodroma Kenedi. Hladno su ga pogledali, ne spustivši čak ni stakla na prozorima.
     Džef je shvatio da tog dana ne može da stigne na posao. Krenuo je peške, ali ga je odmah zaustavio čovek na koga je naleteo, i napao ga:
     "Gde misliš da odeš, kučkin sine? Naneo si mi poštenu štetu! Hoćeš da ostaviš svoj automobil? Šta je? Da li je ukraden?"
     Počeli su da se biju i pali su na zemlju; a smrznuti sneg, na ivici ulice, škripao je pod njima.

     Posle četiri sata Džordž Ving, rastrojen, još je sedeo na klupi pogleda uperenog na ekran radara, koji mu je igrao pred očima.
     "Junajted 3411, spusti se za jedan i nastavi da kružiš sa radijusom od dvadeset milja."
     "Transvorld 4311, možeš slobodno da sletiš. Samo tako napred. Šta kažeš? Još si na 3000 metara. A zašto? Oh, Isuse, moja greška. Hteo sam da kažem, dole za jedan i kruži."
     Vratio se ponovo na pređašnju frekvenciju.
     "Junajted 3411, zanemari prethodnu poruku. Hteo sam da kažem da možeš slobodno da sletiš. Samo tako napred. Kako ne možeš više? Jasno je da je prethodna poruka bila pogrešna. Kuda si hteo da se spustiš, pod zemlju?"
     Potrebno je bilo četiri minuta da se ispravi njegova greška. Ali u međuvremenu, ostavio je bez uputstava četvoromotorni mlaznjak Aeroflota, koji je nastavio da leti pravcem koji mu je poslednji dat. Ruskom pilotu nisu bile bliske američke kontrolne procedure, a tek je drugi put leteo u tom pravcu. Pjotr Sergejevič Nekrasov se ponašao kao što bi to radio da se našao u istim uslovima u fazi ateriranja na nekom sovjetskom, mnogo manje natrpanom, aerodromu. Izgubio je kotu i pripremio se da aterira vizuelno.
     Suviše kasno je primetio da nije dobro odlučio. Jedan tromotorni mlazni avion, koji je tek uzleteo, projurio je nekoliko desetina metara ispod njegovog trupa. Prestao je da gubi kotu i frenetično je nastojao da traži uputstva sa tornja.
     Posle dvadeset sekundi jedan DC-10, i on tek što je uzleteo, zahvatio je rep sovjetskog četvoromotornog mlaznog aviona i klupče dva aviona u plamenu palo je na tle, zahvativši jednu električnu liniju od 380 kv, prekinuvši je.
     Automatski aparati električne mreže Sever-Istok, koji odmah reaguju na kratki spoj, stupili su u akciju isključivši je iz opšte mreže, napajajući paralelne, već preopterećene linije, a i ove su bile isključene iz automatske zaštite. Pokrenut je lančani proces i u vremenu od tri sekunde sav istočni deo Sjedinjenih Država, nastanjen sa 87 miliona Ijudi, ostao je bez električne energije, a da nijedan operator nije imao ni najmanju mogućnost da interveniše.









11. SEKRETAR SPECIJALNOG PREDSEDNIKOVOG POMOĆNIKA
     Sekretar specijalnog predsednikovog pomoćnika napisao je svojim čitkim rukopisom u zaglavlju belog lista:
     "3. februar 1994."
     Njegovo naliv-pero bilo je povezano sa osetljivim elektronskim uređajem koji je merio njegovo pomeranje i prenosio vrednosti repetitoru. Istog trenutka su se ti simboli pojavljivali na papirnoj traci koja je tekla na stolu pored mesta predsednika Vernona. Sekretar je nastavio da piše:
     "Sazvan je vanredni sastank, na zahtev predsednika Džejms L. Vernona, radi razmatranja mogućnosti ostvarivanja programa pružanja pomoći inostranstvu."
     Predsednik Vernon je pogledao jedno po jedno lice ljudi koji su sedeli oko velikog okruglog stola: članovi vlade, nekoliko generala i admirala, pretrpani zvezdicama na epoletama i vanredni savetnici - Kejzer, ekonomista, Vuds, sistematičar, i Čendler, predsednik Megamultipleks Korporejšna.
     "Gospodo. Vi znate da je prošlo već mnogo godina od kako je ova republika ukinula svaki program pomoći inostranstvu. Neki misle da je upravo zahvaljujući tome američka ekonomija mogla da se ponovo podigne, što je diskutabilno i sada nas ne interesuje.
     Razlog zbog koga smo se ovde okupili jeste hitan zahtev za pružanje pomoći koji je uputila japanska vlada. Nije reč o ekonomskoj pomoći. Oni traže hitnu intervenciju koja bi se sastojala od grupe stručnjaka i kontingenta učesnika ekspedicije, čije karakteristike treba tek da budu definisane. Za tu priliku sam pozvao i tri eksperta koji su ovde prisutni i koji su vam isuviše poznati da bih morao da ponavljam njihove kvalifikacije: Kejzer, Vuds i Čendler. Ukratko, stanje u Japanu je sledeće:
     Grad - ili bolje, spoj gradova Tokio - Jokohama, danas poznat kao Tokiohama, dostigao je broj od trideset miliona žitelja i, jednostavno, ne može više da funkcioniše. Uprkos odluci da se crpu sve zalihe od tri smene dnevno, zagušenje u saobraćaju je preveliko. Ništa se ne pomera, nema komunikacije, snabdevanje visi o koncu. Zalihe u gradskim magacinima su dovoljne za manje od 24 časa.
     Bio bi dovoljan bilo kakav slučajan zastoj, pa da milioni ljudi ostane gladno. Jasno je da ne postoje jednostavna sredstva koja bi to sprečila.
     Japanska vlada traži od nas stručnjake za transport, organizaciju, vazdušne mostove, logistiku, jer predviđaju ono najgore. Oni sede na klasičnom buretu punom baruta. Poznate su im studije Keja Vudsa, koji je ovde prisutan, a koji je već pre mnogo godina, pomoću svojih računara predvideo krizu prenaseljenosti. Ukratko, pitaju nas šta treba da čine. Oni znaju da Njujork, ili bolje spoj gradova Bos Voš, broji 50 miliona žitelja, od Bostona do Vašingtona, a ne izgleda da je u opasnosti, pa žele da znaju kakve su to naše organizacione tajne. Za sutra ujutru sam sazvao sve predsednike opština Bos Voša, ali pre toga želim da čujem vaše mišljenje. Pre nego što legalizujemo našu akciju moraćemo da dobijemo saglasnost Kongresa, ali ja želim da saznam odmah o čemu bi trebalo da se izjasni sazvani Kongres. Gospodo, šta možemo da pružimo Japancima? Mr Kejzer, koliko bi to koštalo? Profesore Vuds, kako ćemo to organizovati? Al Čendler, koliko naučnika možeš da nam staviš na raspolaganje? Naše generale pitam: od trenutka kada budete čuli kakve su potrebe, koliko će vam vremena biti potrebno da pokrenete vaša odeljenja?
     General Džekson je otpočeo odmah:
     "Gospodine predsedniče, tražim ovlašćenje da izložim kakve su naše logističke poteškoće, pre rego što se opišu planovi koji bi mogli da ih zanemare."
     Džekson je jedva završio rečenicu, kad se cela ovalna sala našla u mraku. Nekoliko desetina sekundi niko nije progovorio. Tek kada su se svetla ponovo upalila, slabija no pre, a svetleći natpis EMERGENCY LIGHTING se pojavio u okviru maslinaste - kaki boje, kako bi podsetio na svoje pripadništvo vojničkom svetu, ponovo su se začuli glasom. Prvi koji je uzeo reč, bio je predsednik Vernon:
     "Džeki, raspitaj se šta se desilo."
     Sekretar sekretara specijalnog predsednikovog pomoćnika je sa telefonskim slušalicama na ušima slušao poruke iz spoljnog sveta. Promrmljao je nešto sekretaru specijalnog predsednikovog pomoćnika, koji je napisao svojim elektronskim naliv-perom:
     "18.35 časova. Nestanak električne struje prouzrokovan je blackout-om kojim je zahvaćena cela oblast Kolumbije."
     Predsednik Vernon je pročitao glasno poruku i dodao:
     "Izgleda da i mi imamo svoje probleme. Da vidimo kako ćemo rešiti ovaj, pa ćemo tako moći Japancima da damo još jedan savet."
     Smešio se.
     Diskusija se nastavila. Al Čendler je rekao:
     "Mr. President, u normalnim uslovima mogao bih da stavim na raspolaganje tim od dvadesetak najboljih stručnjaka svetskog glasa."
     Predsednik se i dalje smešio:
     "Produži, Al, ionako znamo da uslovi nikad nisu normalni. Izbegnimo tu kuknjavu."
     Al Čendler je neumoljivo nastavio:
     "Sada su naši najtalentovaniji ljudi potpuno zaokupljeni izradom Megamultipleks sistema, kojim su zahvaćene tri četvrtine nacije. U roku od četiri meseca ovaj sistem treba da bude dovršen, jer koristi će biti tek kada u sistem budu uključene sve postojeće veze. Odstraniti sada ljude od ovog posla znači prouzrokovati kašnjenja. Svaki čovek, koga ću uzeti, prouzrokovaće zakašnjenje od jedne do dve nedelje. Stojim na raspolaganju u okviru ovih granica."
     Predsednik Vernon je rekao odlučnim tonom:
     "OK, ovde se nalazimo upravo radi ovakvih proračunavanja, a izaći ćemo sa ovog sastanka sa najprikladnijim odlukama. Kej, daj neku hipotezu projekta."
     Sekretar specijalnog pomoćnika približio je svoju glavu glavi svoga sekretara, a potom je odmah napisao:
     "18.40 časova. Obavešteni smo da su potpunim mrakom zahvaćene države Ilinois, Mičigen, Ohajo, Pensilvanija, Njujork, Konektikat, Rod Ajland, i Masačusets. Nemoguće je predvideti kada će biti uspostavljeno napajanje električnom energijom, ali je sigurno da to neće biti pre nego što protekne 48 časova."
     Predsednik Vernon je ponovo naglas pročitao poruku. Nije se više smešio.
     "Gospodo, ovo kažem bez ironije bilo bi bolje da mi zatražimo pomoć od Japanaca. Od ovog trenutka predmet našeg sastanka je izmenjen i glasi: hitne mere za otklanjanje krize Istočne obale od 3. februara hiljadu devet stotina devedeset četvrte godine. Oskare, premestimo skup u našu operativnu salu. Organizuj to! Sastanak je odložen za deset minuta."
     Specijalni predsednikov pomoćnik je aktivirao interfon koji je imao na stolu, i brzo počeo da izdaje naređenja. Svi su ustali. Iza velikih klizećih vrata stajali su u pripravnosti brojni vojni policajci u uniformi, koji su pratili svakog od prisutnih do liftova obojenih isto tako vojničkom maslinasto-kaki bojom, pa sve do sale u podzemlju. U 18.49 sastanak je nastavljen u novom sedištu. Sada su svi sedeli u polukrugu ispred velikog ekrana, pored koga je neki general sa dve zvezdice na ratnoj uniformi bio spreman da pokrene komande.
     Dž. L. Vernon je naredio:
     "Poslednja obaveštenja na ekran."
     General sa dve zvezdice je pritisnuo seriju dugmadi, a ekran se ispunio jasnim svetlećim slovima:

     EKIPE ZA ODRŽAVANJE KONSOLIDEJTID EDISONA KRENULE SU HELIKOPTERIMA U IZVIĐANJE
     USKORO ĆEMO REFERISATI O POKUŠAJIMA STAVLJANJA U POKRET POJEDINAČNIH MREŽA U ILINOISU MIČIGENU NJU JORKU KONEKTIKATU MASAČUSETSU POMOĆU NAPAJANJA IZ TERMIČKIH I/ILI NUKLEARNIH CENTRALA - KOMPLETNA ORGANIZACIJA CIVILNE ZAŠTITE JE U STANJU PRIPRAVNOSTI
     SAČEKAJTE RADI SAOPŠTENJA CIVILNE ZAŠTITE

     Dok su ostali još čitali natpis na ekranu, Dž. L. Vernon je ponovo naredio:
     "Dajte mi Filipsa iz Civilne zaštite."
     U istom trenutku ekran se ispraznio, a potom oživeo slovima koja su se pojavljivala brzinom od deset slova u sekundi:

     PORUKA DIREKTORA CIVILNE ZAŠTITE
     ZATRAŽIO SAM OD PREDSEDNIKA VERNONA DA PROGLASI VANREDNO STANJE NA CELOM PODRUČJU ISTOČNO OD MISISIPIJA...

     Predsednik Vernon je glasno rekao:
     "Đavola je tražio. Dajte mi Filipsa, molim vas."

     ...HLADAN TALAS POLARNOG VAZDUHA KREĆE SE U PRAVCU ISTOČNO OD MIČIGENA BRZINOM OD SEDAMDESET KILOMETARA NA SAT - OČEKUJU SE SNEŽNE OLUJE NA CELOJ ISTOČNOJ OBALI - POZIVAJU SE SVI DA NE (PONAVLJAM NE... NEGACIJA) KREĆU NA PUT ILI DA SE SELE DA NE BI SMANJILI POKRETLJIVOST SREDSTAVA ZA ODRŽAVANJE I PRUŽANJE POMOĆI - PREPORUČUJE SE NAJVEĆA MOGUĆA ŠTEDNJA ZALIHA ŽIVOTNIH NAMIRNICA BUDUĆI DA U SNABDEVANJU MOGU NASTATI VELIKI ZASTOJI - NE UPOTREBLJAVATI TELEFON SEM U SLUČAJU IZUZETNE POTREBE KAKO BI LINIJE BILE SLOBODNE ZA SLUŽBENA SAOPŠTENJA - SMATRA SE DA ĆE NORMALNA DISTRIBUCIJA ELEKTIČNE ENERGIJE BITI USPOSTAVLJENA ZA 72 ČASA - POTPISAO FILIPS DIREKTOR CIVILNE ZAŠTITE.

     General sa dve zvezdice je rekao:
     "Mr. President, Filips je na liniji. Stupili smo u radio vezu."
     Filipsove reči izgovorene kroz nos, mirno, čule su se u celoj sali:
     "Mr. President, nisam još dobio odgovor na svoj teleks kojim sam zahtevao proglašenje vanrednog stanja. Situacija se naglo razvija. Upravo sam dobio vest da je eksplodirala nuklearna centrala u Grejt Neku i Long Ajlandu. Izgleda da je do eksplozije došlo usled kvara na kontrolnim sistemima za slučaj opasnosti. Nadajmo se da će vetar da odnese fallout ka moru, a ne u pravcu Njujorka. Zatražio sam intervenciju vojske i mornarice kako bi se evakuisalo stanovništvo Long Ajlanda u pravcu Masačusetsa ili u pravcu Mejna. Da li ima naređenja?"
     Dž. L. Vernon je potpisao jedan list, dao ga generalu Džeksonu i odgovorio:
     "U redu, Mr. Filips, učinio sam ono što je potrebno. Upravo sam potpisao proglašenje vanrednog stanja, koje je već stupilo na snagu. Pre svega obratimo pažnju na sisteme komunikacija; ukoliko ne uspemo da izvršimo koordinaciju naših akcija..."
     Filips je nastavio:
     "Mr. President, ne verujem da će biti problema. Veze sa vojskom su odlične. Izgleda da se sistem Megamultipleks dokazao. Ne znamo koliko će dugo moći da funkcioniše telefonski sistem bez energije."
     Predsednik Vemon je pokazao rukom u pravcu Al Čendlera:
     "Čendler, ti odgovori na ovo."
     Al Čendler je zgrabio mikrofon.
     "Akumulatori telefonskih centrala mogu mirno da izdrže bar 72 časa. Ako se struja vrati kroz tri dana, nećemo imati problema što se tiče komunikacija. Naravno, najveći deo radio-televizijskih prijemnika Istoka biće stavljen van upotrebe, ali, bar što se radija tiče, možemo se poslužiti srednjim talasima iz Kalifornije."
     Predsednik Vernon je opet dao znak Čendleru:
     "Al, naredi neka dođe neko od tvojih inženjera, biće nam potreban."
     Čendler je odgovorio:
     "Sigurno, Mr. President. Poslaćemo odmah jedan naš helikopter po Edvarda R. Barnesa. Biće nam od velike pomoći."









12. SVE DO KASNO U NOĆ
     Sve do kasno u noć Al Čendler je pokušavao da stupi u vezu sa Edom Barnsom; prvo u laboratorijama Megamultipleksa, sa kojima nije dobio vezu, a zatim u njegovoj kući u Vestportu, gde Ed uopšte nije stigao tog dana.
     U dva sata ujutru stručnjaci, generali, državni sekretari i upravnici smestili su se za tu noć, kako je ko mogao u prostorijama gde su bile smeštene straže mornaričke pešadije u Beloj kući. Niko zapravo nije spavao. Lutali su napregnuti i pospani iz uskih soba do teleprintera, do kancelarija sekretarijata, slušajući vesti, gotovo uvek uzalud, nastojeći da uspostave vezu sa spoljnim svetom.
     Veliki Ed Barns je rano napustio veliku staklenu palatu Megamultipleksa: oko šest i četvrt. Primetio je blackout kad se iznenada ugasilo ulično osvetljenje, a istovremeno su prestali da rade i semafori i sistem elektronskog vođenja. Zastoj u saobraćaju koji je daleki uzrok blackout-a, proširio se brzo i zahvatio je gradske ulice i autoputeve.
     U devet sati uveče Edov automobil nalazio se još na udaljenosti manjoj od sedam kilometara od njegove laboratorije a više od pedeset kilometara od njegove kuće u Vesportu. A on je bio jedan od malobrojnih koji je bio svestan ozbiljnosti situacije i odlučio je odmah da se vrati u kancelariju, gde će bar da zatekne elektrogenske dizel grupe za nepredviđene situacije i gde će da se nađe u centru kontrolne mreže svih postojećih veza u Sjedinjenim Državama. Naslutio je pre intuicijom, no razumom, ozbiljnost situacije i osećao je odgovornost da izvrši kontrolu sistema koji je on projektovao, kako bi ovaj nastavio da radi.
     Jednim potpuno nedozvoljenim manevrom, ali praćenim osećanjem dobrog građanina, naterao je automobil izvan puta i ostavio ga na trotoaru, ne zaključavši vrata.
     Na temperaturi od petnaest stepeni ispod nule uši su mu se smrzle i počeo je da se masira, hodajući brzo u suprotnom smeru ulicom koju je upravo prešao sedeći u toplom automobilu. U to doba i po takvoj hladnoći gotovo nikada nije viđao pešake na ulicama u tim područjima. Te večeri bilo ih je prilično i gotovo svi su išli u suprotnom pravcu od Edovog. Ponovo je počeo da pada sneg.
     Nekoliko trenutaka nakon što je Ed počeo da hoda, sneg koji je pokrivao automobile dostigao je debljinu od nekoliko centimetara. Mrlje crnog i slobodnog asfalta ispod automobila jasno su pokazivale koliko dugo traje potpuni zastoj saobraćaja. A bio je bez mantila. Činilo mu se da je beskorisno da ga ponese sa sobom putujući u toplom automobilu. Osećao je bol od hladnoće i počeo je da trči da bi se ugrejao.
     Širom otvorene oči, kao kod uhvaćene životinje, posmatrale su ga kroz polukružni otvor na vetrobranskom staklu, koje su brisači stakla uspevali da održavaju čistim. Sve češće je susretao vozila čiji je vetrobran potpuno prekrivao sneg. Možda su to bili na ulicama napušteni automobili ili je reč o vozačima koji su nastojali da štede akumulator i gorivo.
     Mora da je bilo malo opreznih vozača, jer se iza većine kola stvarao beličast dim iz izduvne cevi. Motore su držali upaljene, a smrad je postajao sve jači.
     Ed je nastavio da trči. U petnaest do deset, sav zadihan, stigao je do svoje laboratorije i tek tada je shvatio da će morati da se popne peške na sedmi sprat. Opsovao je kroz zube, ne toliko zbog napora koji mu je još predstojao, koliko zbog svoje zaboravnosti.
     Laboratorija je bila sva osvetljena, a osoblje je bilo gotovo kompletno. Ron Johanson se okrenuo kad je Ed ušao i dočekao ga je klimnuvši glavnom, kao da je njegov povratak sasvim normalan i kao da je mogao da se predvidi. Bez komentara ili prigodnih reči, upoznao ga je sa celokupnim stanjem sistema komunikacija. Sve centrale i tornjevi su radili. Napajanje u slučaju nužde je funkcionisalo na zadovoljavajući način. Bilo je teškoća u održavanju veze sa Vašingtonom, što je verovatno izazvano učestalim pozivima. Stigla je poruka za njega od Al Čendlera iz Bele kuće, ali nije bilo baš jasno šta želi. Naravno svi radio-televizijski prenosi istočnih stanica u Sjedinjenim Državama bili su u prekidu. Predsednik Vernon je proglasio vanredno stanje. U Pensilvaniji i Ilinoisu bilo je ozbiljnih smetnji na vezama, do kojih je verovatno došlo iz nepoznatih uzroka.
     Prostorije su se, u nedostatku grejanja, ohladile za nekoliko stepeni, pa je Veliki Ed ponovo obukao kaput, koji je, kao što je to uvek i ne razmišljajući činio, bio skinuo čim je ušao.
     Radili su celu noć nastojeći da reše problem smetnji. Ekipe za održavanje delovale su vrlo efikasno i pravi uzroci nezgoda postajali su sve jasniji, zahvaljujući preduzetim merama i pokušajima opravke na raznim tačkama sistema, sledeći uputstva dobijena iz centra.
     Da bi proverio neki proračun, Ed Barns je, kao i obično, pokušao da upotrebi svoj stoni elektronski računar, ali ovaj nije radio jer je napajanje električnom energijom u slučaju nužde isključivalo svaku upotrebu koja nije izuzetno neophodna. Iz jedne fioke je izvukao ručni mehanički računar koji je nespretno upotrebljavao. Povremeno je ustajao i udarao nogama kako bi se ugrejao.
     U sedam sati ujutru tačno su utvrdili složene uzroke kvarova i popravka je dobro tekla.
     U sedam i deset stigao je telefonski poziv Al Čendlera koji je još tražio Eda Banrsa i javljao da je poslao po njega helikopter iz Vašingtona da ga dovede u Belu kuću. Ed se kratko vreme odupirao, ističući da bi njegovo prisustvo bilo korisnije u Megamultipleksu gde bi mogao da kontroliše funkcionisanje sistema za komunikaciju, ali je na kraju prihvatio naređenje. Dolazak helikoptera predviđao se za devet časova. Veliki Ed je iskoristio dva preostala sata da izda detaljna uputstva Johansonu i njegovim saradnicima. Oko devet i petnaest u neprirodnoj tišini Menhetena napokon se visoko na nebu čulo brujanje motora i Ed se uputio ka terasi.
     Neko ga je pretekao na asfaltiranoj platformi kojom je bila prekrivena visoka zgrada Megamultipleksa. Helikopter je stajao u centru žutog kruga kojim je bilo obeleženo područje određeno za ateriranje i za uzletanje. Propeler se jedva okretao, a Majk Sejmon, mlađi asistent u laboratoriji, razgovarao je sa pilotom kroz otvoreni stakleni poklopac. Ed se donekle začudio prisustvu Sejmona. O njemu je znao samo to da je nedavno napustio Vojno vazduhoplovstvo i opisali su mu ga kao nervčika i mitomana koji dosađuje svim mladim sekretaricama. Eda to nije zabrinjavalo, pa se okrenuo da pogleda Rona Johansona na stepenicama, koji mu je donosio kovčeg sa dokumentima. Potom su njegovu pažnju privukli nekoliki stubovi dima, koji su se podizali na više mesta sa Menhetena, i drugi koji su se naslućivali u pravcu Nju Džersija. Nisu se čula zvona vatrogasaca. Pogledao je dole na ulicu i video je da je puna zaustavljenih i napuštenih automobila. Vatrogasna kola verovatno nisu mogla da se pomaknu i da idu da gase požare. Jedan ogroman oblak u pravcu Long Ajlanda spuštao se prema severu i pokazivao tačku gde se nalazila termonuklearna centrala Grejt Neka.
     Uhvatio je ručku kovčežića i uputio se prema helikopteru, ali scena se promenila. Pilot je sišao na pistu i živo je raspravljao sa Sejmonom i iznenada se bacio na njega terajući ga da se brzo povlači prema ivici terase. Sejmon je zastao, a pilot je sa krikom pao dole.
     Ed je počeo da trči, ali nije stigao. Sejmon se vratio istim putem, uskočio je u helikopter, dao gas i uzleteo.
     Ed se odmah zaustavio i uputio se u svoju kancelariju. Želeo je da obavesti Čendlera koji će, ako to želi, morati da pošalje drugi helikopter. Mislio je:
     "A ovaj ovde je tek prvi koga sam video da je izgubio glavu."









13. BERNI ZLOT JE POZVAO NA VEČERU JEDNOG POLITIKANTA
     Berni Zlot je pozvao na večeru jednog politikanta, svog prijatelja, u restoran L'Eglon. Prekid struje nije poremetio besprekorni rad lokala. Na roštilju na ćumur pekla su se odlična francuska jela, a atmosfera je postala još prisnija, jer su upalili brojne svećnjake da nadoknade nedostatak već ionako nedovoljnog električnog osvetljenja zamišljenog da se restoran drži u polumraku.
     Kada su izašli na ulicu, tu je još stajao vratar sav u širitima, koji se pojavio vozeći ogroman Bernijev linkoln. Pustio ih je da uđu klanjajući se i primajući sa zahvalnošću bakšiš od deset dolara.
     Posle atmosfere opuštenosti iz koje su izlazili, nered na ulicama ih je impresionirao. Ubrzo su naišli na prve zastoje u saobraćaju i bili su prisiljeni da promene pravac, birajući nasumice manje zakrčene ulice. Nisu ni znali kako, a našli su se na Sedmoj Aveniji, gde su bili prisiljeni da se zaustave pred velikom autobuskom stanicom i skoro jedan sat Berni je držao upaljen motor u nadi da će pre ili kasnije da mu se pruži mogućnost da ponovo krene. Na kraju je odustao. Politikant je glupo odlučio da pokuša da ide podzemnom železnicom, ili bar da sačeka na podzemnoj stanici da vozovi ponovo krenu. Berni ga je ispratio do ulaza na stepenište koje je vodilo u podzemlje. Odatle su izlazile grupice ljudi koje su ostale blokirane nekoliko sati u zaustavljenim vozovima u sistemu tunela, nekoliko desetina metara ispod ulica. Konačno su se usudili da napuste vagone i da u mraku pređu dugački put kroz tunele. Bili su prljavi i pocrneli i odmah su se udaljavali, kao da su znali kuda žele da idu.
     Politikant je nestao silazeći niz stepenice, a Berni ga nikad više nije video.
     Berni je proveo noć u praznim razgovorima sa nepoznatim ljudima, s vremena na vreme neudobno spavajući na pretrpanim sedištima krajnje stanice. Svakako, on se nije baš najlakše prilagođavao. Mnogi su spavali po podu umotani u novine.
     Sutradan, čim je svanulo, Berni je sav ukočen i prestrašen prošetao stigavši sve do Pete Avenije i poverovao je da je otkrio put do manje natrpanih područja. Bilo bi dovoljno da se ukloni tuce napuštenih automobila i potom bi, možda, mogao da uzme svoj linkoln i pođe kući. Bio je veoma nervozan. Tokom cele noći pokušavao je i pokušavao da telefonira kući, u kancelariju, prijateljima, a nije u tome uspeo. Mrmljao je kletve upućene neodgovornima koji ostavljaju naokolo kola, nanoseći štetu drugima. Bio je svestan teškoće da se snagom ruku maknu velika kola koja su se zaustavila na manje opterećenom putu koji je, verovao je, otkrio. Pošto je ponovo stigao na krajnju autobusku stanicu, pala mu je na pamet ideja.
     Uskočio je u veliki autobus, koji je na stranici imao naslikanog srebrnastog hrta, pokrenuo ga je i kada se našao van stanice dao je gas. Odgurnuo je bez teškoće nekoliko malih automobila evropskih maraka parkiranih u trećoj traci. Udario je snažno jedan ford koji je odskočio samo nekoliko metara, a da nije promenio traku. Opet je dao gas i uspelo mu je da odgurne sa strane ford koji se okrenuo na bok. Ponovo je krenuo. Jedna od prednjih guma autobusa škripala je stružući o deformisanu karoseriju. Berni se okomio na još jedan auto koji se nalazio na dvadesetak metara ispred njega, ali nije obratio pažnju na to da su tu malo dalje bila još dva automobila, koja će ga zaustaviti. Posle snažnog udara nije uspeo da raspetlja branike i da se vrati. Nekoliko puta je bezuspešno pokušao.
     Neki policajac, probuđen bukom izazvanom ponovljenim udarcima, izašao je trčeći iz krajnje stanice. Kada je stigao do vrata autobusa, već je držao pištolj u ruci. Drao se:
     "Prokleti šakalu! Lopov! Lopov!"
     Otvorio je vrata i bez upozorenja ispalio dva hica u Bernijeve grudi i ubio ga.









14. DŽEF ROBERTS JE DUGO OSTAO DA LEŽI U MRAKU
     Džef Roberts je dugo ostao da leži u mraku na trotoaru, glave naslonjene na hrpu prljavog snega. Potom nije više mogao da podnese opštu hladnoću koja mu je bolno prodirala u otvorene rane, pa se podigao krajnjim naporom. Počeo je da luta po okolini i dugo je kucao na vrata neke mračne kuće, a da nije dobio odgovor. S vremena na vreme je prljavim rukama brisao krv koja mu je kapala iz nosa, a zatim ih je brisao na bokovima o debelu, već potpuno pocepanu jaknu.
     Spazio je drugu kuću sa prozorom u prizemlju kroz koji je prodirala slaba svetlost i ponovo je pokucao bolnim zglobovima prstiju. Vrata su se skoro odmah otvorila i sa svećom u ruci se pojavio debeljuškast čovek retke sede kose. Čovek mu je, smešeći se rekao:
     "Uđi, stranče. Izgleda da smo svi danas pomalo u nekoj nezgodi, ali ti si u to upao više od ostalih."
     Džef je, mucajući uzbuđeno, govorio:
     "Ja sam kontrolor vazdušnog saobraćaja na Kenediju... Imate li telefon?... Moram odmah da govorim sa tornjem... ili, da li imate auto?... moram odmah da odem tamo... čekaju me."
     Starčić mu je stavio ruku na rame:
     "Smiri se, brate. Telefoni ne rade. Ja ovde dole u magacinu radnje imam kamionet, ali večeras te sigurno neću pustiti da izađeš. Radio kaže da je saobraćaj svuda zaustavljen. Sada se opusti i nasmeši. U kakvom si stanju, ionako ne bi mogao da načiniš nijedan korak. Pojedi nešto i odmori se. Videćeš da će na tvom aerodromu za danas da se snađu i bez tebe, a možda su i oni zatvorili, čekajući da se situacija normalizuje."
     Džef je iscrpeo sve zalihe borbenosti. Uzeo je toplu kafu. Halapljivo je pojeo hleb i kobasicu koju su mu ponudili, pred začuđenim pogledima trgovca i njegove porodice. Žena i deca njegovog domaćina bili su zapanjeni i zainteresovani da vide prvi primer vanrednog stanja koje je radio opisao kao neki apstraktan događaj, koji se njih uopšte neće ticati. Uskoro posle toga, iscrpljen, Džef je zaspao na kauču.
     Tri tehničara su imala bele mantile preko kaputa da bi se odbranili od hladnoće. Pri dolasku Eda Barnsa istovremeno su podigli glave, a stariji je rekao:
     "Mr. Barns, verujem da smo popravili ovaj oscilator. Signal nije baš jak kao što bi trebalo da bude, ali možemo da budemo zadovoljni."
     Pokazao je jednu vrstu četvrtastog svetlećeg talasa na zelenom ekranu oscilografa. Ed Barns je jedva pogledao, a zatim je snažno udario šakom po ploči klupe. Znak je odmah nestao sa ekrana. Ed je rekao:
     "Govna. Vi ste se usmerili na harmoniku, a ne na pravu frekvenciju. Pokušajte ponovo. Uzmite malo bolji instrument za merenje a ne stari Hikok."
     Ed je seo sa jedne strane, gledajući namršteno zbunjene tehničare, koji su se ponovo latili posla, i upalio je radio na baterije. Spikerov glas je govorio:
     "...veliki zastoji. Ne upotrebiti telefon sem u slučaju izuzetne potrebe kako bi linije bile slobodne za službena saopštenja. Smatra se da će normalna distribucija električne energije biti uspostavljena za 96 časova. Civilna zaštita..."
     Vrteći glavom, ugasio je radio.

     Džef Roberts se iznenada probudio, sav bunovan i začuđen što se nalazi u nepoznatoj sredini. Skoro odmah se osvestio i počeo je da shvata reči koje su dopirale iz radija u susednoj sobi:
     "...procenti posledice strašne eksplozije koja je uništila centralu Grejt Neka. Predsednik je proglasio vanredno stanje.
     Svi pripadnici civilne zaštite treba da se stave na raspolaganje najbližem sabirnom centru, a ne centru kome teritorijalno pripadaju..."
     Džef je ustao i naglo otvorio vrata. Rekao je svom domaćinu:
     "Jeste li čuli? Sad zaista moram da idem. Ja sam pripadnik civilne zaštite. Gde je najbliži centar? Da li ćete sada da mi date kamion?"
     Trgovac ga je ozbiljno pogledao. Mogao je da se nasluti odrečan odgovor. Od nervoze je ritmično namigivao jednim okom.
     "Prijatelju, zaboravi kamionet. Ovde je stanje ozbiljno i potrebniji je nama nego tebi. Međutim, ja sam dobar građanin i mogu da ti dam moped. Tebi je dovoljan."
     Džef je uzjašio moped i spremao se da krene.
     Obratio se svom domaćinu rečima:
     "Hvala na svemu, Mr..."
     Ovaj je odgovorio:
     "Džefris. Zovem se Džefris. Tim Džefris. Nema na čemu Mr. Roberts. Bilo nam je veoma drago što ste bili kod nas."
     Džef Roberts je dao gas i otišao. Posle nekoliko stotina metara morao je da se zaustavi jer se na putu bio preprečio veliki balvan. Sišao je da u naručju prenese moped preko prepreke, ali u tom trenutku mu je u susret dotrčao krupan crnac držeći ciglu u desnoj ruci i preteći mu je doviknuo:
     "Let go of the bike! Leg go! Ostavi motor! Ostavi ga!"
     Džef je podigao ruku buneći se:
     "Ali ja pripadam civilnoj zaštiti! Moram da idem u civilnu zaštitu!"
     Jednim jedinim udarcem cigle crnac mu je razmrskao glavu. Nije udostojio njegovo nepokretno telo čak nijednim pogledom. Potom je podigao moped grabeći ga za volan i doviknuo je svojim drugovima koji su još bili sakriveni:
     "Dobili smo jedan motocikl. Sačekajmo sledeću budalu!"

     Spikerov glas nije imao svoj konvencionalni i standarizovani ton i dozvoljavao je da se nasluti njegov lični bol.
     "...samo u gradu Njujorku broj žrtava se sada procenjuje na preko pet hiljada. Glavni uzroci smrti bili su: smrzavanje, svađe, nesreće, gušenje dimom i izduvnim gasovima u tunelima na Menhetenu."
     Ed Barns je ponovo ugasio radio i obratio se svojim tehničarima:
     "Dakle, da li smo završili sa tim oscilatorom? Sačekajte da vam pomognem."

     Tim Džefris je završavao sa utovarivanjem konzervi hrane u kamionet. Obratio se sinu koji je upravo dolazio:
     "Ako mušterije ne mogu da stignu da nas, pošteno je da mi odemo do mušterija. To je kao javna služba. Siguran sam da ćemo zaraditi, a možemo i da udvostručimo sve cene, a opet će nam biti zahvalni."
     Podigao je krilo na kamionetu, popeo se na mesto vozača, pokrenuo je kola i izašao iz magacina na ulicu. Čim se našao napolju, spazio je neki zaustavljen kadilak.
     Iz njega je izašao mladić ružičastog lica, koji mu se smešeći približio:
     "Šta ti je to u kamionetu, stari? Nešto na prodaju? Možda prodaješ i kamionet?"
     I Tim se njemu nasmešio:
     "Ne brate. Kamionet nije za prodaju. Ali ako hoćete nešto za jelo, ovde ima za sve. Samo plati današnju cenu."
     Mladić se i dalje smešio, dok je izvlačio veliki kolt.
     Upitao ga je:
     "Da li ti odgovara ova današnja cena?"
     Pre nego što je Tim Džefris uspeo da odgovori ili da pobegne, mladić je ispraznio oružje u njega. Potom je mirno, zajedno sa svojim drugovima, pregledao sadržaj kamioneta. Provalili su vrata magacina i počeli da tovare u kadilak. Kad su žena i deca izašli na ulicu pokušavajući da ih zaustave, ubili su i njih sa nekoliko hitaca iz pištolja i otišli su u potragu za drugim radnjama koje bi mogli da opljačkaju.









15. LEDENA ZORA DRUGOGA DANA
     Ledena zora drugoga dana blackouta zatekla je nepromenjeno stanje. Samo nekolicina privilegovanih, koji su se našli u povoljnim uslovima, uspeli su da se udalje od severo-istočnog područja koje je bilo blokirano i da stignu do južnih država, gde je bar temperatura bila viša i gde se, ako već nije bilo dovoljno zaliha, bar nije umiralo od hladnoće.
     Odlazak je bio masovan, ali efekat gotovo nikakav, budući da je gužva bila povećana nesrećama, a svaki, i najmanji incident, uvećavao se zbog panike, koja je stvarala još veći nered i izazivala nasilje. Svako ko je posedovao vatreno oružje, a postojalo je preko sto pedeset miliona komada vatrenog oružja, držao ga je stalno na dohvat ruke i vrlo lako ga je upotrebljavao. Na autoputu 95, saobraćaj je bio tako gust da tom velikom arterijom tokom dana ne bi moglo da prođe više od nekoliko hiljada vozila. Učestali vatreni okršaji dozvoljavali su da samo nekoliko stotina vozila stigne do Karoline ili Floride.
     Centralizovan sistem komunikacija u Megamultipleksu još je funkcionisao, pa je Džonu Dou uspevalo da po nekoliko puta dnevno govori sa Pegi i Marsijom, koje su ostale u Vestportu. Džon je ostao blokiran u gradu, pa se pomirio s time da živi u kancelariji na Medison Aveniji, sve dok ne prestane vanredno stanje. Grejanje nije radilo, ali im je uspelo da dobiju podnošljivu temperaturu u sali za sastanke u kojoj je neki grafičar probušio prozor da bi isturio dimnjak jedne primitivne peći. Petnaestoro je živelo u toj sobi, a goriva nije nedostajalo. Goreli su brošure, prospekte, letke, cirkularna pisma, a sada su već odlučili da pale i svu prepisku stariju od dve godine.
     Prvog dana su jeli suvu hranu, plaćenu astronomskim cenama u obližnjim restoranima; ali tog drugog dana su svi restorani bili zatvoreni a jelovnik se sveo na instant kafu sa šećerom rastopljenim u vodi zagrejenoj na vatri od zapaljene hartije.
     Poslednje radio vesti govorile su da je prema novoj proceni potrebno 96 časova za ponovno uključivanje mreže za distribuciju električne energije, ali su već sada bili svesni da je ta procena od četiri dana nerealna.
     Džon je pokušao da telefonira kući, ali linije su bile preopterećene. Pet puta je čuo snimljeni glas koji je ponavljao:
     "Žao nam je. Niste dobili vezu. Ponovo okrenite broj. Ovo je snimak. Žao nam je. Niste dobili..."
     Konačno, šesti put, čuo je pozivni znak, a odmah zatim glas žene koja je očigledno sedela čekajući pored telefona. Čim je shvatila da joj to muž govori, Pegi ga je obasula rečima, sva uzbuđena, a glas joj je često bivao oštar i histeričan:
     "A šta bi ti hteo, kako da bude? Odsečeni smo od svega. Baterije u radiju su istrošene. Hladno je. Sveće su izgorele. Nema više šta da se jede. A ti, šta radiš tamo, kretenu? Pokušavaš da prevrneš sve one krave od tvojih sekretarica? Dođi kući, lufteru. Treba da odeš kod lekara da ti da tvoje injekcije Kaudinovog seruma. Nemoj da zaboraviš da ih kupiš u apoteci. I donesi nešto za jelo. Kupi nešto. Učini nešto. Ako su ulice zakrčene, dođi peške. Na kraju krajeva..."
     Linija se prekinula i ponovo se čuo glas sa magnetofonske trake:
     "...ponovo okrenite broj. Ovo je snimak. Žao nam je. Niste dobili..."
     Džon Do je rekao:
     "OK, darling", i spustio je slušalicu.
     Već dva dana nije mislio na svoj rak. Uprkos hladnoći, počeo je obilno da se znoji. Najzad je uzeo šal i kaput i gologlav izašao.
     Sve radnje su bile zatvorene. Džon je razmišljao o tome da bi na kraju krajeva morao da prepešači pedeset kilometara do kuće. Mogao bi da zatraži pomoć od nekog prijatelja koji živi u gradu. A zatim mu je palo na pamet da bi mogao nešto i da ukrade. Uskoro je spazio vrevu ljudi koji su ulazili i izlazili iz nekog supermarketa noseći velike pakete i pomislio je da je to dobra prilika da se pomeša sa gomilom i nešto ukrade, mada bi morao da ograniči težinu s obzirom da mu je predstojalo dosta hoda.
     Bilo je lako ući u supermarket. Unutra je vladao pravi haos; police preturene. Vreće brašna otvorene. Bezumne svađe zbog pakle maslaca. Zaglušujuća galama. Krici. Dozivanja, ljutiti glasovi, učinili su da je zažalio za muzikom iz džu-boksa, koja ga je toliko nervirala i zbog koje je ranije izbegavao, kad god je mogao, da uđe u supermarket.
     Odlučio je da uzme kavijar, već kad ga ima, i setio se da su riblja jaja verovatno vrlo hranjiva. Dok je tražio odgovarajući štand, spazio je tezgu sa električnim materijalom i pomislio je da uzme nekoliko baterija kako bi radio aparat kod kuće opet proradio. Međutim, nije samo on odlučio da se snabde baterijama.
     Hoze Gutjerez i Pepe Menendez već su od predašnjeg dana uveliko radili i napunili su svoje kuće sa gotovo dve stotine ručnih kolica životnih namirnica. Sada su se upravo snabdevali robom široke potrošnje i punili su kolica električnim baterijama. Džon Do nije obratio pažnju na njih i počeo je da puni džepove baterijama od devet volti. Nije trebalo dugo čekati na Hozeovu reakciju.
     "Ostavi tu robu. You big motherfucker."
     Džon nije izgubio agresivnost dobrog rukovodioca i suvo je odgovorio:
     "Ti uzimaj svoju robu, a ja ću svoju. Idi do đavola."
     I da bi pokazao da na njega nisu uopšte ostavili utisak, nastavio je da pljačka policu, setivši se u poslednjem trenutku da će lako moći da zameni baterije za hranu.
     Ne pomerivši ruku više od trideset centimetara Pepe je naglo bacio jedan uložak za bateriju koji je pogodio Džona Doa u ušnu školjku nanevši mu jak bol, tako da je pobesneo. Džon je uhvatio jednu tešku baterijsku lampu i bacio se na oba Portorikanca.
     Hoze Gutjerez ga je prezrivo pogledao, a njegova desna ruka, u kojoj je držao nož, podigla se na Džona. Džon Do se glupo nasadio na oružje i tek tada je Hoze napravio polukrug šakom, rasporivši mu trbuh.
     Džon se srušio na pod. Dugo je jaukao. Hoze Gutjerez se sagao da očisti oštricu noža o Džonovo rame.
     Pepe se nije pomakao. Hoze je vratio nož u džep i srdačno je potapšao Pepea.
     "Hrabro, compadre, tovarimo. Neću valjda ovde da ostanem ceo prokleti dan."









16. VELIKI MOTORNI ČAMCI
     Veliki motorni čamci su se jedan po jedan odvajali od tamne mase ratnog broda i ulazili su u bostonsku luku. Svaki je dovozio stotinjak izbeglica iz Long Ajlanda. Kada je prvi došao na udaljenost od nekoliko desetina metara od keja, dočekao ga je glas sa kopna pojačan megafonom.
     "Vratite se nazad! Vratite se nazad! Idite u Portlend ili u Kanadu. Ne želimo ovde ozračene ljude, da nas napune radijacijama. Odlazite."
     Podoficir koji je komandovao čamcem je neustrašivo nastavio svoj put, sve dok sa kopna nisu počeli da pucaju. Tek tada je promenio pravac, udaljavajući se ponovo od obale. Hici iz vatrenog oružja nisu prestajali i mnogi su lako pogađali cilj. Podoficir je promenio pravac. Neke izbeglice su se bacile u vodu, u nadi da će plivajući da stignu do mola, ali niko nije stigao živ.
     Svi čamci su morali da se vrate nazad, a izbeglice su se iskrcale tek pošto su naoružane grupe na zemlji bile uništene u krvavim borbama sa pripadnicima mornaričke pešadije.
     Do sličnih incidenata došlo je i u Norfolku, u Virdžiniji, u Portlendu, u Mejnu, u Vilmingtonu, u Severnoj Karolini, u Čarlstonu, u Južnoj Karolini i u Savanahu u Džordžiji.
     Zvanično je procenjeno da je na kraju drugog dana blackouta broj mrtvih iznosio 150.000 lica, ali pravi broj mrtvih, koji niko nije znao, prelazio je pola miliona.









17. SVI PUTNICI U ČETIRI VAGONA IRT
     Svi putnici u četiri vagona IRT koji su ostali blokirani pod zemljom na neodređenom mestu u Menhetenu, poneli su se razumno. Skoro dva dana su bez panike čekali da podzemna železnica ponovo krene ili da neko dođe da im donese vesti ili pruži pomoć. Posle 45 časova, rizik da će ih u tunelu zgnječiti vozovi koji bi mogli da krenu bez prethodnog obaveštenja, ili da će ih pokositi trećim kolosekom kad se bude vratila struja, činio im se mnogo manjim od opasnosti da će da umru gladni i žedni. Krenuli su po mraku, u redu, držeći se za ruke, obrazujući dugačke lance. Upravo je tada jednom mladom stručnjaku koji je radio u termičkoj centrali u Kvinsu uspelo da pokrene svoje turbo alternatore, pa je jednosmerna struja od 3000 volti protekla trećim kolosekom. Mašinista, koji je vodio lanac od 265 ljudi, izgubio je ravnotežu i pao je na šine pod naponom. Svi su odmah umrli. Bili su srećniji od onih koji su izgubili život lagano lutajući u mraku po krivudavim podzemnim hodnicima.

     Bilo je teško pronaći gorivo u kancelarijama Empajer Stejt Bildinga, jer mnogi predmeti od plastike nisu goreli. Dvanaest hiljada službenika koji su tamo ostali, uspelo je ipak da se snađe goreći drva, a pre svega hartiju u improvizovanim pećima i u uslovima minimalne sigurnosti. U mnogo slučajeva, stvari su se loše završile. Poneko žarište požara je ugašeno, ali je isuviše drugih nastavilo da gori, pa su se pretvorili u jednu jedinu lomaču. Samo jedna vatrogasna kola uspela su da se ubace među napuštene automobile i da stignu do užasne buktinje, koja je obasjavala ceo Njujork. Nisu mogla čak ni da lokalizuju požar. Posle 24 časa, od Empajer Stejt Bildinga ostao je samo pocrneli kostur. Samo u gradu Njujorku pedeset hiljada judi našlo je smrt u zapaljenim kućama.

     Još se poneki osvetljeni prozor video u oblakoderima RCA na Menhetenu, u preduzeću Dženeral Elektrik u Šenektediju i na nekim radnim mestima gde su ostali blokirani tehničari, inženjeri, koji su mogli da primene svoje pronalazačke sposobnosti i da organizuju sisteme za grejanje i osvetljavanje u vanrednim okolnostima.
     Jedno od ovih retkih ostrva efikasnosti obrazovano je u laboratorijama Megamultipleksa. Ed Barns i njegovi stručnjaci su konstruisali komore za sagorevanje koristeći suvi građevinski materijal, pa su polako ložili kancelarijski i laboratorijski nameštaj, da bi održali prostorije na podnošljivoj temperaturi. Tokom dugih noćnih sati osvetljenje su, mada vrlo racionalno, osiguravali elektrogene grupe i akumulatori.
     Ed je uspostavio posebnu telefonsku liniju koja je povezivala Belu kuću i Pentagon.
     AI Čendler je stalno i mahnito koristio tu liniju. Već šesti put je zvao Eda da bi ga ubedio da dođe u Vašington. Čendlerov ton je bio uporan, a glas mu je bio neodlučan i nesiguran.
     "Ed, treba da shvatiš da je tvoje prisustvo ovde bitno. Obećao sam predsedniku da ćeš biti u Vašingtonu što je pre moguće. Ne možemo da ne ispunimo obećanje dato predsedniku..."
     Ed kratko odseče.
     "Al, baš me briga za obećanje koje si dao. Nije ovo trenutak da se misli na zvanične odnose. Najbolje što mogu da učinim je da ostanem ovde i da održavam u radu sistem komunikacija na celom području zemlje za potrebe zdravstvene službe, civilne zaštite i vojske. Nemam ništa drugo da ti kažem."
     Isključio je vezu i naredio svom pomoćniku da isključi specijalnu liniju sa Vašingtonom i da je poveže sa bolnicom Belvi.









18. "MR. PRESIDENT, JEDINI IZLAZ"
     "Mr. President, jedini izlaz je preseći zemlju gvozdenom zavesom i ex novo projektovati u rekordnom vremenu nastavak života na Zapadu. Atlantska obala je već osuđena i treba je prepustiti sudbini. Savetujem da se odmah i vlada preseli u Sakramento u Kaliforniji."
     Dok je izgovarao ove odvratnosti oči prof. Vudsa su netremice bile uprte u predsednika, kao da je želeo da ga hipnotiše. Džejms L. Vernon je odgovorio:
     "Profesore Vuds, vaš predlog je nečovečan i neprihvatljiv. Ne vidim zašto bi ova kriza morala da se proširi na Istok. Srednji Zapad i Zapad su praktično netaknuti. Na kraju krajeva, reč je o dezorganizaciji i tehničkim problemima. Nije u pitanju epidemija."
     Vuds je mirno rekao:
     "I bolesti će uskoro stići, Mr. President, u to ne treba sumnjati. Razlog zbog koga će kriza neminovno da se proširi prema Zapadu jeste činjenica što Sjedinjene Države nisu planirane da funkcionišu kao dve polovine. Štaviše, one u stvari uopšte nisu planirane. Blok na atlantskoj obali postavlja ogromne probleme transporta i snabdevanja. Razmena je obustavljena. Magacini Teksasa, Juga i Srednjeg Zapada su zagušeni. Razlog što Njujork, Čikago, Boston, Vašington i sva teritorija između ne mogu da budu snabdeveni, jeste činjenica što se železnicom ne može stići do kriznog područja, a da ne govorimo o položaju u kome su se našli aerodromi na istoku. Vazdušni most između tačke gde je prekinuta železnička pruga i atlantskih megalopolisa ne bi mogao da se organizuje.
     Ne može da se organizuje ni vazdušni most dug hiljade kilometara od Teksasa do Srednjeg Zapada. Ne treba zaboraviti da je pre trideset godina berlinski vazdušni most mogao da funkcioniše jer je bio dugačak nešto više od stotinu kilometara, a morao je da snabdeva samo dva miliona ljudi. Ovde imamo 80 miliona ljudi, koji su već dva dana bez namirnica, a artikli, kojima ih treba opskrbiti, udaljeni su više od hiljadu kilometara."
     Predsednik Vernon je s mržnjom pogledao Vudsa.
     "Nikada neću moći da donesem takvu odluku. Predsednik Sjedinjenih Država ne može da osudi na smrt polovinu stanovništva. Naša vojska je još najmoćnija na svetu. Već sam izdao naređenje da sav vojni aparat stupi u dejstvo, da se evakuiše stanovništvo iz najkritičnijih krajeva i pruži pomoć ostalima. To je moja odluka."
     Vuds se saglasio.
     "Nemam ništa drugo da dodam, Mr. President. Možda će ovom odlukom biti osuđeno na smrt ne 80 miliona, nego 150 miliona lica."









19. "POBOGU, GENERALE DŽEKSON"
     "Pobogu, generale Džekson, naravno da sam svestan vaših problema, ništa drugo i ne radim, ali, svestan sam i činjenice da je vojsci bilo potrebno pet dana da se pokrene. Već sam vam rekao da sistem komunikacija još savršeno funkcioniše i da ništa ne mogu da preduzmem ako tamo u Pentagonu ne znate gde se delo 50 vojnih transportnih mlaznjaka koje ste poslali u Njujork i u Čikago. Znači da to niko ne zna ni na aerodromu Kenedi ni na O'Hari. Informacije ne mogu ni da dođu do vas kad vam ih niko i ne šalje."
     Ed Barns je bio nervozan i lupkao je po stolu odvrtkom koja je imala prozirnu narandžastu dršku od plastike. General Džekson je i dalje insistirao iz svoje kancelarije u Pentagonu:
     "Pokušajte da budete smireni, Barns. Ja ne mogu da zamislim da su se svi šefovi mojih odeljenja za transport i snabdevanje iznenada, svi odjednom, počeli da ophode neodgovorno. Treba da shvatite da je najverovatnija bila mogućnost kvara na sistemima komunikacija. Sada ću nastojati da pošaljem na mesto vod padobranaca da ispitaju šta se desilo. Ali pre toga, morao sam da se uverim da vi iz Njujorka možete da mi potvrdite da je Megamultipleks u redu."
     Prisilno miran, Barns je potvrdno odgovorio.
     "OK. OK. Dobro ste učinili. Sada znate da Megamultipleks radi i, prema tome, možete da preduzmete sve ostalo što budete smatrali za shodno. Učinite to. We'll talk. Ponovo ćemo se čuti."
     Spustio je slušalicu i obema rukama se uhvatio za glavu.

     Kapetan Endikot, iz ratnog vazduhoplovstva, tužno je gledao osam velikih transportnih mlaznjaka, kojima je pilotirao od Minesote do aerodroma O'Hara u Čikagu. Izgledali su kao patrljci neke poluuništene životinje, jer veliki avion nije mogao da nastavi let zbog nedostatka goriva. Pokušao je ponovo da insistira kod nekog iz Federal Eviejšn Ejdžnsi:
     "Možete li da shvatite da je sve gorivo koje imate uzeto za potrebe civilne zaštite? Ako imate još neki rezervni fond, obavezni ste da mi to kažete i da mi ga predate. U suprotnom posledice bi mogle da budu veoma ozbiljne po vas. Bili biste optuženi za sabotažu."
     Čovek iz F.E.E. je odgovorio duvajući:
     "Rekao sam vam već da nemam više ni kapi kerozina. Ako mi ne verujete, idite i sami se uverite."
     lzgledalo je da je iskren. Endikot je odlučio da odustane. Dva čoveka su zajedno otišla do širokog prozora i gledali su ljude iz civilne zaštite kako iskrcavaju namirnice iz transportnih aviona. Pored reda natovarenih kolica koja su gurali rukama, grupica padobranaca u maskirnim odelima i sa mašinkama u ruci lenjo je šetala držeći na oku gomilu ljudi, koja se okupila iza žičane ograde logora.
     Endikot je rekao:
     "Osećam se kao dželat jer držim na odstojanju te izgladnele ljude. Ili možda ne znamo da li su izgladneli, možda je reč o crnoberzijancima koji hoće samo da skriju namirnice dobijene kao pomoć da bi ih preprodali po visokim cenama. A možda bismo morali na sve da pucamo."
     Čovek iz F.E.E. je potvrdio:
     "Beskorisno je uzimati to k srcu. Ovde niko ne razume šta se dešava. Kapetane, idite i javite se vojnom komandantu logora."

     Dugačak voz se lagano kretao. Vukla ga je stara parna lokomotiva koja je pre više od pola veka dodeljena za premeštanje vagona u depou za teretne vozove. Mašinovođa je bio oduševljen svojim novim zadatkom: nije se nikada maknuo iz Oklahoma Sitija i činilo mu se da doživljava fantastičnu avanturu. Energično je uključio sirenu koja je tužno zviždala i okrenuo se u tesnoj kabini, obraćajući se trojici naoružanih vojnika koji su se okupili oko njega:
     "Osam stotina milja puta, shvatate li? Nisam nikada ni pomišljao da ću voziti neki voz od Oklahoma Sitija do Čikaga. Ali upravo su mi rekli da to učinim: yessir. Yesserree. Rekli su mi: 'Volmane, uzmi tvoju staru lokomotivu i odvezi ovaj voz u Čikago.' I eto, bogami, skoro smo u Čikagu! Posle Springfilda sav put je prav i izgleda da će ova starudija baš da izdrži. A sa vama tu gore, sa svom vašom artiljerijom, izgleda baš kao da smo u nekom starom filmu o Divljem Zapadu. Zar ne mislite tako?"
     Samo jedan od tri vojnika mu je iznerviran odgovorio:
     "Tatice, isuviše pričaš. Razlog zbog kojeg smo ovde je to što su za poslednja dva dana lutajuće bande opljačkale dvanaest vozova i situacija nije baš vesela. Ti se zabavljaš, ali čini mi se da si jedini u celoj prokletoj američkoj naciji. Nama uopšte nije zabavno."
     Pokazao je na svoje postarije drugove.
     "Zar ne vidiš da ti ova dvojica i ne odgovaraju. Oni su veterani iz Vijetnama. Nije im bilo zabavno da tamo pucaju na Azijce, a ne bi se ni sada zabavljali pucajući na Amerikance."
     Mašinovođa se uvredio i nisu više progovorili sve do kraja puta. Mnogo časova docnije, dok se večernje nebo mračilo, konvoj je ulazio u područje pretrpano skretnicama i paralelnim prugama koje su se preplitale. Još su išli usporeno, jer signalni sistemi nisu radili zbog nedostatka električne energije, pa je na svakom raskršću stajao čovek koji je svetiljkom zaustavljao vozove i rukom prebacivao skretnicu. Malo posle su naišli na čoveka koji je davao signale, pomahnitalo mašući crvenom svetiljkom. Mašinovođa Vulman se zaustavio još jednom i isturio glavu kroz prozor da bi upitao šta se dešava. Neki glas mu je besno odgovorio:
     "Do đavola, kuda misliš da ideš? Ko ti je napravio dijagram putovanja? Odavde nikada nećete stići do Čikaga. Imamo šesnaest milja zakrčenih pruga i vozova koji ne mogu da manevrišu. Šta misle da je Čikago? Okean možda? Kuda misle da možemo da strpamo sve ove vozove, u dupe? Pred vama se nalaze najmanje tri parne lokomotive koje su ostale bez uglja čekajući prolaz sa mašinom pod punom parom. Ostavite sve i idite kući, peške. Biće potrebno nekoliko meseci da se sredi ovaj kupleraj."

     Ed Barns je pogladio rukom obraze i naljutio se čuvši hrapavi zvuk brade koju nije brijao već mnogo dana. Na glavi je imao telefonske slušalice i pratio je spisak problema koje mu je izlagao rukovodilac ekipe za održavanje Megamultipleksa u Nebraski. Na kraju je tihi glas zaćutao. Ed se glasno nakašljao, stavio je na stranu spisak beleški i počeo je da govori zatvorenih očiju:
     "OK. Primljeno. Dakle beleži, Bad: što se tiče snabdevanja prve klase, možeš da nastaviš sve dok napon ne bude veći od 19 volti. Za snabdevanje druge klase, dozvoljeno je da ideš do 16 volti. Ali, hajde, potrudite se da ponovo napunite akumulatore, jer ćete u suprotnom kroz pola dana biti stavljeni van upotrebe. Pokušaj da razgovaraš sa Sidom Spenserom u Mineapolisu i neka ti kaže šta su oni dosad uradili. Sid je došao na zaista dobru zamisao..."
     U tom trenutku snimljeni ženski glas je nadjačao razgovor:
     "Hitan zahtev za uspostavljanje veze sa apsolutonom prednošću. Hitan zahtev za uspostavljanje veze sa apsolutnom prednošću. Molite se da prekinete vezu u roku od 15 sekundi. Ponavljam: u roku 15 sekundi prekinite vezu."
     Ed je rekao:
     "Sranje, Bad, žao mi je. Johanson će te pozvati kroz nekoliko minuta."
     Pritisnuo je dugme ZAVRŠENA VEZA, ispravio se u naslonjači, i ostao da sluša, pažljivo gledajući. Skoro odmah je iz slušalica začuo užurbani glas:
     "Ovde general Džekson iz Pentagona, zove Edvarda R. Barnsa. Jesi li tu Ed?"
     "Da, tu sam, Džeksone. Šta se dešava?"
     "Barns, potrebna mi je hitna intervencija. Potrebno mi je četrdesetak pokretnih strujnih kola za naše eskadrile helikoptera. Organizujemo vazdušni most pomoću helikoptera. Zabeleži. Imaćemo četiri eskadrile koje će poletati iz Denvera, Kolorado - iz Omahe, Ajova, - iz De Moena, Ajova i iz Topeka, Kanzasa, u pravcu Čikaga. Biće im potrebno deset linija. Zatim, imaćemo tri eskadrile sa polazom iz Montgomerija, Alabame - iz Čarlstona, Južne Karoline i iz Talahasija, Floride, u pravcu Njujorka. Iz Inglharta i iz Sadberija, Ontarija, imaćemo četiri eskadrile od kojih će dve leteti za Njujork i dve za Boston. Njima će biti potrebno petnaest linija. Za koje vreme možeš da mi ih spremiš za let i da ih prekontrolišeš?"
     Ed je uzdahnuo:
     "Džekson, nisi mi rekao koliko ti je potrebno linija za helikoptere koji dolaze iz Montgomerija, iz Čarlstona i iz Talahasija."
     "Oh, biće dovoljno desetak."
     "Onda, Džonson, ukupno 35. A čemu onih ostalih pet linija? Zar ti se ne čini da birate pomalo duge linije? Prednost helikoptera bi trebalo da se sastoji u tome što bi trebalo da se upotrebe za male daljine. Zar ne?"
     General Džekson je izgubio strpljenje:
     "Barns, nemoj da raspravljamo o ovom problemu. Ja ne tražim tvoje mišljenje. To su naređenja. Ukoliko to još nisi shvatio. Ti si mobilisan, i direktno si pod mojom komandom. Dakle, izvrši. A pet ostalih linija koje sam tražio su rezervne linije. U redu."
     Barns je kratko odgovorio:
     "OK, šefe. Primljeno. Izvršiću."

     Glas komandanta eskadrile dopirao je jasno preko radija na kontrolnom tornju aerodroma Kenedi.
     "Čarli zove toranj. Čarli zove toranj. Ovde komandant Danahju iz ratne mornarice. Imamo sto deset helikoptera. Svaki nosi po tonu tereta. Tražimo dozvolu i uputstva za ateriranje. Gotovo."
     Pukovnik mornaričke pešadije, koji je upravljao operacijama sa tornja, odmah je odgovorio:
     "Toranj Čarliju. Primljeno. Komandante Danahju, ovde smo imali neprilike. Bilo je nereda, pobuna i pljački. Nemojte da aterirate u vojnoj zoni, jer ima još pucnjave. Uputite se prema krajnjoj stanici TWA i aterirajte van aerodroma u zoni parkinga. Šaljem vam u susret četiri voda mornaričke pešadije. Gotovo."
     Veliki teretni helikopteri, kao roj bumbara, počeli su da se spuštaju oko bele kupole krajnje stanice TWA. Međutim, osamdeset pripadnika mornaričke pešadije nije uspelo da se suprotstavi naletu naoružane gomile od nekoliko hiljada ljudi. Oklevali su jer nisu hteli da pucaju na sugrađane. Neke su ubili, neke razoružali.
     Na trgu koji je očistio hladan vetar, skakali su šakali među gomilama prljavog i zaleđenog snega. Otpočelo je pljačkanje helikoptera. Tukli su se i međusobno nemilosrdno klali. I trgove su poprskali krvlju. Svuda je bilo ulubljenih konzervi, brašna i vojničkih obroka umotanih u plastiku i voštanu hartiju.









20. U MNOGIM BOLNICAMA
     U mnogim bolnicama elektrogene grupe za slučaj nužde, instalisane radi obezbeđivanja nesmetane distribucije električne energije u operacione sale, snabdevale su i paljenje i kontrolu gorionika za grejanje. Tako su ova lečilišta nastavila da rade više dana - male tople i organizovane oaze u pustinji leda i nereda. Međutim, u suviše velikom broju klinika, ove jednostavne mere nisu bile predviđene projektom, pa su operacione sale ostale jedini zagrejani i osvetljeni prostori u celoj zgradi. Prestalo se sa operacijama, a operacioni stolovi su sklonjeni da se napravi mesta za improvizovane grupne bolesničke sobe, gde su sklanjani najteži slučajevi, dok su u grupnim i jednokrevetnim sobama lakši bolesnici počeli da umiru od hladnoće.
     Tokom četvrtog dana od početka blackout-a, bande pljačkaša i šakala, svaka od njih homogena po etničkom i socijalnom poreklu, otkrile su bolničke magacine i provalili su u njih ne obraćajući pažnju na pozive na razboritost i čovečnost koje im je upućivalo medicinsko osoblje.
     Bande formirane od dobrostojećih ljudi koji su izašli iz stambenih predgrađa nisu bile ništa manje divlje i agresivne od crnaca i Portorikanaca iz geta. Bile su samo manje efikasne.
     Ken Vojčik i Veli Stivens bili su članovi grupe policajaca koja je napala bolnicu u Stamfordu. Hirurg primarijus je pokušao da ih zaustavi držeći im očinski govor, autoritativan i silovit. Niko nije obraćao pažnju na njega. Samo se Ken Vojčik zaustavio da mu odgovori:
     "Žao nam je, Dok, ali ovde je reč o borbi za život i plašim se da treba da preživi onaj koji ima više uslova za to. A to smo mi, a ne vaši bolesnici, koji će ionako da umru."
     Odgurnuo ga je na stranu i uputio se prema ostavama. Neki mladić iz bolnice, sa hirurškim nožem u ruci, van sebe, skočio je na Kena i zario mu ga je savršeno profesionalno u grudi presekavši mu aortu. Ken je pao na zemlju obilno krvareći. Tada su Veli i drugi počeli da pucaju. Ubili su dva lekara i prešli su u pljačku.









21. "DESET JE DANA KAKO SE BORIMO"
     "Deset je dana kako se borimo i čini nam se da broj indijanaca stalno raste, a nama će uskoro nestati municije. A onda smo izgubili rat."
     Barnsov glas bio je beskrajno umoran a šala o indijancima nije bila dovoljna da opravda njegovo veselje i unutrašnji mir.
     Johanson je, nastavljajući da žvaće gumu koju je već više sati držao u ustima - bila je to poslednja žvakaća guma koju je imao - odgovorio svojim namerno nepokolebljivim tonom:
     "Pored ostalog, indijanci stiču moćne saveznike. Čini mi se da su i mikrobi na ratnoj nozi, mada mikrobi nemaju nogu. U poslednjoj vesti iz bolnice Belvi kaže se da imaju dvadeset šest slučajeva kod kojih se sumnja na kugu. Upravo tražimo od Voltera Rida i Betezda da drže širom otvorene oči kako bi otkrili da li kod njih ima nečeg sličnog. Još nismo dobili odgovor, pa za sada nismo emitovali preko bolničke mreže poruku za opšti alarm, da ne bismo izazvali paniku."
     Ed Barns se složio.
     "Dobro si uradio. Moram da kažem da je stari Vuds predvideo da će početi epidemije. Ne znam kako je mogao to da predvidi i nisam uopšte svestan da li je reč o nagomilavanju nepovoljnih uslova, ili se sve ove nesreće smenjuju. Baš bih hteo da znam da li postoji neko ko bolje poznaje situaciju od nas i ko je bolje shvata, ali ne verujem. Čak ni predsednik Sjedinjenih Država ne raspolaže svim informacijama koje mi ovde u centru imamo."
     Izašli su iz senke slabo osvetljenog podzemnog hodnika kroz vrata obojena vojničkom kaki bojom i popeli su se kroz veliki svetlarnik konstruisan od armiranog betona. Na livadi Bele kuće sunce je sijalo, ali hladnoća je bila oštra. Predsednik Vernon se bio odvikavao od dnevne svetlosti već više od sedam dana, pa je žmirkao. Oskar, njegov specijalni pomoćnik, nije se udaljavao od njega više od koraka, a sledila su ga četiri čoveka iz FBI-a, i ostali iz predsednikovog štaba. Po celoj livadi bili su razasuti brojni pripadnici mornaričke pešadije u ratnoj opremi.
     Predsednik je učinio nekoliko koraka, spotaknuo se o nešto meko. Pogledao je na zemlju i spazio da mu se vrh cipele zario u trup velikog smeđeg pacova. Jauknuo je glasno, ali neubedljivo:
     "Bože, odvratno! Oskare! Ne zahtevam da baštovani održavaju ovo mesto u savršenom redu, ali bar bi mogli da maknu leševe miševa, zar ne? Šta se dešava ovde? Zar ništa ne funkcioniše?"
     I Oskar se zgrozio, ali nije mogao a da ne odgovori šablonski:
     "Žao mi je, Mr. President. Ne znam kako je moglo ovo da se desi. Odmah ću se za to pobrinuti. Ispitaću i preduzeću potrebne mere."
     Međutim, svi su odmah primetili da tu nema šta da se istražuje. Livada je bila posuta leševima pacova. Drugi glodari su u grupicama trčali tamo-amo, besciljno lutajući. Jedan krupan pacov, dugih sivih brkova, koji su sijali na suncu, potrčao je teturajući se i došao da crkne na nekoliko koraka od njih. Zaustavio se iznenada i ukrutio sa sve četiri šapice u vazduhu. Oskar je rekao:
     "Izgleda da je to masovna pojava Mr. President. Sada osećam važnost civilne zaštite."
     Oskar je pridigao voki-toki, koji mu je visio oko vrata, i pritisnuo dugme. Autoritativnim glasom je progovorio u aparat:
     "Ovde specijalni pomoćnik predsednika Vernona. Dajte mi Filipsa, iz Civilne zaštite. Hallo, Filips. Ovde Oskar Dulitl. Ovde smo sa predsednikom pred Belom kućom. Sve je puno pacova koji crkavaju kao muve. Šta se dešava? Da li imate obaveštenja o sličnim slučajevima? Šta? Vi procenjujete da se pokrenulo nekoliko desetina miliona pacova? Ali, onda, situacija je veoma ozbiljna! Mogle bi se razviti epidemije! Možda i kuga! Treba predvideti plan za slučaj nužde. Ah! Već ste izdali naređenje za vanredni plan?"
     Oskar se obratio predsedniku:
     "Mr. President, Filips je u toku stvari i već je izdao naređenja za vanredni plan."
     "Da, Oskare. Upitaj u čemu se sastoje te mere."
     Oskar je ponovio kao papagaj:
     "Filipse, predsednik hoće da zna u čemu se sastoje te mere."
     Nekoliko minuta je slušao, a onda je opet progovorio:
     "Mr. President, radio predajnik civilne zaštite prenosi svaki sat saopštenja koja nabrajaju higijenske mere kojih se moramo pridržavati i poziva sve građane da krče ulice od leševa pacova, spaljujući ih po mogućstvu, da ubijaju pacove na bilo koji način i da se obraćaju centrima civilne zaštite gde se besplatno mogu dobiti otrovni mamci za borbu protiv glodara."
     Predsednik Vernon je neubeđeno prokomentarisao:
     "Dobro, Oskare. Pretpostavljam da se ništa drugo ne može preduzeti, a isto tako pretpostavljam da će ove mere biti isto tako neuspešne kao i sve ostale koje preduzimamo."

     Pegi Do je sa prozora spazila malu vojsku pacova koji su sa ulice ulazili u njenu baštu i počela je da trči po kući prizivajući svoju kćer Marsiju oštrim kricima.
     "Draga! Ovamo nadiru paraziti! Dođi da vidiš! Kao da se nalazimo u kraju gde su potleušice, a ne u stambenoj četvrti. Uopšte ne znamo kako će se to sve završiti. A tvoj otac se još ne pojavljuje. Uvek tako. Kad se pojavi neki problem, on se uvek pobrine da ga nema. Ne razumem zašto opština ne preduzme nešto protiv ove napasti, pacova. To nije higijenski!"
     Marsija Do je hladno pogledala majku.
     "Mama, šta te briga za pacove? Jadni tata, ko zna u kakvim se nezgodama našao, kad ga nema. Jesi li svesna svega što je moglo da mu se desi?"
     Potom je nastavila uvređeno i napadački.
     "Bilo kako bilo, ako te to interesuje, opština više ne postoji. Ne postoji niko ko bi mogao bilo šta da preduzme protiv pacova. Civilna zaštita kaže da treba otići do najbližeg centra, koji se nalazi dvadeset milja odavde i uzeti otrovne mamce, koji se dele besplatno. A po onome što sam čula na radiju, izgleda da ovi pacovi raznose neku zarazu ili nešto slično. Stoga nemoj glupo da otvaraš vrata. Ostani u kući i čekaj. To je jedino što možeš da učiniš."









22. DVANAESTOG DANA
     Dvanaestog dana stigli su švedski avioni.
     Jedan četvoromotorni mlaznjak natovaren lekovima, uglavnom preparatima protiv tropskih bolesti i protiv dizenterije, vakcinama protiv kolere i sredstvima za umirenje, i dva vojna mlaznjaka koji su nosili simbolično naoružanu pratnju i visoke oficire švedske vojske u svojstvu opunomoćenih poslanika.
     Pokušali su bezuspešno da ateriraju na bazu USAF u državi Džujork - na Edvards Er Bejz, gde su piste bile zakrčene nepotrebnim transportima i malim mlaznim dvomotorcima spremnim da uzalud prebacuju iz jedne u drugu bazu generale i pukovnike, koji su se nalazili u stanju potpune mentalne smušenosti.
     Švedani su dugo kružili po Njujorškom nebu i iznad Nju Džersija. Nikada ga nisu videli tako prazno i čisto. Čak se i radioaktivni oblak iznad Long Ajlanda bio već raspršio. Tražili su mesto gde bi mogli da ateriraju i, na kraju, našli su slobodno mesto na Nju Džersi Ternpajku i tamo su se spustili.
     Pomoću svog radija stupili su u vezu sa oružanim snagama Sjedinjenih Država kako bi napravili zajednički plan. Neki general iz Pentagona, koji još nije verovao da je Sjedinjenim Američkim Državama potrebna pomoć jedne nacije koja broji jedanaest miliona stanovnika, takođe je pokušavao da aterira na Nju Džersi Ternpajk helikopterom i jednim malim avionom sa propelerom.
     Švedani su dugo čekali, ali nikakvo vazdušno prevozno sredstvo nije stiglo. Mnogo sati kasnije spazili su neki tenk srednje tonaže koji se lagano približavao sklanjajući sa puta vozila koja su mu preprečila put, ili pak, ako je grupa vozila bila isuviše brojna i kompaktna, izlazio sa auto puta čupajući zaštitnu mrežu, silazio naglavačke sa blokiranim gusenicama niz kosinu, i potom, pošto bi zaobišao prepreku, ponovo se peo uz kosinu, probijao na drugom mestu žicu i vraćao se na asfalt da bi nastavio svoj krivudajući hod.
     Kapetan Lars Andersen je radio-telefonom pozvao Edvards Er Bejz da pita da li su oni poslali tenk. Međutim, oni to nisu učinili. U tenku se nalazio Hoze Gutjerez sa još dva čoveka. Stigli su do aviona potpuno zatvorenih vrata i na svom lošem engleskom naredili da im predaju ceo tovar iz švedskih aviona.
     Hoze se našao u svom elementu, u takmičarskoj atmosferi nastaloj pošto su sve strukture društvenog života bile nokautirane. Počeo je da pljačka radnje. Potom je prešao na supermarkete. Iznašao je način za isisavanje goriva iz benzinskih pumpi, beskorisnih sa svojim zaustavljenim motorima, pa je otpočeo da trguje benzinom i gasom. Isplata se vršila u naturi, obično oružjem i napunjenim baterijama, ili radom, pa je već raspolagao grupom od pedesetak naoružanih ljudi, sem nosača, službenika i radnika prinuđenih da rade. Sada je upravo širio svoju sferu uticaja pošto mu je uspelo da dobije mitraljeze i mali tenk.
     Švedani su odbili Hozeov ultimatum i počeli su da mu nadugačko objašnjavaju preko megafona. Hoze je odmah odgovorio vatrom iz svojih teških mitraljeza, uperenih na vojni mlaznjak parkiran iza transportnog. Šveđani su pokušali da mu odgovore. To je bilo potpuno beskorisno jer njihovo lako oružje nije moglo da probije oklop tenka. Onda su Portorikanci ušli u transportni avion i odabrali po neki aparat i po neki sanduk koji im se učinio dragocenijim i koje su morali da osiguraju sa konopcem izvan aviona. Zaklali su švedske oficire. Bez mržnje, kao po navici. Ostao je u životu samo pilot drugog vojnog mlaznjaka, a Hoze je pogrešio što je prošao ispred njega sa tenkom. Mladi pilot je odlučio da uništi bandita, upalio je mlaznjak, otpustio je kočnice i pokrenuo je avion, gazeći tenk, preturivši ga niz kosinu. Tenk se zario u jarak, tako da vrata više nisu mogla da se otvore. Hoze i njegovi drugovi, povređeni od udarca, umirali su lagano u oklopu.
     Stokholm nije nikada saznao o sudbini koja je zadesila misiju.









23. TOKOM TE DVE MAHNITE NEDELJE
     Tokom te dve mahnite nedelje, kad nije napuštao svoju kancelariju u Pentagonu, general Džekson nije imao suviše teškoča sa vezama. Linija Liberti 5-7000 u Pentagonu bila je jedna od najvažnijih u hijerarhiji prednosti sistema Megamultipleks i automatski preključivači za pozive funkcionisali su baš dobro.
     Međutim, ujutro, tog četrnaestog dana od početka knockouta, Džekson nije uspeo da dobije nijedan odgovor upravo od internih brojeva Pentagona. Nije mu odgovarala menza. Nije mu odgovarala služba za transport i snabdevanje. Nije mu odgovarala kancelarija Generalštaba. A sada je i služba za informacije davala znak slobodno, ali niko nije odgovarao.
     Izašao je u hodnik i sve je bilo napušteno. Podsećao ga je na neka nedeljna jutra, kad bi oblačio sportsku košulju i dolazio da radi, ali tih prazničnih dana pod se sjajio i bio je čist kao što su ga ostavile ekipe za čišćenje u subotu uveče. Sada je bio zatrpan prljavom hartijom, čašama od papira, a zidovi su bili pocrneli od tragova vatre.
     Džekson je otišao sve do operativnog centra. Čuo je prigušeno kucanje teleprintera iza zatvorenih vrata. Tu bi bar neko morao da bude. Ali, čim je otvorio vrata, na njega se sručila lavina traka odštampanog papira. Teleprinteri su i dalje primali poruke, koje niko nije čitao niti raspoređivao. Mora da su svi napustili centar pre više sati. Džekson se vratio u svoju sobu i provirio kroz prozor. Spazio je grupice zakasnelih, uvijenih u debele kapute sa kožnim kapama kako se udaljavaju peške, na motociklima ili biciklima. Nekoliko uniformisanih ljudi guralo je ručna kolica.
     Pentagon je obustavio rad. Svi su nastojali da se vrate kući.









24. PETNAESTOG DANA
     Petnaestog dana Multipleks sistem se srušio.
     Ed Barns je dve nedelje sa saradnicima radio bez predaha da ga održi u radu, izmišljajući razne fix-ove, kombinacije, proizvoljna, brza i praktična tehnička rešenja, pronalazeći alternativne kanale za vezu kanalima koji su postepeno isključivani, savetujući tehničarima i onima koji su radili na održavanju i koji su bili raštrkani po celoj zemlji, načine za rešavanje teškoća i otklanjanje sve češćih i većih kvarova, proučavajući mere predostrožnosti kako bi se proizvodila struja i punio akumulator u centrali.
     U tim svojim naporima pomagala im je karakteristika ugrađena u sistem Megamultipleks, karakteristika fail soft, tj. da se polagano i postepeno kvari, propadajući malo po malo i slabeći svoje performanse, koje su u svakom trenutku bile ipak najbolje moguće, s obzirom na broj i ozbiljnost nastalih kvarova.
     Ali na kraju nestanak struje u distribucionoj mreži, preopterećenost i vandalizmi, kao i dezerterski duh osoblja, nadvladali su, pa je sistem propao. U tom trenutku nastala je potpuna blokada na vezama, ne samo na atlanskoj obali, nego na celoj teritoriji Sjedinjenih Država i Kanade, jer je Megamultipleks u jednom jedinom sistemu koncentrisao sva postojeća sredstva za komunikaciju. Tako su iz upotrebe izbačena sva odjednom: telefoni, telegrafi, teleprinteri i automatska kontrola radio i televizijskih stanica Srednjeg Zapada, Teksasa i obale Pacifika, koje su do tada emitovale emisije. Panika je zahvatila celu naciju. Svugde su se ljudi masovno selili. Službe su prestale da rade. Raspala se sva organizaciona struktura Sjedinjenih Država. Komandni lanci su prekinuti. Javne i privatne, vojne i civilne, federalne i lokalne vlasti ostale su bez informacija, pa ne bi ni znale ni kakva, niti kome da izdaju naređenja, čak i da su fizički mogle da prenesu svoja uputstva.
     Ed Barns je bio umoran, izgladneo i prljav. Već četiri dana nije mogao da se istušira jer su električne pumpe stale, a vode u rezervoarima na krovu zgrade nije više bilo. Već desetinu časova - ne zna koliko - povremeno je sam sebe zaticao kako uporno želi da popije neko blago i sveže piće, jedan Plenters Punč ili Rum Kolins. A mogao je da pije samo neke sladunjave oranžadice preostale u automatu u koji je trebalo ubaciti novac, a koji, naravno, nije funkcionisao, pa su morali da razbiju poklopac.
     Ed je bio svestan svega što se dešavalo iz minuta u minut, a ipak je nastavio da radi, ne iz tvrdoglavosti, nego imajući u vidu mogućnost, mada malu i daleku, da će električni uređaji početi ponovo da rade, pa će i sistem moći da se povrati i ponovo uključi. U slučaju da se to desi, on je želeo da Megamultipleks bude spreman da potpomogne ponovno uključivanje u rad - obnovu.
     Posmatrao je kontrolni centar sav u neredu, koji je odavao sliku grozničave i improvizovane aktivnosti za vreme proteklih dana i razmišljao je o tome kako je sada sve gotovo. Nije imao više šta da radi ovde. Trebalo je pomišljati na druge puteve. Trebalo je da razmisli kako će preživeti. Morao je da potraži Evu i Rika sa kojima nije više ni pokušavao da stupi u vezu već šest dana. Snažno je protrljao oči. Kada ih je ponovo otvorio, spazio je Rona Johansona pred sobom sa beležnicom u ruci, umotanog u debeli šareni džemper sa izvezenim srnama i snegom tako da je izgledao kao učitelj skijanja. Johanson je sačekao da mu Ed pogledom postavi pitanje. Svojim, njemu svojstvenim, mirnim glasom je rekao:
     "Veliki Ede, opet smo upali u govna. Svestan sam da nismo sami i da je sav naš sistem otišao do đavola. Međutim, mislim da bismo ipak mogli da popravimo sistem talasovoda tu unutra, tako da ostavimo sve u redu da ne bismo morali da se mnogo mučimo, kad struja bude ponovo došla, da pokrenemo sistem."
     Barns je odmahnuo glavom.
     "Nisi shvatio, sine moj. Kuda misliš da odeš dok ne dođe struja? Na godišnji odmor? Sada odlazimo odavde i ne verujem da ćemo se ikada vratiti. Ono što smo mogli da učinimo učinili smo - s obzirom na uslove. Zaključili smo sa našim radom. Ne postoji više ništa što bismo mogli da uradimo. Ne verujem da ćemo ikada više pokrenuti Megamultipleks. Ni ja, ni ti. Poslednje prispele vesti su bile jezive: čak i iz Kalifornije, iz Teksasa i Kanade. Ono što se desilo je kraj svega što smo ikada upoznali. Mogli bismo da izbegnemo ovu krizu samo da smo mogli da je predvidimo pomoću dovoljno maštovitosti, pre deset, dvadeset ili možda pedeset godina. Ostavi talasovode. Verovatno godinama nećemo videti ni jedan od njih u radu."
     Ustao je i prešao veliku sobu sve do probnog stola. Pomilovao je talasovod koji je sa prevelikom pažnjom bio položen na alat. Potom je čvrsto uhvatio metalni profil pravougaonog preseka i iščupao ga jednim pokretom. U ruci mu je ostala šuplja šipka od pet sa dva i po centimetara, koja se završavala cirkularnom prirubnicom odsečene ivice sa prečnikom od deset centimetara. Pokazao je predmet svom asistentu:
     "Pogledaj Johansone! Ovo nije talasovod, nego okovani kolac."
     Uhvatio je oruđe, podigao ga visoko i zavitlavši njime iznenada ga je spustio na ploču stola od plastificiranog drveta, koja se prelomila na dva dela.
     "Vidiš, Johansone. Moramo da pomišljamo na to kako ćemo se sada naoružati, a ne da popravljamo telefone."
     Ron Johanson se složio.
     "OK, Veliki Ede. Tvoji razlozi su ubedljivi, napustimo kuću. Pretpostavljam da ćeš sada otići kući. Ja ću da pođem da tražim svoju devojku u Pagkipsiju. Radila je u centru IBM. Ne bi trebalo da naiđem na teškoće. Udaljen je samo šezdeset milja, a ja imam motocikl. Pozdravljam te."
     Barns mu je stavio ruku na rame.
     "Odlazi, Johansone. I nemoj da zaboraviš da sam ja, po svoj prilici, jedini čovek koga vidiš, a koji nije spreman da ti razbije glavu da bi ti oteo motocikl."
     Ron Johanson je pozdravio klimnuvši glavom, kao što je uvek činio i otišao je.
     Barns je prošetao kroz sve kancelarije i laboratorije da vidi da li će naći nešto što bi mu bilo od koristi. Strpao je u džep seriju francuskih ključeva i jednu odvrtku sa višestrukom glavom. Prostorije su bile prazne. Svi su već bili otišli.
     Međutim, u velikoj sali gde se nalazio daktilografski biro nekog je bilo. Neko ljudsko biće, umotano u debeli kaput i loše pokriveno ćebetom, bilo se šćućurilo na jednom stolu sa glavom naslonjenom na električnu pisaću mašinu. Pošao je da je protrese, kad se glava sa dugom plavom kosom pridigla iz te gomile vune. Bila je to Čarlin Dejvis, simpatična i privlačna sekretarica, koju je Ed često primećivao, mada je sa njom razmenio samo nekoliko reči.
     Čarlin je skočila sa stola i uhvatila ga za obe ruke. Sva se tresla od hladnoće i straha, mada je nastojala da joj glas bude hladan i ironičan.
     "Veliki Ede! Trebalo je da pretpostavim da si još ovde. Kapetan koji napušta brod poslednji. Međutim, ostali smo udvoje. Ja ne znam kuda da idem. Moja kuća je daleko. U Džersiju."
     Ed se nasmešio.
     "Srećna okolnost. Konačno sami. Ali, slagao bih te kad bih ti rekao da sam doživeo svu ovu nesreću samo zato da bih ostao sa tobom bez svedoka."
     Oslobodio je mlado telo od ćebeta, kaputa, pantalona od debelog tvida i voleli su se odmah, na podu, poluobučeni, u prašini i pobacanoj hartiji.
     Bilo je veoma hladno, pa je Čarlin odmah počela da se ponovo umotava u svoju odeću. Smešila se.
     "Ovo je prva lepa stvar koja mi se ovde desila za poslednje dve nedelje."
     Iznenada se promenio izraz njenog lica. Pogledala je Eda zabrinuto i sa mržnjom.
     "Proklet da si, Veliki Ede. Nisi me čuvao. A ja nemam pilule već osam dana. Videćeš da ću da ostanem u drugom stanju."
     Veliki Ed je odgovorio:
     "Čarlin, nemoj da se brineš. Ako kroz devet meseci još budeš živa, bićeš veoma srećna čak i ako ti se pojave porođajni bolovi. Neće te uopšte zabrinjavati."
     Pogladio joj je obraz i udaljio se lagano, ne osvrćući se. Izašao je iz zgrade misleći samo na to kako će naći neko prevozno sredstvo da dode do Vestporta.









25. VELIKI SKANIA - VABIS JE POSKAKIVAO
     Veliki Skania - Vabis je poskakivao s vremena na vreme, kad bi mu ogromni točkovi zakačili neki napušteni automobil i izbacili ga van puta. Vozač kamiona, služeći se servo-upravljačem, vozio je jednom rukom, pušio je i razgovarao sa Veli Stivensom, koji je sedeo pored njega držeći karabin na kolenima.
     "Veli, nije loše, a? Nisam verovao da su bolnice tako dobro snabdevene. Zašto se sada ne smirimo negde, dok stvari ne krenu na bolje? Sada smo se snabdeli za izvesno vreme. Naravno, šteta što smo usput pogubili nekoliko prijatelja. Jadni Ken, trebalo je da bude oprezniji. Ne priliči mu što je dozvolio da ga nasamari onaj kurvin sin, lekar. Bože, uvek odlaze najbolji. Ken Vojčik je baš bio ispravan čovek, prijatelj. Nije to zaslužio."
     Veli je otvorio prozor, pljunuo je napolje, a potom ga je zatvorio pre nego što je odgovorio:
     "The hell you say. Do đavola, šta to govoriš? Ken je bio budala i imao je suviše poverenja u ljude. On je stvarno poverovao u priču o policajcima. Nije shvatio na vreme o čemu je reč. Prihvatio je odluku da gledamo svoja posla, umesto da se brinemo o svim ovim gospodičićima koji ne umeju da se brane sami. Ken je bio slabić, baš to. Odsada treba prvo pucati a onda govoriti, a ne obrnuto. A i ti si razumeo malo od svega ovoga što se ovde dešava, kad pomišljaš da potražiš mirno mesto i sačekaš da stvari krenu na bolje. Nema poboljšanja. Ništa neće biti bolje. Mene je baš briga. Ne znam šta se desilo sa mojom ženom, a nije mi ni stalo do nje. Umesto da tražimo mirno mesto, treba da tražimo sigurno i utvrđeno. Pomišljam na vojni logor ili na neku tvrđavu. Izbacićemo vojnike, a mi ćemo tamo da se smestimo. Potom ćemo napuniti celu baraku municijom i hranom. Ideja da uzmemo Skanija - Vabis bila je dobra. Ovaj kamion je neuništiv. Međutim, potreban nam je benzin, a njega ćemo naći upravo u vojnim magacinima. A zatim, treba da proširimo svoju delatnost. Ove kuće u predgrađu, sve su već opljačkane ili su isuviše dobro čuvane. Treba ići dalje. Treba stići do izolovanih farmi, koje nas ne očekuju i čiji su magacini puni."
     Vozač se složio.
     "Šta kažeš? Naravno da si u pravu, Veli. Ti znaš da sam uz tebe: sto posto, bilo šta da kažeš da uradimo. Kuda idemo sada, Veli? Ne želim da se raspravljam, znaš? Pitam, tek da znam. Kuda idemo sada?"
     Stivens je zagroktao:
     "Nemoj da se mešaš u to kuda idemo. Ti idi uvek pravo, sve dok ti ja ne kažem."
     Nastavili su put ćuteći. Napustili su već naseljeno područje i zašli su među polja. Put je bio prazan. Vozač je rekao:
     "Ali čudno je da se ne vidi nijedan avion i ne sretne niko. Čini mi se da je vazduh čistiji od pre nekoliko dana bez sveg tog saobraćaja. A, Veli?"
     Stivens nije odgovorio.
     Malo zatim, na ivici puta spazili su veliku tablu sa crvenim slovima. Bila je prikucana na dva stuba, a na njoj je pisalo:
     PLEASENT ACRES - MODEL FARM
     Onda je Veli rekao:
     "Ovamo idemo. Ogledna farma je baš ono što tražimo. Baš te brige za put. Preseci živu ogradu, pa ćemo stići pravo do kuće. Magacini su tamo."
     Ogromni kamion je skrenuo s puta i krenuo po rosnoj travi, kao lađa među zelenim talasima. Nastavio je svoj hod poskakujući među poljima. Kuća se još nije videla. Vozač je prebacio u prvu, a Skania - Vabis je počeo da se spušta niz strmu, sve strmiju padinu. S druge strane, od te nizbrdice je zastajao dah. Kamion se spuštao isuviše brzo, klizajući i naginjući se. Veli je povikao:
     "Vozi polako, idiote. Nećeš valjda, da se preturimo?"
     Vozač se zaustavio na ravnini u podnožju brežuljaka i tek tada je spazio da je zgrada farme udaljena nekih tri stotine metara i da se između tih brežuljaka i kuće, na pola puta, nalazi veliki traktor.
     Traktor je imao krov od sjajnog lima, očigledno nedavno dodatog, koji je vozača skrivao od pogleda. Neko im se obratio oštrim glasom:
     "Ko ste, stranci? Šta hoćete?"
     Veli je stao na papuču kamiona i glasno odgovorio:
     "Prijatelji smo. Dolazimo da vam predložimo razmenu dobara."
     Pre nego što je završio rečenicu, uhvatio je karabin i ispalio dva hica na traktor. Tanad je zafijukala pre nego što je pogodila limeni krov, koji je odjeknuo kao neko zvono. Glas iz traktora je nastavio:
     "Jaki ste mi vi prijatelji, jebite se. Ako odmah ne odete, uništićemo vas."
     Umesto odgovora Veli je nastavio da puca.
     Tada se iz guseničara pomolila dugačka cev raspršivača iz koje je počela da izlazi plavičasta tečnost. Potom, iznenadna rika. Ogroman plamen kerozina izbio je iz šmrka i zahvatio kamion. Vozač, koji je još držao motor upaljen, ubacio je iznenada u prvu brzinu, tako munjevito, da se Skania - Vabis okrenuo gotovo oko sebe samog i krenuo natrag u pravcu odakle je i došao. Veli, prodrman i opečen, jedva je uspeo da se vrati u kabinu, ostavivši svoje oružje. Spustio se na sedište pokrivajući oči rukama. Ostala trojica iz Velijeve grupe, koji su putovali pozadi, počeli su da udaraju pesnicama o metalni zid. Odbili su da nastave put zatvoreni u zadnjem prtljažniku, pa su sva petorica do Konektikata putovali gurajući se u vozačkoj kabini. Niko nije više imao poverenja u odluke Veli Stivensa. Vozač je gunđao:
     "Ti si pravi genije, Veli. Usrani genije. 'Prvo ću da pucam a posle ću ja da govorim', govorio si. Pre svega bi trebalo da misliš."
     Uskoro su morali da se zaustave, jer im se na putu preprečio debeli čelični kabl. Sišli su i našli se među brojnom grupom od tridesetak naoružanih pljačkaša, kojima je uspelo, bez i jednog ispaljenog hica, da se dočepaju kamiona, zajedno sa teretom i svim oružjem.
     Veli i njegovi ostali su zajedno i nastavili su da napadaju kuće dobrostojećih ljudi u stambenim četvrtima i predgrađu.









26. TOKOM DUGIH DANA
     Tokom dugih dana dok je bio zatvoren u kontrolnom centru Megamultipleksa, Ed Barns je često gledao kroz prozor, pa mu je u mozgu ostao utisnut raspored vozila napuštenih po obližnjim ulicama, tako da bi mogao da nacrta planinetrijski crtež celog područja na kojem bi tačno bile označene razdaljine između automobila. Zbog toga je bio svestan da automobilom ne može da se prebaci do Menhetena.
     Bilo je još veoma hladno, pa je krenuo pešice, držeći ruke u džepovima. Pod miškom je nosio komad talasovoda, čiju je upotrebu kao okovanog buzdovana bio pokazao Johansonu.
     Grupe zaustavljenih praznih vozila bile su udaljene jedna od druge nekoliko desetina metara. Samo je ponekad ostajalo praznog prostora u dužini od preko stotinu metara. Razmišljao je o tome kako bi na motoru ili na biciklu uspeo da krivuda između prepreka i da se kreće prilično brzo, pa se pokajao što nije zamolio Johansona da ga prebaci na svom Harli-Devidsonu. Činilo se da je svaka pomisao kretanja na četiri točka apsurdna. Nije imao vozilo na dva točka. A nije se moglo ni pomisliti na to da se nabavi neki guseničar, dovoljno težak da odgurne prepreke na putu.
     Spazio je slobodan deo puta, dug možda sto i pedeset metara. Naišao je na otvorena vrata na nekom prilično novom dodžu. Seo je na vozačko mesto i posle više pokušaja, uspeo je da upali motor. Bar je u automobilu bio zaštićen od zime i ledenog vetra. Vozio je polako, sve dok, uskoro, nije ponovo naišao na veliki ford, koji mu se isprečio na putu. Sišao je ostavivši upaljen motor u dodžu i pokušao je da otvori vrata na fordu, ali su ona ostala zatvorena. Izvukao je štap za kriket iz prtljažnika dodža i razbio je staklo na fordu. Potom je otvorio vrata i upalio motor pustivši ga da radi na prazno. Pošto se vratio u dodž, krenuo je odgurnuvši ford, otvorivši tako prolaz. Posle nekoliko desetina metara bio je ponovo prisiljen da stane. Mnoštvo automobila je zakrčilo ulicu i trotoare i nije se moglo proći.
     Pomislio je da ponovi celi postupak i da izabere neki auto, koji se nalazi na zgodnom mestu isturen na ulici, ali se setio da bi ovakvim načinom suviše sporo radio i da bi se isuviše zamorio. Ušao je u neki drugi automobil i ostao da sedi i dugo razmišlja. Palo mu je na pamet da negde u blizini treba da se nalazi policijska kasarna i da je vidao policajce na konju kako iz nje odlaze u patrolu po parkovima. Krenuo je hitrim korakom prema kasarni a da nikoga nije sreo na svom putu. I kasarna je bila napuštena. Mora da su je napali i da je napad bio odbijen. To se videlo po tri ukrućena leša ispred kapije. Njegovi koraci su gluvo odzvanjali po asfaltu dvorišta. Odgovorilo im je rzanje.
     U štali se nalazio krupan dorat, koji mu se približio dok mu je para izlazila iz nozdrva. Oko vrata mu je visio pocepan ular, koji je sigurno životinja rastrgnula zubima, da bi mogla da dođe do jasala i dohvati hranu, koja ju je održala u životu, a sada je ležala rasuta po podu.
     Ed je nespretno osedlao konja. Njegovi ukočeni prsti borili su se sa velikim kopčama i remenjem od debele kože. Našao je, obešene o klin, debelu kožnu jaknu i par radnih rukavica. Zataknuo je talasovod za pojas i obukao nađeno odelo. Popeo se na konja i kasom izašao na napuštene ulice. Osećao se nesigurnim u lakom engleskom sedlu. (Pre deset godina, kad se nalazio u centru Feniks u Arizoni, bio se navikao na udobna vestern sedla, široka kao naslonjače).
     U početku mu nije uspevalo da sledi ritam kasa i činilo mu se da se jezivo ljulja. Postepeno se navikao. Uspevalo mu je da se, stiskajući dovoljno energično kolena, učvrsti na životinji, da sledi njene pokrete, da ih predvidi i da upravlja njima. Zažalio je samo što nema čizme, jer su mu uzengije kroz pantalone od lakog štofa bolno pritiskale cevanice.
     Put nije bio lak, ali se dobro dresirana životinja dobro snalazila na preprekama, prelazeći brzo sa trotoara na ulicu i ponovo se vraćajući na trotoar. Kad se osetio sigurnim u svoje novo prevozno sredstvo, Ed je ubrzao hod i usudio se i da preskoči po neki zaustavljeni auto, prelećući ih oduševljeno.
     Kad je stigao do centralnog parka, pustio je konja da juri po travnjacima pobelelim od slane. Pustio je dizgine dozvolivši konju da divlje galopira. Ostavio je za sobom smrznuto jezerce, nastavljajući svoj put u pravcu Severa u želji da stigne do Bronks Parkveja. Na napuštenim ulicama nije bilo ni znaka života. Samo su se povremeno čuli odjeci pucnjave u daljini. Nije prošao ni sat, a on je stigao do mosta Triborou. Na samom ulazu na most dva čoveka su se pomerila od naložene vatre i krenula su mu u susret, dajući mu znak da stane. Imali su vojničke šlemove. Na jednom je bila karirana jakna, a drugi je sav bio utonuo u dugački kaput od ovčijeg krzna. U rukama su držali velike pištolje, koje su uperili na njega, gledajući ga proždrljivo. Onaj u krznenom kaputu je progovorio:
     "Ovaj most ne može da se pređe bez plaćanja. Mostarinu ćeš nam platiti svojim konjem. Sjaši, burazeru. Tvom jahanju je došao kraj."
     Ed je zaustavio konja, povukavši jako uzde, i nastavljajući da ih steže, zabo je snažno pete u slabine životinje, koja se njišteći propela. Dva čoveka su provela sav život u Bronksu i nisu nikada tako izbliza videli konja. Zapanjili su se i usmerili su svu svoju pažnju na prednja kopita, koja su izgledala tako strašno blizu njihovih lica.
     Ed je iskoristio njihovu nepažnju i izvukao svoj komad talasovoda i udario njime ruku čoveka u krznu, izbivši mu pištolj iz ruke. Istim pokretom zavitlao je svojim buzdovanom i među oči pogodio čoveka u kariranoj jakni, koji je ispustio svoje oružje prinoseći ruke čelu. Ed je skočio sa konja, koji se još ritao i nastavio je da tuče svoje neprijatelje tako da je krv prskala iz preneraženih lica sve dok obojica nisu pali na zemlju, nepomični.
     Uzeo je dva pištolja i ispalio po hitac iz svakog, da ih isproba. Zatim ih je stavio u džep jakne. Pretresao je njihova tela, nalazeći više stotina metaka u kartonskim kutijama. Napunio je džepove municijom.
     Smirio je konja, milujući ga i šapućući mu nešto da bi ga ohrabrio. Potom ga je uzjahao i kasom krenuo preko mosta.









27. ED BARNS JE STIGAO DO VESTPORTA
     Ed Barns je stigao do Vestporta kasno u noć. Konja je jedva video. Povremeno je pomilovao oznojeni vrat životinje, koja je hodala polako, umorna od dugog puta. Po prvi put je Ed video poznatu okolinu svoje kuće utonulu u potpuni mrak, koji su remetila retka svetla udaljenih vatri. Prvi put je na konju prolazio ovim krajem. Bila je to neobična perspektiva, sa više od dva metra iznad zemlje. Stekao je utisak nečeg nestvarnog, tako da je s naporom prepoznao svoju kuću. Zavezao je uzde konja uz stub poštanskog sandučeta i nastavio je pešice. Kapija je bila izvaljena i mogla se nazreti crna šupljina ulaza. Pri svetlu više puta paljenih šibica, spazio je nered u dnevnoj sobi. U jednom uglu je ležalo ohlađeno telo njegove žene Eve. Na stepeništu koje je vodilo na gornji sprat, popreko je ležala, još jedna rasturena gomila. To nije bio Rik, već leš nekog nepoznatog.
     Rik je ubio bar jednog napadača, a posle su i njega smirili pogotkom iz vatrenog oružja. Ostao je da leži na vrhu stepenica.
     Edove usne su se nemo micale i obrazovale strašne psovke. Nije se zaustavio da bi doveo u red svoje mrtve. Odmah je otišao u garažu. Zatekao ju je praznu. Uzeli su Evina, a i Rikova kola. U ormanu za alat našao je veliku električnu lampu. Uzeo ju je i izašao. Palio je i gasio lampu, držeći je upaljenu samo dve sekunde, nastavljajući da hoda po mraku nekoliko stotina metara, orijentišući se prema tačkama koje je za trenutak bio osvetlio. Stigao je do kuće Doovih i pod kupom svetla je spazio još jedan leš čoveka koji je ležao raširenih ruku i lica isturenog na travi, sa strelicom zabodenom među plećke. Otišao je dalje ne dodirnuvši ga. Kad se našao pred vratima kuće Džona Doa, začuo je šištanje i jedna strela mu se zabola u dovratak na pedalj od njegove glave. Naglo se okrenuo i upalio lampu, a ruka mu je već izvlačila pištolj iz džepa.
     Dvadesetak metara od njega, poluskrivena iza žbuna, stajala je Marsija Do, gledajući ga nemilosrdno, držeći već pripremljen napeti luk i strelicu sa svetlucavim vrhom. Ed je osetio da druga strela neće promašiti i glasno je povikao, pre nego što je Marsija mogla da odapne strelu:
     "Marsija, to sam ja!"
     Devojka mu se polako približila i dalje držeći oružje u stanju pripravnosti i tek kada je stigla na korak od njega, bacila je luk na zemlju i bacila mu se u zagrljaj. Nije plakala. Glas joj je bio postojan i zadihan.
     "Veliki Ede. Srećom si bar ti živ. Ovde je bio užas. Kad su došli i ubili moju majku, sakrila sam se na veliku jasiku, pa me nisu spazili. Bili su besni jer nisu našli ništa za jelo. Potom su otišli, a samo jedan je ostao, koji je zapalio vatru u našem poljskom kaminu. Mačetom je počeo da kida mamino telo da bi ga posle ispečenog u poljskom kaminu jeo. Tada sam sišla sa drveta, uzela sam luk i ubila ga. Samo što sam pokopala mumu kad si ti naišao. O Ede! Jesi li video Evu i Rikija? Za njih još nisam ništa uradila."
     "Za njih više niko ništa ne može da učini, Marsija. Možemo ih samo napustiti. Moramo ih ostaviti. Pođi sa mnom. Imam konja i naoružan sam. Noćas ćemo otići do Vestporta. Uzmi svoj luk i nemoj da zaboraviš da uzmeš svoju strelu koja se zabola u vrata. Možda će nam poslužiti."
     Ed se približio lešu, udario ga je nogom u leđa i izvukao strelicu, pružajući je Marsiji, koja ju je stavila uz onu drugu u tobolac. Ed je rekao:
     "Po pravilu bi trebalo da ga skalpiramo. Ali ovog puta ćemo to izostaviti."
     Marsija se bolno osmehnula.
     Zajedno su uzjahali konja i nestali u noći.









28. DOK SU PRELAZILI KRATAK ČELIČNI MOST
     Dok su prelazili kratak čelični most preko reke Saugatak, konjska kopita su odzvanjala kao čekić o nakovanj. Potom se topot izgubio na hladnom asfaltu pustih ulica grada Vestporta. Kad su ušli u naselje, Ed je sjahao, ostavivši Marsiju u sedlu, a on je nastavio put pešice vukući za sobom životinju za uzde. Povremeno bi palio električnu lampu da bi ispitao u kakvom je stanju poneka zgrada. Sve porodične kućice su bile popaljene ili porušene ili im je vetar oduvao okvire prozora i vrata. Ed je odmahivao glavom i nastavljao dalje. Na malom trgu na dnu Mejn Strita stajalo je tuce napuštenih automobila pokrivenih snegom. Ed je lampom osvetlio spomenik Minuteman-u, vojniku iz ratova za nezavisnost koji je bio samo u košulji i sa trorogim šeširom na glavi. Na podnožju spomenika bila je ploča na kojoj je pisalo.

     GRAD VESTPORT, PRISAJEDINJEN 17.56, ODBRANIO SE OD BRITANSKIH TRUPA NOVEMBRA 1776, ŽRTVOVAVŠI 37 LJUDI

     Sa jedne strane trga bio je parkiran automobil očišćen od snega, koji je po svoj prilici nedavno bio upotrebljavan. Ed je pustio konja i otišao je da oproba vrata kuće koja je bila najbliža automobilu. Posle nekoliko sekundi sa prvog sprata je odjeknuo hitac ispaljen u vazduh iz puške a neki ljutit i plašljiv glas je vikao:
     "Odlazite, šta hoćete?"
     Ed je mirno odgovorio:
     "OK OK. Odlazimo. Budite spokojni."
     Polako su krenuli. Ed se okrenuo svojoj drugarici i smešeći se rekao:
     "Kad bi držala ruke u naručju, ličili bismo na sliku bega iz Egipta."
     Marsijina usta su se od umora i bola iskrivila.
     "Šta tražiš Ed? Kuda idemo?"
     Ed je odgovorio:
     "Tražim neko sigurno mesto, gde bismo našli ono najpotrebnije. Uskoro ćemo ga naći."
     Posle stotinak metara spazili su veliku sivu zgradu sa širokim staklenim vratima, kroz koja su se nazirala crvena vatrogasna kola. Natpis je glasio:

     CITY OF WESTPORT - FIRE BRIGADE

     Ušli su. Vatrogasna kasarna bila je napuštena. Ed je bez teškoće pronašao elektrogenu grupu i pustio je u pokret. Upalili su sva svetla. Zatim su zaspali u zagrljaju priljubljeni jedno uz drugo u jednom stražarskom krevetiću.
     Kasarna je bila jedina osvetljena zgrada u celom tom kraju i sijala je kao svetionik u noćnom mraku.

     Marsija je poljubila u usta Eda, privijajući se uz njega. Potom se odmakla, stišćući mu snažno ruku rekavši:
     "Neka ti je srećan dan, dragi."
     Ed se blago nasmešio, milujući joj obraz.
     "To je fraza kojom su žene pozdravljale muževe koji su kretali u kancelariju. Ali danas moji planovi baš nisu birokratski. Bye, honey."
     Uskočio je u veliki crveni kamion i tutnjeći izašao iz garaže. Nekoliko stotina metara dalje, čekali su ga ljudi iz Vestporta, te se zaustavio da ih utovari. Nekih dvadeset minuta putovali su ćuteći, sve dok nisu stigli nadomak vojnih magacina u Kenondejlu. Kamion se zaustavio, a dva čoveka su iskočila. Bili su naoružani karabinima i odmah su se bacili u jarak kraj puta. Malo dalje, dva Edova druga skočila su sa kamiona i stala sa svake strane kapije, iza stubova. Velika kapija bila je otvorena. Kamion se ukotrljao u dvorište magacina sa motorom na minimumu. Ed je zaustavio vozilo i izašao.
     Ne govoreći, pokazao je najbližu baraku. Ljudi su ušli, a uskoro su već izlazili punih ruku metalnih kovčega. Tu je bilo lako automatsko oružje. Municija. Alati. Ed ih je pustio da rade svoj posao, a on je otišao dalje. Lutao je među napuštenim barakama, ogledajući se. Veliki goli nož, vezan o kožnu vrpcu, visio mu je obešen o desnu šaku. Čuo je tužno cvrčanje nekog 'anlasera' i tihe ljutite glasove:
     "Ova kučka neće da krene."
     "Biće da se zakočila."
     Mirno i opušteno je obišao ugao. Međutim, petorica pocepanih i neuglednih ljudi, koji su se muvali oko motora nekog džipa, nisu bili njegovi. Bili su mu nepoznati. Ed se zaustavio. Spazili su ga i za trenutak se niko nije ni mrdnuo. Iznenada, jedan od petorice, koji je bio najbliži, pognute glave je skočio prema Edu. U ruci mu se zasvetlela sjajna britva.
     Trzajem uzice Ed je zgrabio svoju mačetu. Podigao je ruku i brzo spustio oružje uperivši ga na napadača. Veoma oštro sečivo se zaseklo duboko u čovekov vrat i on je pao na zemlju. Glava mu je visila na jednu stranu, obrazujući neprirodan ugao sa telom, a crvena izlivena krv se prosula po zemlji.
     Edov glas je bio bezizrazan:
     "Ne verujem da i vi želite ovako da završite. Dakle, budite dobri i priđite da se upoznamo."
     Nesigurno su se približili. Posmatrali su ga životinjskim pogledom. Ed je prepoznao Veli Stivensona.
     "Tebe, primerni građanine, već sam pre video. Pre si bio pozornik, zar ne? Kao što vidim promenio si zanat."
     Zatim je odlučno rekao:
     "Ostavite taj džip. O njemu će se pobrinuti moji ljudi. Pođite do njih i pomozite im da utovare sanduke. Povešću vas sve sa sobom. Poći ćete sa mnom u Vestport. U okrugu Ferfild za svakog ima posla."
     Četvorica su se udaljila u pravcu kojim je Ed pokazao, ne usuđujući se ni da ga pogledaju.
     Kada su natovarili kamion, mehaničar koji je bio sa Edom, pokrenuo je džip. Strpali su se u dva vozila i otišli ka istoku u pravcu Vestporta.

     Njih šestoro je radilo na iskopavanju jarka ispred vatrogasne kasarne, udarajući pijukom tvrdu i zamrznutu zemlju. Druga dvojica su pravili ogradu iznad jarka i pobadali su četvrtaste kočeve udarajući ih macolom. Veli Stivens je bacio čekić na zemlju, skinuo je vunenu kapicu i upotrebio je za brisanje znoja sa čela.
     Ed i Marsija su stajali na vratima kasarne. Marsija je počela da se trese i stisla se uz Eda. Rekla mu je:
     "Poznajem onog čoveka. To je jedan od onih koji su mi ubili majku. Možda je on ubio i Evu i Rika. Zašto ga držiš ovde, Veliki Ede. On je ubica."
     Ed je odgovorio:
     "Da li si sigurna, draga? Čak i da je istina to što kažeš ne možemo da mrzimo samo jednog čoveka, upropastili su nas tako, ako pomislim, da bismo morali da mrzimo sve. Morali bismo da pokušamo sve da ubijemo. Nemoj na to da misliš. To ti je kao prirodna katastrofa. Taj čovek, Veli, nam je koristan. Koristimo ga kao neku životinju, oruđe."
     Potapšao ju je ubedljivo po ramenu i približio se ljudima koji su radili. Povikao je:
     "Navalite! Ovaj rov treba da bude gotov do večeras. Izgleda da ima prilično veliki broj pljačkaša koji ovih dana Iutaju."
     Veli ga je pogledao sa mržnjom:
     "Dođi onda i ti da radiš, Veliki Ede! Dovoljno si krupan da možeš da upotrebiš malj! Hladno je, a zemlja je tvrda."
     Ed je mirno odgovorio:
     "Ćut, Veli. Radi."
     Veli Stivens je nabio kapu na glavu, uzeo malj i podigao ga visoko iznad glave, ali umesto da ga spusti na kolac, silovito ga je okrenuo prema Edu. Krupne šake Velikog Eda, otvorene kao da se igra bezbol, uhvatile su veliku čeličnu kocku, koja je brzo opisala luk. Zaustavile su je. Blokirale. Veliki Ed je istrgao iz Stivensovih šaka ručku velikog čekića i odbacio alatku. Zatim je počeo silovito i precizno da ga udara. Zatvorenom pesnicom, šakom sečimice, držeći ispravljene i ukrućene prste kao bajonet. Veli je teško disao i pokušavao je da se odbrani od udaraca. Udarao je Eda nogom u cevanice, što ga je samo još više razdraživalo. Ubrzo je prestao. Edova desnica, oštra kao sečivo, spustila se na Velijev potiljak. Vratni pršljenovi su zapucketali, a čovek je mrtav pao na zemlju. Ed je rekao:
     "Odnesite ga odavde i nastavite."
     Kasnije je pričao Marsiji:
     "Ja to nisam učinio zbog onoga što si mi ti rekla, ljubavi moja, već zbog toga što ovde sva agresivnost mora da bude usmerena ka spoljnom svetu, a ne prema nama ovde unutra, a pre svega ne prema meni. Videćeš da im je to bila pouka. Svako ume da pritisne dugme za izvršenje kazne po kratkom postupku, ali ništa ne može bolje da stvori legendu i neoboriv autoritet kod ljudi razuzdanih i pod dejstvom šoka nego prigodna demonstracija brutalne snage."

     Volter Ozborn je glasno kinuo. Svi prisutni su u glas povikali:
     "Gesundheit! Nazdravlje!"
     Volter je razvukao usne u bezubi smešak:
     "Isuse. Kad sada neko kaže nazdravlje, to kaže punim srcem, a? Ne kao što se pre govorilo, tek tako da se kaže. U svakom slučaju, ne brinite, nemam kugu. Ovo kijanje ništa ne znači. Dešava mi se to uvek u proleće. Mora da je neka alergija."
     Sneg je prestao da se topi, a sunce poslednjih dana aprila je već bilo toliko toplo da je teralo čoveka da potraži hladovinu. Skonili su se u redu u hlad visoke ograde, koja je ograđivala deo grada Vestporta gde su se bili smestili.
     Beri Faler je prošaputao Volteru:
     "Oprosti ako sam ti i ja rekao - Gesundheit. Znam da nisi kužan. Ali šta kaže radio za epidemije?"
     Volter je slegnuo ramenima:
     "Ja mogu da slušam samo radio Denver. Kažu da je u Koloradu umrlo dve stotine pedeset hiljada ljudi od kuge i kažu da se ne mičemo, da se infekcija ne bi raznosila. Ako su tačne brojke koje se navode za Kolorado, izračunao sam da je u tom slučaju u Sjedinjenim Državama umrlo dvadeset miliona lica. Znaš, ja sam pre bio statističar."
     "Međutim, ovde se nije čulo ni za jedan slučaj."
     U tom trenutku, stražar je sa svog uzdignutog mesta doviknuo da se približavaju prekrivena konjska kola. Pozvali su lekara, koji je pregledao pridošlice, gledajući stanje desni, sluzokože i dlanova. Lekar je rekao:
     "OK, čisti su."
     Bila je to porodica koja se sastojala od oca, majke i troje dece između petnaest i dvadeset godina. Otac je rekao:
     "Ko je ovde komandant?"
     Odveli su ga kod Eda. Otac je upitao:
     "Da li možemo da ostanemo ovde, gospodine? Jeste li vi gradonačelnik Vestporta, gospodine?"
     Ed je odgovorio:
     "Ja sam Lord Grofovije Ferfild."









29. SUDIJA JE NOSIO BLU DŽINS
     Sudija je nosio blu džins, a na glavi je imao šešir kao što nose puritanci. Crn, kupastog oblika, sa velikom srebrnom kopčom. Lako su ga ubedili da je Beri Faler ukrao ovcu Sejmonu Preskotu. Sudija je izrekao presudu, rekavši jednostavno:
     "Kill'im."
     Berija su odmah obesili na trgu.
     Zatim su mu priveli čovečuljka koga niko nije poznavao. Dva sudska marshal-a ga nisu držala za ruke, kao što su to učinili sa Berijem Falerom, nego su ga gurali napred, držeći ga na udaljenosti dugačkim štapovima. Marshal koji je bio stariji je rekao:
     "Za ovoga ne znamo ko je. Izgleda da je bolestan i zatekli smo ga kako maže nešto po vratima neke napuštene kuće. Mislimo da je jedan od onih koji raznose kugu."
     Sudija se nije kolebao ni časak:
     "Onda ne možemo da rizikujemo. Ucmekajte ga i spalite."
     Čovečuljak je jedva imao vremena da krikne, pre nego što ga je Sejmor Preskot tresnuo kolcem po glavi. Pao je na zemlju kao vreća krpa. Podigli su ga na ukrštene štapove i odneli do gomile otpadaka drveta, na koju su ga položili. Bacili su na njega i štapove, kojima su ga dodirivali, a zatim su prosuli po njemu kantu kerozina. Čim se plamen visoko podigao u nebo, vratili su se da dele pravdu.
     Irvin Mekson se digao i optužio Voltera Ozborna da je nezakonito prisvojio neku kuću koja je njemu pripadala. Sudija je promrmljao:
     "Već sam rekao da se ovaj sud ne bavi kućama. Registri Grofovije ne znače više ništa, a kuća ima koliko ti srce želi. Zbog toga, Irvine, ne zajebavaj. Ako ti je Volter uzeo kuću, a ti uzmi drugu. Zasedanje je završeno."
     Kao i uvek, izvukli su grubo napravljen lik, koji je predstavljao predsednika Vernona, o kojem se već mesecima nije ništa čulo. Doveli su lutku pred sud i rekli joj:
     "Tražimo presudu za Dž. L. Vernona, bivšeg predsednika Sjedinjenih Država, krivog što je doveo do propasti ovu republiku."
     Sudija je odgovorio svojom formulom, koja je postajala sve otrcanija.
     "Osuđen je. Obesite ga."
     Skinuli su beživotno Berijevo telo sa vešala a na njih su obesili lutku, koja će ostati da visi sedam dana, do sledećeg zasedanja. Irvin Mekson je šapnuo Preskotu:
     "Nema ozbiljnosti u ovoj ceremoniji. Ovde smo zaista obesili samo predsednika Dženeral Elektrika i gradonačelnika Stenforda. Morali bismo da se potrudimo da potražimo sve koji su odgovorni za ovaj klasični nokaut. Čuo sam da će i na Velikog Eda da padne velika odgovornost. Zašto i njemu ne sudimo?"
     Preskot je sasvim tiho odgovorio:
     "Ćuti, kretenu. Da li ti je stalo do tvoje kože? Ili hoćeš da budeš ucmekan? Veliki Ed bi mogao da te proburazi jednim udarcem pesnice. A zatim, nije lepo da ga ogovaraš. On je Lord Grofovije Ferfild."









30. MARSIJA JE POLJUBILA EDA U RUKU
     Marsija je poljubila Eda u ruku i pogledala ga je preklinjući:
     "Veliki Ede, molim te nemoj da se izlažeš opasnosti. Nemoj da rizikuješ suviše. Dug je put do Njujorka, a drumovi nisu sigurni. Da li si baš ubeđen da ne bi mogao da nađeš ovde u blizini materijal koji ti je potreban?"
     Ed se strpljivo nasmešio i pomilovao je:
     "Putovanje nije tako dugačko. Samo 50 milja. Verovatno ćemo se vratiti večeras. Nemoj da se plašiš, slatka moja. Mi smo oprezni i dobro naoružani. Sada idem. Budi spokojna."
     Sejmor Preskot je prišao Edu s puno poštovanja:
     "Milorde, možemo da krenemo. Kamion je spreman."
     Ed se popeo u kabinu pored vozača. Na svakom blatobranu ležao je po jedan čovek naoružan mašinkom. Ostala šestorica su se popela pozadi na tovarni deo, hvatajući se pri penjanju za gvozdenu konstrukciju dizalice, koja je bila montirana na zadnji deo vozila.
     Tutnjeći su izašli iz Vestporta i put im je protekao nesmetano. Samo, često su se zaustavljali da bi isisavali ostatke goriva iz vozila napuštenih na drumu.
     Već u području Bronksa sišli su sa auto-puta i zašli u naselje. Zaustavili su se kod tri velika dućana sa industrijskom robom i počeli su da tovare u kamion gvozdene i aluminijumske profile, navrtke, velike zavrtnje i aparat za autogeno zavarivanje. Sejmor je rekao:
     "Milorde, ova mesta baš nisu dobro snabdevena. Još nismo našli stakla koja su nam potrebna za staklene bašte. Doista ćemo morati da odemo do Menhetna?"
     Ed je odgovorio:
     "Odluke ja donosim. Sećaš li se Sejmore? Ajdemo dalje do Manhetna."
     Stigli su do Staklenog Zida, palate Ujedinjenih Nacija, i odmah su se bacili na posao demontirajući velike ploče zelenog stakla. Ed je upravljao operacijama, a i aktivno je učestvovao u radu odvrćući zavrtnje, podižući staklene ploče i noseći ih do dizalice na kamionu. Rekao je Sejmoru:
     "Možda će ti izgledati suviše teška za staklenu baštu, ali ova stakla su neprobojna i mogu biti korisna i za naša utvrđenja."
     Poslednja staklena zelena ploča se razbila, a Veliki Ed je duboko posekao levu ruku. Osvrnuo se, tražeći neku krpu da zaustavi krv.
     Jedna plava zastava sa belim globusom oivičenim vencem od lišća, još je visila na jarbolu.
     Ed je presekao konopac zastave mačetom i pravougaonik od platna je pao. Uhvatio ga je u letu, očistio je ranjenu ruku, snažno pritiskajući ivice posekotine.
     Ispustio je zastavu punu prašine, umašćenu i okrvavljenu, i krenuo da stigne svoje ljude koji su ga očekivali.




