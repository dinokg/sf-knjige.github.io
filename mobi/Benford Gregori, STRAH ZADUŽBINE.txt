

RANDEVU
     R. Denil Olivav nije ličio na Ita Demerzela. Tu ulogu već je bio odbacio.
     Iako ju je uznemiravalo, Dors Vanabili bila je pripremljena na to. Znala je da je tokom mnogih milenijuma promenio kožu i oblik nebrojenih otelovljenja.
     Dors ga je proučavala dok su sedeli u pretrpanoj, neurednoj sobi, dva sektora udaljenoj od Strilingovog univerziteta. Da bi stigla do nje, morala je da prođe vrlo zamršenom putanjom jer je mesto bilo zaštićeno složenim merama bezbednosti koje su se često preklapale. Iako je Olivav bio njen vodič i mentor, retko ga je viđala.
     Ali i pored je toga, kao humanoformni robot, osećala da je obuzima drhtavica od mešavine straha i poštovanja u prisustvu te drevne, delimično metalne pojave. Bio je star skoro dvadeset milenijuma. Iako je mogao da izgleda kao čovek, on to u suštini nije želeo. Postao je nešto nepojamno više od toga.
     Ona sama je već toliko dugo srećno živela kao pseudo-osoba. Čak i puko prisećanje na to ko i šta je prethodno bila slalo joj je hladne trnce niz leđa. "Povećana pažnja koju u poslednje vreme posvećuju Hariju..."
     "Zaista. Bojiš se da ćeš biti otkrivena."
     "Ove najnovije mere obezbeđenja tako su prodorne!"
     Klimnuo je glavom. "U pravu si kad brineš."
     "Potrebna mi je veća pomoć da zaštitim Harija."
     "Priključivanje još jednog od nas njegovim najbližim saradnicima udvostručilo bi opasnost prepoznavanja."
     "Znam, znam, ali..."
     Olivav joj dodirnu ruku. Ona potisnu suze i zagleda mu se u lice. Takve sitnice, kao kretanje njegove Adamove jabučice kada je gutao, odavno su bile dovedene do savršenstva. Da bi se malo opustio, na ovom sastanku izbacio je te sitne proračune i pokrete. Bilo je očigledno da uživa čak i u trenutnoj slobodi od takvog pretvaranja.
     "U neprestanom sam strahu", reče ona.
     "I trebalo bi da budeš. On je veoma ugrožen. Ali ti si tako projektovana da najbolje dejstvuješ u stanjima najvećeg uznemirenja."
     "Da, znam svoje specifikacije, ali... uzmimo ovaj vaš poslednji potez, kojim ste ga upleli u Carsku politiku na najvišem nivou. To neizmerno otežava moj zadatak."
     "Bio je to neophodan potez."
     "To ga može udaljiti od njegovog posla, psihoistorije."
     Olivav polako zavrte glavom. "Sumnjam u to. On je od posebnog soja ljudi... posvećenika. Jednom prilikom mi je rekao 'Genije radi ono što mora, a obdaren čovek ono što može' - želeći da kaže da je samo obdaren."
     Tužno se osmehnula. "Ali on jeste genije."
     "I kao svi takvi, potpuno samosvojan. Ljudi poseduju to... te retke, velike izlete iz prosečnog. Evolucija ih je odabrala za to, iako se čini da nisu svesni toga."
     "A mi?"
     "Evolucija ne deluje na one koji žive večno. U svakom slučaju, nije bilo dovoljno vremena. Mi, međutim, možemo da se razvijamo."
     "Ljudi su isto tako ubice."
     "Nas je malo, a njih mnogo. Osim toga, oni poseduju duboku, animalnu dušu koju mi nikada nećemo dokučiti, ma koliko se trudili."
     "Ja se na prvom mestu brinem zbog Harija."
     "A tvoja druga, daleka briga, Carstvo?" Podario joj je tanak osmejak. "Moja briga za Carstvo prostire se samo dotle dok služi očuvanju čovečanstva."
     "Od čega?"
     "Od samog sebe. Ne zaboravi, Dors: ovo je Doba Vrhunca, koje smo toliko dugo očekivali. Najkritičnije razdoblje u čitavoj istoriji."
     "Pojam mi je poznat, ali šta zapravo znači? Imamo li teoriju istorije?"
     Na licu Denila Olivava prvi put se pojavi izraz, setna grimasa. "Sposobnost za dublje teoretisanje nije jedna od osobina koje su nam date. Za to bi bilo potrebno da mnogo bolje razumemo ljude."
     "Ali mora da imamo nešto..."
     "Drugačiji ugao posmatranja čovečanstva, koji je sada opasno ugrožen. Koji nas je naveo da oblikujemo najveću ljudsku tvorevinu, Carstvo."
     "Ne znam za taj..."
     "Nema ni potrebe da znaš. Ono što nam je sada potrebno jeste dublji uvid. Zbog toga je Hari toliko važan."
     Dors se namršti, uznemirena razlozima koje nije umela tačno da odredi. "Ta starija, jednostavnija teorija... naša teorija. Da li govori da je čovečanstvu neophodna psihoistorija?"
     "Upravo tako. To je ono čemu je naša primitivna teorija uspela da nas poduči. Ali samo to."
     "A za sve drugo moramo da se oslonimo na Harija?"
     "Nažalost, da."








Prvi deo: MINISTAR MATISTORIČAR
     HARI SELDON. Iako je to najmerodavniji izvor pojedinosti iz Seldonovog života, biografija iz pera Gala Dornika prestaje da to bude kada je u pitanju Seldonov rani uzlet do moći. Kao mlad čovek, Dornik je upoznao Seldona samo dve godine pre matistoričareve smrti. U to vreme su oko Seldona već počele da se ispredaju priče, pa čak i legende, posebno u vezi sa nerasvetljenim razdobljem njegovog širokog uticaja u Carstvu čija je moć slabila.
     Kako je Seldon postao prvi i jedini matistoričar u galaktičkoj istoriji koji se uzdigao do političke moći, ostaje da bude jedna od najtežih zagonetki za njegove izučavaoce. On sam nikada nije pokazivao ambicije izvan polja nauke o 'istoriji' - iako je istovremeno gradio sliku, ne samo o dubinama prošlosti, već, zapravo, i o onome što će doći. (Kao što je sam Seldon poverio Dorniku, želja mu je od samog početka bila "da se spreče određene vrste budućnosti".)
     Tajanstveno povlačenje Ita Demerzela sa mesta prvog ministra svakako je predstavljalo prvi čin u drami nemerljivih razmera. To što se Klion I odmah okrenuo Seldonu ukazuje da je Demerzel lično odabrao naslednika. Ali zašto baš Seldona? Istoričari su podeljeni u mišljenju o pobudama ključnih aktera u ovom prelomnom trenutku. Carstvo je ovim ušlo u razdoblje izazova i nesigurnosti, koji su dolazili sa, kako ih je Seldon nazvao, 'svetova haosa'. Seldonovo vešto manevrisanje u sukobu sa moćnim protivnicima, iako bez zabeleženog iskustva u areni politike, ostaje uvek aktivno, ali i uznemirujuće polje proučavanja...
     
     ENCIKLOPEDIJA GALAKTIKA
     Svi izvodi iz Enciklopedije Galaktičke upotrebljeni na ovom mestu uzeti su iz 116. izdanja, koje je 1020. Godine F.E. objavila 'Encyclopedia Galactica Publishing Co.', sa Terminusa; preneto sa odobrenjem izdavača.








1.
     Stekao sam dovoljno neprijatelja da bi mi prišili nadimak, pomisli Seldon, i premalo prijatelja da bih saznao kako glasi.
     Osećao je istinitost ove pomisli u mrmljavoj energiji gomile. Ispunjen nemirom, išao je putem preko širokih trgova od svoga stana do Strilingovog univerziteta. "Ne vole me", reče.
     Dors Vanabili pratila je sa lakoćom njegov korak, proučavajući lica u gomili. "Ne osećam nikakvu opasnost."
     "Ne zamaraj svoju lepu glavicu mogućnošću atentata... bar još ne."
     "Uh, al' si danas lepo raspoložen."
     "Mrzim ove mere obezbeđenja. Ko ne bi?"
     Pripadnici specijalnih trupa Carstva bili su se rasporedili u, kako je to nazvao njihov kapetan, 'dodirni perimetar' oko Harija i Dors. Neki od njih nosili su bacačke projektore, sposobne da odbiju pun udar teškog oružja. Drugi su i goloruki izgledali dovoljno opasno.
     Njihove skerletne i plave uniforme činile su da se lakše uoče mesta gde je gomila vršila veći pritisak na pokretnu liniju obezbeđenja dok je Hari bez žurbe hodao preko glavnog trga univerzitetskog naselja. Tamo gde je gomila bila najgušća, upadljive uniforme upotrebljavale su golu silu da oslobode prolaz. Čitav prizor izazivao je kod njega akutnu nelagodnost. Specijalci nisu bili čuveni po svojoj taktičnosti, a ovo je, ipak, bio hram smirenosti i učenosti. Bar donedavno.
     Dors mu ohrabrujuće stisnu ruku. "Prvi ministar ne može da šeta okolo bez..."
     "Ja nisam prvi ministar!"
     "Imperator te je odredio da budeš, i to je za ovaj narod dovoljno."
     "Visoki Savet još nije doneo odluku. Dok to ne učine..."
     "Tvoji prijatelji će pretpostaviti najbolje", reče ona blago.
     "Ovi ovde su mi prijatelji?" Hari sumnjičavo prelete pogledom po gomili.
     "Zar ne vidiš osmehe?"
     Bila je u pravu. Jedan od ljudi povika "Živeo profa ministar!" i oni oko njega se nasmejaše.
     "Je l' to moj novi nadimak?"
     "Pa, nije loš."
     "Zašto se tako tiskaju?"
     "Moć privlači ljude."
     "Ali ja sam i dalje profesor!"
     Da bi ublažila njegovu ljutnju, Dors mu se zakikota, po nagonu supruge. "Postoji jedna drevna izreka: 'Ima vremena koja sažižu ljudske duše'."
     "Ah, ti imaš istorijsku mudrost za svaku priliku."
     "Jedna od radosti bavljenja istorijom."
     Neko doviknu: "Hej, ministre matematičaru!"
     Hari reče: "Ni ovaj nije ništa bolji."
     "Navikavaj se na to. Zvaće te i gorim imenima."
     Prošli su pored velikog Strilingovog vodoskoka, i Hari je na trenutak pronašao zaborav u proučavanju visokih lukova vode. Šuštanje i žuborenje prekrilo je graju ljudi, i gotovo da je mogao da zamisli da ponovo živi svoj jednostavan, srećan život. U kome su mu jedine brige bile psihoistorija i gloženja u krugovima Strilingovog univerziteta. Taj udobni, mali svet bio je iščezao, možda zanavek, onog trenutka kada je Klion odlučio da od njega načini figuru u Carskoj politici.
     Fontana je bila raskošna, ali ga je čak i ona podsećala na bezmerje koje je ležalo iza takvih jednostavnosti. Ovde su svetlucavi potočići nesputano prskali, ali je njihov let bio samo trenutan. Vode Trantora tekle su kroz sumorne i mračne cevi, kroz tamne tunele koje su drevni inženjeri prosekli ognjem. Lavirint svežih vodenih arterija i vena otpadnih voda preplitao se kroz večnu utrobu. Ove telesne tečnosti planete prošle su kroz bezbrojne bilione bubrega i grla, ispirale grehove, bile u čašama kada se zdravilo na venčanjima i rođenjima, odnosile krv ubijenih i bljuvotine samrtnih muka. Tekle su kroz svoju duboku noć, ne znajući za čistu, isparljivu radost nezazidanog neba, nikada slobodne od ruke čovekove.
     Bile su zasužnjene. Kao i on.
     Njegova svita stiže do odeljenja matistorije, i njih dvoje se popeše tamo. Dors se vozila podiznom cevi uz njega, i vetar joj se zavodljivo poigravao kosom. Specijalci su ostali u ukočenom, budnom stavu napolju.
     Po ko zna koji put u protekloj nedelji, Hari pokuša da utiče na kapetana. "Slušajte, zaista nije potrebno da deset vaših ljudi sedi tamo napolju..."
     "Dozvolite meni da to procenim, gospodine akademiče."
     Hari oseti bes zbog takvog traćenja. Tada opazi da jedan mladi specijalac odmerava Dors, čiji je uni-kostim, iako ju je potpuno pokrivao, jasno ocrtavao oblik njenog tela. Nešto ga natera da primeti: "Dobro, ali ću vam biti zahvalan ako naučite vaše ljude da gledaju samo tamo gde treba!"
     Kapetan je izgledao iznenađeno. Ošinuo je pogledom drznika i odmarširao do njega da ga izriba. Hari oseti iskru zadovoljstva. Dok su išli prema ulazu u njegov kabinet, Dors reče: "Nastojaću da se oblačim primerenije."
     "Ma ne, glupo sam se poneo. Ne smem da dozvolim da me pogađaju takve tričarije."
     Ona se slatko nasmeši. "Što, meni se baš svidelo."
     "Je li? Što sam bio glup?"
     "Što si bio kavaljer."
     Dors je pre više godina dobila zadatak od Ita Demerzela da ga štiti. Hari pomisli da se toliko navikao na tu njenu ulogu da je prestao da primećuje koliko se to kosi, na dubok i neizgovoren način, sa činjenicom da je ona pored toga i žena. Dors je bila potpuno samodovoljna, ali je imala osobine koje nisu uvek bile u skladu sa njenom dužnošću. To što mu je bila supruga, na primer.
     "Moraću to da radim češće ", reče on šaljivo.
     Ali je ipak osećao žaoku krivice zbog poteškoća koje je pravio specijalcima. Njihovo prisustvo sigurno nije bilo po sopstvenoj volji: bilo je to Klionovo naređenje. Nije bilo sumnje da bi radije bili negde drugde, spasavajući Carstvo, u znoju i krvi, na polju časti.
     Prošli su kroz visoko, zasvođeno predvorje odeljenja matistorije. Hari je u prolazu klimao glavom osoblju. Dors uđe u svoj kabinet, a on požuri u svoj apartman, kao životinja koja se zavlači u jazbinu. Sručio se u fotelju, prenebregavši hitnu holo-poruku koja mu je lebdela na metar ispred lica.
     Nalet vazduha je razveja kada je Jugo Amaril ušao kroz prenosni e-statski portal. Napadni, glomazni portal bio je takođe tu po Klionovoj naredbi. Specijalci su svuda ugradili treperava polja za neutralizaciju oružja. Vazduh je od njih imao nadražujući miris ozona. Još jedno uplitanje stvarnosti, pod maskom politike.
     Jugovo široko lice raspoluti osmeh. "Imam neke nove rezultate."
     "Razveseli me, pokaži mi nešto zapanjujuće."
     Jugo sede na Harijev širok, prazan sto, mlatarajući nogom. "Dobra matematika je uvek istinita i neverovatna."
     "Kako da ne. Ali ne mora da bude istinita kako to običan svet shvata. Ponekad ne govori baš ništa o svetu oko nas."
     "Činiš da se osećam kao prljavi inženjer."
     Hari se osmehnu. "Već si to bio, sećaš se?"
     "Da li se sećam!"
     "Možda bi se radije znojio negde napolju, na postavljanju toplotne izolacije?"
     Hari je pukim slučajem naleteo na Juga, odmah posle dolaska na Trantor, kada su on i Dors bili u bekstvu od agenata Carstva. Bio mu je dovoljan jedan sat razgovora sa Jugom da zaključi da je ovaj neškolovani genije za trans-reprezentacionu analizu. Jugo je imao prirodan dar, nesvesnu lakoću dodira u tom poslu. Od tog trenutka postali su saradnici. Hari je iskreno mislio da je više naučio od Juga nego ovaj od njega.
     "Ha!" Jugo tri puta pljesnu krupnim šakama, pokazavši dobro raspoloženje na dalitski način. "Možeš kol'ko 'oćeš da mi pretiš prljavim terenskim poslovima, ali dok god ih radim u udobnoj kancelariji, biće mi kao u raju!"
     "Bojim se da ću morati da ti prepustim svo dirinčenje." Hari namerno podignu noge na sto. Mada se nije tako osećao, trudio se da bar izgleda opušteno. Zavideo je Jugu na lakoći teškaša.
     "Dužnosti prvog ministra?"
     "Postaje sve gore. Moram ponovo da odem do Cara."
     "Pa, kad si potreban čoveku. Mora da je to zbog tvog muževnog profila."
     "I Dors tako misli. Ja računam da je zbog mog razoružavajućeg osmeha. Bilo kako bilo, neka ne računa da će me imati."
     "Hoće, hoće."
     "Ako me primora da prihvatim položaj, radiću ga tako aljkavo da će me otpustiti."
     Jugo odmahnu glavom. "Nije baš mudro. Neuspešnim prvim ministrima obično sleduje suđenje i pogubljenje."
     "Opet si razgovarao sa Dors."
     "Ona jeste istoričar."
     "Tako je, a mi smo psihoistoričari. Tragači za predvidljivim." Hari podiže ruke u očajanju. "Zašto se to ne ceni?"
     "Zato što u krugovima moći nisu videli korist od toga."
     "Niti će videti. Kada ljudi jednom pomisle da smo u stanju da predviđamo, nikada se nećemo osloboditi politike."
     "Ni sada nisi slobodan", primeti Jugo utešno.
     "Prijatelju dragi, tvoja najgora osobina jeste to što insistiraš da mi smirenim glasom saopštavaš istinu."
     "Više bi voleo da ti je utuvim batinama? To bi duže trajalo."
     Hari uzdahnu. "E, kad bi mišići mogli da pomognu u matematici, ti bi bio još bolji u tome."
     Jugo odbaci tu misao pokretom ruke. "Tu si ti glavni. Ti si čovek od ideja."
     "Pa, tvoj izvor ideja ovaj put nema pojma šta da radi."
     "Nešto će ti već pasti na pamet."
     "Više nikada neću moći da se bavim psihoistorijom!"
     "Ali, kao prvi ministar..."
     "Biće još gore. Psihoistorija će otići..."
     "Neće ona nikuda, bez tebe."
     "Nekog napretka će ipak biti, Jugo. Nisam toliko sujetan da mislim da sve zavisi od mene."
     "Ali jeste tako."
     "Besmislica! Tu ste ti, carska družina i osoblje."
     "Potreban nam je vođa. Vođa koji misli."
     "Pa, možda bih mogao da nastavim da radim ovde u slobodno vreme..."
     Hari se osvrnu po svom prostranom kabinetu i štrecnu se na pomisao da više neće svaki dan boraviti u njemu, okružen alatkama, tomovima i prijateljima. Kao prvi ministar, imaće čitavu manju palatu, ali je za njega to bila samo isprazna, beznačajna ekstravagancija.
     Jugo mu uputi podrugljiv kez. "Dužnost prvog ministra obično se smatra poslom sa punim radnim vremenom."
     "Znam, znam. Ali možda postoji način..."
     Na metar od njegove glave rascveta se holo u punoj prezentaciji. Jedinica u kabinetu bila je programirana da propusti samo poruke najvišeg prioriteta. Hari pljesnu dugme na stolu i prikaz dade crveni četvrtasti okvir slici koja se obrazovala - znak da je njegov filterski lik aktiviran. "Da?"
     U okviru se pojavi Klionova lična sekretarica, u crvenoj tunici na plavoj pozadini. "Pozvani ste", reče žena jednostavno.
     "Uh, čast mi je. Kada?"
     Žena poče da objašnjava, i Hariju odmah bi milo zbog filterskog lika. Službenica je bila veoma svečanog držanja, a on nije hteo da joj se prikaže onakav kakav je, kao uzrujani profesor. Njegov filterski lik imao je pomno sastavljen protokolarni meni. On sam je automatski aktivirao niz gestova telesnog jezika, izrađenih da sakriju njegova prava osećanja.
     "Vrlo dobro, za dva sata biću tamo", zaključi on, sa malim naklonom. Filter će preraditi taj pokret, uobličiti ga prema protokolu carskog osoblja.
     "Sranje!" Pljesnuo je po stolu, i holo se rastopio. "Ode mi dan!"
     "Šta to znači?"
     "Nevolje. Svaki put kad vidim Kliona, eto nevolje."
     "Ne znam, to može da bude prilika da se razjasne..."
     "Hoću samo da me ostave na miru!"
     "Dužnost prvog ministra..."
     "Poklanjam ti je! Zaposliću se kao stručnjak za proračunavanja, promeniću ime..." Hari zastade i suvo se nasmeja. "Ali bih verovatno i u tome zakazao."
     "Slušaj, valjalo bi da promeniš raspoloženje. Ne bi bilo zgodno da iziđeš pred Cara sa tim namrgođenim licem."
     "Hmmm. Pretpostavljam da ne bi. Vrlo dobro... razveseli me onda. Kakve si to dobre vesti pomenuo?"
     "Iskopao sam neke zaista prastare konstelacije ličnosti."
     "Stvarno? Mislio sam da su zabranjene."
     "Jesu." Iskezio se. "Zakoni nisu svemogući."
     "Zaista prastare, kažeš? Potrebne su mi za kalibraciju psihoistorijskih valenci. Mora da su iz ranog Carstva."
     Jugo je blistao od zadovoljstva. "Pre Carstva."
     "Pre... nemoguće."
     "Ali je istina. I neoštećene su."
     "Ko su one?"
     "Neke slavne ličnosti, ne znam tačno po čemu."
     "Zbog čega su sačuvane?"
     Jugo slegnu ramenima. "Nema uporednih istorijskih beleški."
     "Jesu li to autentični snimci?"
     "Sasvim je moguće. Napisani su drevnim mašinskim jezicima, sasvim primitivnim, pa je teško reći."
     "Onda bi mogli da budu... simovi."
     "Rek'o bih. Moguće je da su izgrađeni na snimljenoj bazi podataka, a zatim simovani radi zaokruženosti."
     "Možeš da ih probudiš?"
     "Aha, uz malo truda. Moram da zakrpim programske jezike. Znaš, to je, ovaj..."
     "Protivzakonito. Kršenje koda svesti."
     "Tačno. Momci od kojih sam ih nabavio nalaze se na jednom od svetova nove renesanse, Sarku. Kažu da tamo niko ne poštuje te stare kodove."
     "Vreme je da neke od tih starih gromada konačno padnu."
     "Da, gospod'ne." Jugo se naceri. "Znaš, te konstelacije spadaju u najstarije ikad pronađene."
     "Kako si...?" Hari pusti da pitanje ostane nedovršeno. Jugo je imao mnogo tajanstvenih veza, izgrađenih na njegovom dalitskom poreklu.
     "Bilo je potrebno, ovaj, da podmažem tu i tamo."
     "Tako sam i mislio. Pa, možda je najbolje da ne saznam sve pojedinosti."
     "Tako je. Kao prvi ministar, ne bi valjalo da uprljaš ruke."
     "Ne zovi me tako!"
     "Dobro, dobro. Ti si samo dopisni profesor koji će zakasniti na prijem kod Cara ako ne požuri."








2.
     Prolazeći kroz carske Vrtove, Hari požele da je Dors sa njim. Setio se njene zabrinutosti zbog ponovne pažnje koju mu je posvetio Klion. "Oni su često ludi", rekla je neutralnim glasom. "Plemstvo je ekscentrično, što vladarima omogućava da budu bizarni."
     "Preteruješ", odgovorio je.
     "Dadrijan Štedljivi uvek je mokrio u carskim vrtovima", odvratila je. "Napustio bi sve državničke poslove zbog toga, tvrdeći da time svoje podanike oslobađa nepotrebnog trošenja vode."
     Hari je morao da se obuzda od smeha; bio je siguran da osoblje palate motri na njega. Da bi povratio ozbiljno držanje, uzeo je da se divi nadnesenim krošnjama ukrasnog drveća, oblikovanim u spindlerovskom stilu od pre tri milenijuma. Osećao je da lepota prirode izaziva čežnju u njemu, uprkos godinama koje je proveo u utrobi Trantora. Raskošno zelenilo dizalo se tu prema svetlosti sunca poput ispruženih ruku. Ovo je bila jedina otvorena tačka na planeti i podsećala ga je na Helikon, gde je počeo.
     Bio je sanjarski nastrojen dečak u radničkoj četvrti Helikona. Rad na poljima i u fabrikama bio je dovoljno lak da bi mogao pri tom da misli svoje nestalne, apstraktne ideje. Pre nego što su mu ispiti za javnu službu izmenili život, razradio je nekoliko jednostavnih teorema u teoriji brojeva i kasnije je bio poražen kada je saznao da su već poznate. Noću je ležao u postelji, razmišljajući o ravnima i vektorima, i pokušavajući da zamisli dimenzije izvan tri poznate, osluškujući udaljeno blejanje balonskih zmajeva koji su se spuštali niz planinske strane u potrazi za plenom. Stvoreni bioinženjeringom radi neke zaboravljene svrhe, verovatno lova, bili su poštovane zveri. Već godinama nije video neku od njih...
     Helikon, divljina - bili su ono za čim je čeznuo. Ali se njegova sudbina činila zakopana pod čelikom Trantora.
     Hari se osvrnu, i njegovi specijalci, misleći da ih zove, potrčaše napred. "Ne", reče on, gurajući vazduh ispred sebe prema njima - gest koji je u poslednje vreme često ponavljam, pomislio je. Čak i ovde, u carskim vrtovima, ponašali su se kao da je svaki baštovan mogući atentator.
     Pošao je ovim putem, umesto da se jednostavno pojavi iz gravdizača u palati, zato što je voleo vrtove više od svega. U dalekoj izmaglici dizao se zid od stabala, ustremljenih prema nebu uplivom bioinženjeringa sve dok nisu zaklonila bedeme Trantora. Samo ovde, na celoj planeti, bilo je moguće doživeti osećaj makar malo nalik otvorenom prostoru.
     Kakav uobražen izraz! - pomisli Hari. Definisati čitavu Vaseljenu po njenoj smeštenosti izvan naseobina čovekovih.
     Njegove svečane cipele zakrckale su po šljunku kada je napustio zaklonjene prolaze i popeo se na službenu stazu. Iza pošumljenog perimetra dizao se oblak crnog dima. Usporio je i procenio udaljenosti. Možda deset klikova. Svakako neka ozbiljna nesreća.
     Hodajući između visokih, neopanteonskih stubova, osećao je kako težina raste. Službenici mu pojuriše u susret da ga pozdrave, specijalci se zbiše iza njega i načiniše malu povorku kroz dugačke hodnike prema dvorani audijencije. Ovde su se tiskala milenijumska remek-dela umetnosti, kao da od sadašnjosti traže podršku koja će im udahnuti život.
     Na većem delu zvanične umetnosti ležala je teška ruka Imperije. Carstvo je uglavnom bilo vezano za prošlost i njenu stamenost, te je izražavalo svoj ukus sa naglaskom na lepom. Vladari su cenili čiste i prave linije uzlaznih ploča, precizne parabole vodoskoka purpurne vode, klasične stubove, podupirače i arkade. Herojska skulptura je preovladavala. Plemenite oči gledale su preko beskrajnih prospekata. Kolosalne bitke stajale su zamrznute u trenucima vrhunca, oblikovane u svetlećem kamenu i holoidnom kristalu.
     Sve je bilo sasvim primereno i lišeno nedozvoljenog izazova. Samo bez uzbudljive umetnosti, hvala lepo. Sve što je delovalo 'uznemiravajuće' bilo je prognano sa javnih mesta na Trantoru na kojima je mogao da se pojavi Car. Preselivši na periferiju svaki nagoveštaj neprijatnosti i miris života ljudi, Carstvo je postiglo svoje konačno stanje, neizlečivu bezličnost.
     Ali za Harija je bila još gora reakcija na bezličnost. Među dvadeset pet miliona nastanjenih planeta u Galaksiji bilo je bezbroj varijacija, ali je pod skutima Carstva tinjao stil zasnovan isključivo na odbacivanju.
     Pogotovo na onim svetovima koje je Hari nazvao 'haotični' umišljena avangarda tragala je za uzvišenim, zamenjujući lepotu za ljubav prema užasu, šokantnom i mučno izopačenom. Upotrebljavali su ogromne razmere, ili akutnu nesrazmernost, ili skatologiju, ili nesklad i iracionalno odudaranje.
     Oba pristupa su bila zamorna. Nijedan nije posedovao lakoću radosti.
     Zid se rastopi, pucketajući, i oni uđoše u dvoranu audijencije. Službenici nestadoše, njegovi specijalci ostadoše iza. Hari odjednom ostade sam. Tapkao je po zastrtom podu. Sa svake uzdignute ravni, izbočenog ornamenta i izrezbarene obloge kezilo mu se barokno preterivanje.
     Tišina. Car naravno nikada nikoga nije čekao. Sumorna odaja nije vraća odjeke, kao da njeni zidovi sve upijaju.
     A verovatno i jesu. Nije bilo sumnje da je svaki carski razgovor odlazio u nekoliko pari ušiju. Niz prisluškivača mogao je lako da se protegne sve do sredine Galaksije.
     Svetlost, pokretna. Niz pucketajući gravitacioni stub siđe Klion. "Hari! Tako mi je drago što si došao."
     Budući da je odbijanje carskog poziva po tradiciji bilo dovoljan razlog za pogubljenje, Hari je tek delimično uspeo da potisne suv osmejak. "Čast mi je služiti vam, gospodaru."
     "Dođi, sedi."
     Klion se teško kretao. Govorkalo se da je njegov apetit, već legendaran, prevazišao čak i umeće njegovih kuvara i lekara. "Imamo o puno stvari da razgovaramo."
     Careva večno prisutna aura služila je da ga na prefinjen način ozari svojim svetlosnim oblakom. Kontrast je bio blag, izveden sa namerom da ga izdvoji iz okolne polutame. Ugrađene inteligencije prostorije pratile su njegov pogled i usmeravale svetlost tamo gde je padao, ponovo sa nenapadnim, neprimetno primenjenim uticajem. Meki dodir njegovog pogleda darivao je objektima ozarenost koju su gosti retko primećivali, ali je delovala podsvesno, pojačavajući njihovo divljenje. Hari je to znao, ali je efekt ipak delovao: Klion je izgledao kraljevski, uzvišeno.
     "Bojim se da smo zapali u ćorsokak", reče Klion.
     "Ništa što ne možete da prevaziđete, siguran sam, gospodaru."
     Klion umorno zatrese glavom. "Nemoj sad i ti o mojim nenadmašnim sposobnostima. Neki... elementi..." razvukao je reč sa suvim prezirom "...protive se tvom naimenovanju."
     "Razumem." Harijevo lice nije ništa odavalo, ali mu je srce poskočilo.
     "De', ne duri se! Ja te želim za prvog ministra."
     "Da, gospodaru."
     "Ali nisam, uprkos opštem verovanju, potpuno slobodan u odlukama."
     "Jasno mi je da ima mnogo drugih koji su mnogo sposobniji..."
     "U sopstvenim očima, biće."
     "...i bolje upućeni, i..."
     "I ne znaju ništa o psihoistoriji."
     "Demerzel je preuveličao značaj psihoistorije."
     "Koješta. Sam mi je predložio tebe."
     "I sami znate da je bio iscrpljen, i ne baš u najboljoj..."
     "Njegove procene su godinama bile nepogrešive." Klion se zagleda u Harija. "Čovek bi gotovo pomislio da pokušavaš da izbegneš dužnost prvog ministra."
     "Ne, gospodaru, ali..."
     "Muškarci - i žene, ako ćemo pravo - ubijali su za mnogo manje od toga."
     "I bivali ubijeni, pošto bi to dobili."
     Klion se zakikota. "Istina je. Neki prvi ministri se uobraze, počnu da spletkare protiv svog Cara... ali da se ne zadržavamo na retkim slabostima našeg sistema."
     Hari se seti Demerzelovih reči: "Učestalost kriza dostigla je tačku u kojoj me poštovanje tri zakona robotike parališe." Demerzel nije mogao da donosi odluke jer više nije preostalo ispravnih. Svaki mogući potez povredio bi nekoga, i to teško. Zato je Demerzel, nadmoćni um, tajanstveni humaniformni robot, iznenada nestao sa scene. Kakve je izglede onda imao Hari?
     "Preuzeću položaj, naravno", reče Hari tiho, "ako bude potrebno."
     "Oh, potrebno je. Ako bude moguće, misliš. Postoje struje u visokom savetu koje su protiv tebe. Zahtevaju punu raspravu."
     Hari trepnu, uznemiren. "Hoću li morati da vodim raspravu?"
     "...a zatim i glasanje."
     "Nisam imao pojma da savet može da se umeša."
     "Pročitaj pravilnik. Oni poseduju tu moć. Obično je ne koriste, povinujući se većoj mudrosti Carevoj." Suv, kratak smeh. "Ali ne i ovaj put."
     "Ako bi vam to olakšalo stvar, mogao bih da se udaljim dok rasprava..."
     "Koješta! Potreban si mi da im se usprotiviš."
     "Nemam predstavu kako da..."
     "Ja ću iskopati razloge, a ti ćeš mi dati odgovore. Podela poslova. Ništa jednostavnije."
     "Hm." Demerzel mu je samouvereno rekao: "Ako veruje da poseduješ psihoistorijski odgovor, bez oklevanja će te slediti, i to će pomoći da budeš dobar prvi ministar." Ovde, u ovom veličanstvenom okruženju, to se činilo malo verovatno.
     "Moraćemo da izbegnemo protivnike, da taktiziramo protiv njih."
     "Nemam pojma kako se to radi."
     "Naravno da nemaš! Imam ja. Ali ti vidiš Carstvo i čitavu njegovu istoriju kao razmotan spis. Ti imaš teoriju."
     Klion je uživao u vlasti. Hari je u kostima osećao drugačije. Kao prvi ministar, svojom reči moći će da odredi sudbine miliona ljudi. To je zaplašilo i samog Demerzela.
     "I dalje postoji Zerotov zakon", rekao je Demerzel pre nego što su se poslednji put rastali. Po ovom zakonu, dobrobit čovečanstva bila je iznad sudbine bilo kog čoveka ponaosob. Robot ne sme da povredi ljudsko biće ili da, svojim nedelanjem, dozvoli da ljudsko biće bude povređeno, ukoliko se time ne krši Zerotov zakon. Sasvim ispravno, ali kako da Hari obavi posao koji ni sam Demerzel nije mogao? Hari shvati da je predugo ćutao i da Klion čeka njegov odgovor. Šta da kaže?
     "Hm, ko je protiv mene?"
     "Nekoliko grupa ujedinjenih iza Bitana Lamurka."
     "Koja je njegova primedba?"
     Na njegovo iznenađenje, Car se od srca nasmeja. "Da nisi Bitan Lamurk."
     "Zar ne možete jednostavno..."
     "Da nadglasam savet? Da ponudim Bitanu nagodbu? Da ga kupim?"
     "Nisam hteo da kažem da biste se spustili..."
     "Naravno da bih se 'spustio', kako si to nazvao. Teškoća leži u samom Lamurku. Njegova cena da podrži tvoje imenovanje za prvog ministra je previsoka."
     "Neki visoki položaj?"
     "To, i nešto poseda, možda čak cela zona."
     Predati čitavu zonu Galaksije jednom čoveku... "Mnogo traži."
     Klion uzdahnu. "Nismo više dovoljno bogati za tako nešto. Fleč Furiozni je, dok je vladao, trampio čitave zone za mesta u savetu."
     "Vaši sledbenici, rojalisti, ne mogu da nadjačaju Lamurka?"
     "Stvarno treba bolje da proučiš aktuelnu politiku, Seldone. Iako pretpostavljam da si u istoriji otišao toliko daleko da ti sve ovo izgleda pomalo beznačajno."
     U stvari, pomisli Hari, otišao sam daleko u matematici. Dors ga je snabdevala potrebnim činjenicama iz istorije, kao i Jugo. "Potrudiću se. Rojalisti su, dakle..."
     "Izgubili Dalite, tako da ne mogu da sastave većinski savez."
     "Daliti su tako uticajni?"
     "Poseduju argument koji prolazi kod širokih masa, kao i ogromnu populaciju."
     "Nisam znao da su toliko jaki. Moj bliski saradnik, Jugo..."
     "Dalit, znam. Pripazi na njega."
     Hari trepnu. "Jugo je moćan Dalit, istina, ali je odan, i prefinjen, intuitivan matistoričar. Ali kako ste..."
     "Provera porekla." Klion nehajno odmahnu rukom. "Potrebno je znati neke stvari o prvom ministru."
     Hariju se nije dopadalo da bude pod carskim mikroskopom, ali nije dozvolio da mu se to vidi na licu. "Jugo me ne bi izdao."
     "Znam priču, kako si ga uzdigao sa teških poslova, zaobišavši filtere javne službe. Veoma plemenito od tebe. Ali ne mogu da prenebregnem činjenicu da Daliti imaju zahvalnu publiku za svoje neobuzdane ispade. Pretili su da će izmeniti predstavljenost sektora u visokom savetu, pa čak i u nižem savetu. Zato..." Klion uperi prst "...pripazi na njega."
     "Da, gospodaru." Kad je bila reč o Jugu, Klion je sumnjao bez razloga, ali nije bilo svrhe ubeđivati ga u to.
     "Moraćeš da budeš oprezan kao Careva supruga tokom ovog, ovaj, prelaznog razdoblja."
     Hari se seti drevne izreke, da Careva žena (ili žene, zavisno od razdoblja) mora da ima uvek čiste haljine, bez obzira po kakvom kalu gazila. Analogija je bila upotrebljavana čak i kada bi se pokazalo da je Car homoseksualan ili kada je carskom palatom vladala žena. "Da, gospodaru. Ovaj, a zašto 'prelazni'...?"
     Klion je odsutno gledao u nadnesene, senovite kipove oko njih. Hari shvati da sledi glavni razlog zbog koga je bio pozvan. "Visoki savet računa da će postupak tvog imenovanja potrajati. Zbog toga ću tražiti tvoje savete..."
     "Ali mi nećete dati moć."
     "Pa, da."
     Hari nije osećao razočaranje. "Znači da mogu da ostanem u svom kabinetu u Strilingu?"
     "Pretpostavljam da bi izgledalo pomalo drsko kada bi prešao ovamo."
     "Dobro. A što ste tiče onih specijalaca..."
     "Oni moraju da ostanu uz tebe. Trantor je opasniji nego što jedan profesor može i da sanja."
     Hari uzdahnu. "Da, gospodaru."
     Klion se zavali u stolicu, koja se složeno savi oko njega. "Sada bih hteo da me posavetuješ po pitanju Renegatuma."
     "Renegatuma?"
     Hari prvi put opazi iznenađenost kod Kliona. "Nisi pratio slučaj? Pa to se dešava svuda!"
     "Bojim se da sam pomalo izvan događaja, gospodaru."
     "Renegatum - udruženje otpadnika. Ubijaju i uništavaju."
     "Zašto?"
     "Iz čiste destruktivnosti!" Klion ljutito pljesnu svoju stolicu i ova mu uzvrati blagom masažom, očigledno tako programirana. "Poslednji od njihovih članova koji je 'izrazio svoj prezir prema društvu' bila je žena po imenu Kutonin. Prodrla je u carske galerije i spalila bacačem plamena umetnička dela stara više milenijuma, a ubila je i dva stražara. Onda se mirno predala stražarima koji su pristigli."
     "Daćete da je pogube?"
     "Naravno. Sud je po kratkom postupku dosudio da je njena krivica dovoljno teška, pošto je sve priznala."
     "Sama?"
     "Odmah."
     Priznanje pod prefinjenim ubeđivanjem carskih islednika bilo je odavno legendarno. Lomljenje tela bilo je suviše lako: carski islednici su osumnjičenom lomili i psihu, osim tela. "Presuda, dakle, može da bude vaša, budući da e reč o zločinu protiv Carstva."
     "Oh, da, stari zakon o buntovničkom vandalizmu."
     "Dozvoljena je smrtna kazna i sve vrste mučenja."
     "Ali smrt nije dovoljna! Ne za zločine Renegatuma. Zbog toga mi je i potreban savet mog psihoistoričara."
     "Želite da...?"
     "Da mi daš ideju. Ti ljudi, naravno, tvrde da to rade kako bi oborili postojeći poredak, i slično. Ali pri tom imaju ogroman, planetni publicitet i postaju opšte poznati kao uništitelji neprocenjivih umetničkih dela. Odlaze u grob čuveni. Svi psihosi kažu da je to njihova istinska motivacija. Mogu da ih ubijam, ali oni više ne mare zbog toga."
     "Hm", reče Hari nelagodno. Bio je svestan da nikada neće shvatiti tu vrstu ljudi.
     "Zato hoću da mi daš ideju. Neko psihoistorijsko rešenje."
     Hari je bio zainteresovan za problem, ali mu ništa nije padalo na pamet. Odavno je naučio da se ne usredsređuje na pitanja koja su ga mučila, već da ostavi podsvesti da načne problem. Da bi dobio na vremenu, upita: "Gospodaru, jeste li videli dim iza vrtova?"
     "A? Ne." Klion dade brz signal rukom nevidljivim očima i zid naspram njih buknu svetlošću. Pun holo vrtova ispuni ogromni prostor. Uljastocrni oblak je narastao. Zmijoliko se izvijao prema nebu.
     Mek, bespolni glas odjeknu u vazduhu. "Kvar, usled pobune mehanizama, bio je uzrok ovog neželjenog poremećaja javnog reda."
     "Pobuna tik-takova?" Hari je već čuo taj izraz.
     Klion ustade i pođe prema holou. "Ah, da, još jedna zagonetna neposlušnost. Iz nekog nepoznatog razloga, mehanizmi odjednom podivljaju. Gledaj ovo! Koliko nivoa je u plamenu?"
     "Požar je zahvatio dvanaest nivoa", reče bestelesni glas. "Carska analitika procenjuje da ima četiri stotine trideset sedmoro mrtvih, dok se za osamdeset četvoro još ne zna ishod."
     "Carski troškovi?" zatraži Klion.
     "Beznačajni. Nekoliko pripadnika redovnih carskih jedinica povređeno je prilikom obuzdavanja mehanizama."
     "Ah. To je onda sitnica." Klion je posmatrao kako slika na zidu raste. Pogled se strmoglavi u zadimljenu jamu. Sa jedne strane, poput zapaljenih oblandi, čitavi spratovi su se uvijali od toplote. Između električnih potisnika letele su varnice. Mlazne cevi polivale su plamen, ali bez mnogo uspeha.
     Pogled odjednom sunu u visinu, na orbitu. Program je očigledno pravio spektakl za Cara, razmećući se svojim mogućnostima. Hari je pretpostavljao da mu se retko pružala prilika. Klion Smireni bio je podrugljivo ime, jer se činilo da se Car dosađuje većinom stvari koje su zanimale druge ljude.
     Gledano iz svemira, jedino duboko zelenilo bilo je tamo gde su se nalazili carski vrtovi - tek jedna mrljica usred sivih i smeđih nijansi krovova i krovnih zasada. Od pola do pola, ugljenocrni sunčani sabirnici i uglačani čelik. Ledene kape odavno su se istopile i u podzemnim cisternama pljuskala su mora.
     Trantor je hranio četrdeset milijardi ljudi, nastanjenih u gradu koji je potpuno prekrivao svet, retko gde plići od polovine kilometra. Zatvorene i zaštićene, milijarde žitelja planete odavno su bile naviknute na reciklirani vazduh i ograničen pogled, plašeći se otvorenog prostora, od koga ih je delila kratka vožnja liftom.
     Pogled ponovo porinu u zadimljenu jamu. Hari ugleda sićušne prilike kako skaču u smrt, bežeći od plamena. Stotine ljudi umiru... Hariju se prevrnu utroba. U prenaseljenim pećinama čovečanstva smrt je uzimala zastrašujući danak.
     Ipak, računao je Hari, na kvadratnom kilometru planete prosečno je živelo samo stotinu ljudi. Ljudi su se gomilali u popularnijim sektorima po sopstvenom izboru, a ne iz potrebe. Sa morima pumpanim ispod, ostalo je puno slobodnog prostora za automatizovane fabrike, duboke rudnike i ogromne, pećinske zasade, gde su se sirovine za pripremu hrane proizvodile gotovo bez ikakve potrebe za neposrednim ljudskim radom. Ove zamorne poslove obavljali su tik-takovi. Ali sada su pravili haos u složenom ustrojstvu kakvo je bio Trantor, i Klion je penio dok je posmatrao kako se širi pustošenje, proždirući čitave slojeve ognjenim čeljustima.
     Sve se više ljudi uvijalo u narandžastom plamenu. Bila su to ljudska bića, a ne statističke brojke, podsetio se. Biti vođa ponekad je značilo okrenuti glavu od bola. Pitao se da li je sposoban za to.
     "Još jedna zagonetka, moj Seldone", reče Klion iznenada. "Zašto tik-takovi prave ove strašne 'poremećaje' o kojima me moji savetnici obaveštavaju? A?"
     "Ja ne..."
     "Mora da postoji neko psihoistorijsko objašnjenje!"
     "Ovi sićušni fenomeni možda leže daleko izvan..."
     "Poradi na tome! Otkrij šta je posredi!"
     "Ovaj, da, gospodaru."
     Hari je dovoljno poznavao Kliona da ga ne uznemirava dok besciljno šeta po odaji, namršteno i nemo posmatrajući prizore stradanja zidnih razmera. Car je verovatno bio tako miran, nagađao je, jer je već video previše nesreća. Čak i najstrahotnije vesti vremenom izblede. Otrežnjavajuća misao: hoće li se to dogoditi i naivnom Hariju Seldonu?
     Klion je imao neki svoj način da svari vesti o katastrofama, jer je posle nekoliko trenutaka odmahnuo rukom i zid se zatamnio. Odaju ispuni vesela melodija i osvetljenje se pojača. Poslužitelji se rastrčaše sa činijama i poslužavnicima sa osveženjem. Čovek koji se stvorio kraj Harija ponudi mu stim. Hari odmahnu rukom. Iznenadna promena raspoloženja bila je dovoljno ošamućujuća za njega. Ovo je očito bila poznata situacija na carskom dvoru.
     Hari je već nekoliko minuta osećao kako mu nekakva pomisao golica um, i ovi trenuci tišine dali su mu priliku da konačno obrati pažnju na to. Kada je Klion uzeo stim, on mu se oklevajući obrati: "Gospodaru, ja..."
     "Da? Setio si se nečega, a?"
     "Nisam, gospodaru. Ja... nešto mi je palo na pametu u vezi sa Renegatumom i tom ženom, Kutonin."
     "Ovaj, sad mi se baš ne..."
     "Kada biste, recimo, izbrisali njen identitet..."
     Klionova ruka se zaustavi sa stimom na pola puta do nosa. "A?"
     "Oni su spremni na smrt, čim privuku dovoljno pažnje. Verovatno misle da će živeti u sećanju, kao deo legende. Oduzmite im to. Zabranite da im objavljuju prava imena. Dajte im neko uvredljivo ime koje će se pojaviti u svim vestima i službenim dokumentima."
     Klion se namršti. "Drugo ime...?"
     "Tu Kutonin nazovite Moron Jedan. Sledećeg, Moron Dva. Zabranite carskim dekretom da je zovu drugačije. Tako ćete je izbrisati iz istorije kao osobu. Ode slava."
     Klion se razvedri. "E, to ti je ideja. Isprobaću je. Oduzeću im, pored života, i ličnost."
     Hari dozvoli sebi osmejak kada je Klion pozvao ađutanta i počeo da mu daje uputstva za najnoviji carski dekret. Hari se nadao da će to upaliti, ali je bilo sigurno da se rešio brige. Činilo se da Klion nije primetio da to nema nikakve veze sa psihoistorijom.
     Zadovoljan, probao je posluženje. Bilo je iznenađujuće ukusno.
     Klion ga pozva sebi. "Dođi, prvi ministru, da te upoznam sa nekim ljudima. Mogli bi da budu od koristi, čak i jednom matistoričaru."
     "Počastvovan sam." Dors ga je poučila nekolikim frazama koje će mu se naći na raspolaganju kada ne bude znao šta da kaže, i sada je upotrebio jednu od njih. "Šta god bude od koristi u služenju narodu..."
     "Ah, da, narod", otegnu Klion. "Često slušam da ga pominju."
     Hari shvati da je Klion proveo život slušajući jeftine, predvidljive govore. "Oprostite, gospodaru, ja..."
     "To me je podsetilo na rezultate jedne ankete koju su proveli moji stručnjaci za Trantor." Klion uze posluženje koje mu je ponudila žena dvostruko niža od njega. "Pitanje je bilo 'Kojim razlozima pripisujete neznanje i apatiju kod žitelja Trantora?', a najčešći odgovor bio je 'Ne znam i ne zanima me'."
     Tek kada je Klion počeo da se smeje Hari shvati da je reč o šali.








3.
     Probudio se sa glavom punom ideja.
     Hari je bio naučio da leži mirno, licem nadole u paučinastoj mreži e-polja koja mu je pridržavala glavu i vrat u najpovoljnijem položaju u odnosu na kičmu... da pluta... i pusti da se neukroćene misli sudaraju, mešaju, usložnjavaju.
     Ovo je naučio dok je radio na svojoj tezi. Njegova podsvest obavila bi preko noći veliki deo posla, i ujutru je trebalo samo da sasluša rezultate tog rada. Ali to su bili nežni leptiri, koje je bilo najbolje hvatati u finu mrežu polusna.
     On iznenada sede i načini tri hitre beleške na stolu. Škrabotine će biti prosleđene njegovom primarnom računaru, da bi kasnije mogao da ih prouči u kabinetu.
     "Prrrr", reče Dors, protežući se. "Um je već proradio."
     "Mmm", reče on, zureći u prazno.
     "Dođi, vreme je da razbudimo telo pre doručka."
     "Zanima me da li se slažeš sa ovim što mi je upravo palo na pamet. Recimo da..."
     "Akademiče profesore Seldone, nisam raspoložena za raspravu."
     Hari se prenu iz zanosa. Dors odbaci prekrivače i dopusti mu da se divi njenim dugačkim i vitkim nogama. Bila je oblikovana za snagu i brzinu, ali su se ove osobine ispoljavale u primamljivom skladu površina, elastičnih na dodir, mekih i čvrstih u isto vreme. Osetio se istrgnut iz pređašnjeg raspoloženja i povučen u... "Ah, da, buđenje tela. Raspoložena si za druge stvari."
     "Osloni se na učenog čoveka kad hoćeš nešto da nazoveš pravim imenom."
     U vrućem, omamljujućem rvanju koje je usledilo bilo je ponešto smeha, iznenadne strasti i, najbolje od svega, nimalo mesta za misli. Znao je da mu je to najpotrebnije, posle napetosti prethodnog dana, a Dors je to znala još bolje od njega.
     Izišao je iz vaporijuma u miris kafa i doručka iz automata. Preko zida naspram njega promicale su vesti, ali je uspeo da ne obrati pažnju na veći deo toga. Dors iziđe iz svoje kabine, brišući kosu, i sa pažnjom se zagleda u zid. "Izgleda da u visokom savetu i dalje otežu stvar", reče. "Odložili su obredno prikupljanje priloga u korist rasprave o suverenitetu Sektora. Ako Daliti..."
     "Sačekaj da uzmem koju kaloriju."
     "Ali ovo su stvari koje treba da pratiš!"
     "Sve dok ne budem morao, neću."
     "Znaš da ne želim da radiš ništa što bi moglo da bude opasno, ali je u ovom trenutku ludost ne obraćati pažnju."
     "Taktiziranje, ko bi dole, sad je gore - poštedi me toga. Činjenice... to već mogu da prihvatim."
     "Lud za činjenicama, a?"
     "Prirodno."
     "Činjenice umeju da budu nemilosrdne."
     "One su ponekad sve što imamo." Na trenutak je razmislio, a onda je uhvati za ruku. "Činjenice, i ljubav."
     "I ljubav je činjenica."
     "Moja jeste. Opstajuća popularnost zabavnih aktivnosti posvećenih romansi uči nas da to za većinu ljudi ne predstavlja činjenicu, već cilj."
     "Hipoteza, što biste rekli vi matematičari."
     "Može. 'Spekulacija', ako ćemo da budemo tačni."
     On je iznenada zagrli, obuhvati joj rukama stražnjicu i, uz nešto napora koji je pazio da sakrije, podiže je. "Ali ovo... ovo je činjenica."
     "Vidi, vidi." Strasno ga je poljubila. "Ovaj čovek nije samo od pameti."
     Žvaćući hranu, predao se zavodljivim, višečulnim novostima. Kao čovek koji je odrastao na farmi, voleo je obilno da doručkuje. Dors je jela umereno; njene dve vere, umela je da kaže, bile su vežbanje i Hari Seldon - prva je služila da joj očuva snagu za drugu. Hari je svoju polovinu zida uključio na bezbrojna dešavanja na tržištima, pronalazeći tamo tačniju sliku o poslovanju Trantora nego u bučnim hvalisanjima visokog saveta.
     Kao matistoričar, voleo je da prati pojedinosti. Ali već posle pet minuta uzrujano pljesnu po stolu.
     "Ovaj svet je poludeo. Nikakav prvi ministar ih neće spasiti od sopstvene naivnosti."
     "Moja je briga da tebe zaštitim od njih."
     Hari utrnu svoj holo i uze da prati njen, kitnjasti 3D grupacija u visokom savetu. Crvene linije povezivale su ove grupacije sa njihovim saveznicima u donjem domu, i ta slika je predstavljala izluđujuće zamršenu zmijsku jamu. "Ne veruješ, valjda, da će ovo sa mojim imenovanjem za prvog ministra uspeti?
     "Moglo bi."
     "Potpuno su u pravu - nisam za taj posao."
     "A Klion jeste?"
     "Pa, njega su podizali da bude to što jeste."
     "Izbegavaš da odgovoriš."
     "Tačno." Hari je dovršio svoj stejk i načeo sufle od jaja i kuhilija. Bio je ostavio e-stim uključen svu noć da bi poboljšao tonus mišića, i to mu je otvorilo apetit. To, i razveseljujuća činjenica da je Dors shvatala seks kao priliku za telesno vežbanje.
     "Rekla bih da je tvoja sadašnja strategija najbolja", reče Dors zamišljeno. "Da ostaneš matistoričar, visoko iznad čitave zbrke."
     "Tako je. Niko neće ubiti čoveka koji nema nikakvu moć."
     "Ali oni uklanjaju one koji bi mogli njima da zasmetaju u preuzimanju moći."
     Hari nije voleo da misli o takvim stvarima na početku dana. Napao je sufle. Bilo je lako zaboraviti, među aromama pripremljenim da zadovolje njegov dobro proučeni ukus, da je manufakturum načinio njihov obed od otpadnih materija. Jaja koja nikada nisu bila u utrobi ptice. Meso koje se pojavljivalo bez kože, kostiju, hrskavice i sala. Šargarepe bez čvora na vrhu. Manfak za hranu bio je prefinjeno podešen da reprodukuje ukuse, u toj meri da je malo nedostajalo da proizvede pravu, živu šargarepu. Nebitno pitanje da li je njegov sufle stvarno imao ukus pravog suflea, kako bi ga pripremio neki vrstan kuvar, bledelo je pred činjenicom da je njemu bio ukusan - samo je on sudio o tome.
     Tada je shvatio da Dors već nekoliko minuta govori o potezima visokog saveta i da nije čuo ni reč. Davala mu je savete o tome kako da izbegne neizbežne novinare, kako da prima pozive, i o koječemu drugom. U poslednje vreme svi su to radili...
     Hari dovrši hranu, popi kafu i konačno se oseti spreman da se uhvati u koštac sa danom, ali kao matistoričar ministar, a ne ministar. "Ovo me je podsetilo na nešto što je moja majka imala običaj da kaže. Znaš kako da nasmeješ Boga?"
     Dors ga prazno pogleda, otrgnuta iz svoje zanetosti. "Kako da... aha, to je neki vic?"
     "Ispričaš mu svoje planove."
     Ona se sa odobravanjem nasmeja.
     Ispred stana im se ponovo priključila pratnja specijalaca. Hari je osećao da su suvišni. Dors je bila sasvim dovoljna, ali to nije mogao da kaže službenicima Carstva. Na spratovima ispod i iznad njih bilo je još specijalaca, potpun odbrambeni filter. Hari je mahao prijateljima koje je sretao na putu do Strilinga, ali ih je prisustvo specijalaca držalo na prevelikoj razdaljini za razgovor.
     Čekalo ga je mnogo posla u okviru odeljenja matistorije, ali je sledio nagon i dao prednost proračunima. Hitro je pozvao svoje zamisli iz beležnice pored postelje i zagledao se u njih, odsutno šarajući po vazduhu, mešajući simbole kao supu u loncu. To je trajalo više od jednog sata.
     Kada je bio mlad, kruta doktrina školovanja navela ga je da poveruje da je matematika puko snalaženje u određenoj vrsti tričarija, poznavanje načina, neka vrsta složenijeg sakupljanja novčića. Naučiš jednačine i teoreme i onda ih samo spajaš.
     Tek je s vremenom počeo da nazire strukture, visoko iznad svake discipline. Ogromna prostranstva stajala su kao mostovi između raskriljenih topologija i beskonačne složenosti diferencijala, ili jednoličnih stilova teorije brojeva i nestalnog peska analize skupova. Tek tada je video matematiku kao predeo, teritoriju uma po kojoj se moglo lutati i istraživati je.
     Da bi prešao ta prostranstva, radio je u vremenu uma - dugim pasažima neometanog toka u kojima je mogao da se sasvim posveti problemima, zarobljavajući ih kao muve u bezvremenu ambru, obrćući ih pod svojom ispitivačkom svetlošću sve dok ne bi odali tajne.
     Telefoni, ljudi, politika... Sve ga je to vraćalo u stvarno vreme, prekidajući tok njegovih misli, ubijajući vreme uma. Zato je dopuštao Jugu, Dors i ostalima da ga odvoje od sveta bar dok traje jutro.
     
     Ali ovog jutra upravo je Jugo bio taj koji ga je vratio u stvarnost. "'Maš malo vremena?" upitao je, prošavši kroz pucketavo polje na vratima. "Je l' ti se ovaj papir čini u redu?"
     On i Jugo smislili su uverljivo pokriće za projekt psihoistorije. Redovno su objavljivali radove iz nelinearne analize 'društvenih grumenova i čvorova', sporednog polja sa časnom i dosadnom tradicijom. Njihova analiza bila je primenjena na podgrupe i struje na Trantoru, a povremeno i na drugim svetovima.
     Istraživanje je, zapravo, bilo korisno za psihoistoriju, služeći kao pomoćni set jednačina za ono što je Jugo uporno nazivao 'Seldonove jednačine'. Hari je odavno prestao da se jedi zbog ovog naziva, iako je želeo da sačuva ličnu distancu od teorije.
     Uprkos tome što je skoro svaki budan sat provodio u razmišljanju o psihoistoriji, nije hteo da mu ona ostane vizor za posmatranje sveta. Ništa što je ukorenjeno u ličnosti nije moglo da se nada da će uspeti da opiše hordu svetaca i raskalašnika u istoriji ljudskog roda. Bilo je potrebno posmatrati je sa najveće moguće udaljenosti.
     "Vidiš", reče Jugo, čineći da se linije i simboli pretapaju na Harijevom holou. "Uradio sam potpunu analizu dalitske krize. Dobar posao, a?"
     "Ovaj, a šta je dalitska kriza?"
     Jugova iznenađenost bila je potpuna. "Pa, nemamo predstavnike!"
     "Ti živiš u Strilingu."
     "Jednom Dalit, uvek Dalit. K'o što si ti Helikalac."
     "Helikonac. Aha, znači, nemate dovoljno delegata u nižem savetu?"
     "Niti u visokom!"
     "Kodeks dozvoljava..."
     "Kodeks je zastareo."
     "Daliti imaju srazmeran broj..."
     "A naši susedi, Ratananci i Kviponci, urotili su se protiv nas."
     "Kako to?"
     "Dalita ima puno i u drugim sektorima. Ni oni nisu zastupljeni."
     "Tebe zastupa Strilingov..."
     "Slušaj, Hari, ti si sa Helikala. Ti to ne bi razumeo. Mnogi sektori su samo spavaonice, a Dal je narod."
     "Kodeks je postavio propise kojima se omogućava suživot različitih potkultura, etničkih grupa..."
     "Al' ti propisi ne dejstvuju."
     Hari vide po Jugovoj izbočenoj vilici da ovo nije pitanje za lak razgovor. Već je znao ponešto o sve izraženijoj ustavnoj krizi. Kodeks je milenijuma održavao ravnotežu snaga, ali samo uz pomoć inovativnog usklađivanja. Činilo se da ovaj put ima malo uslova za tako nešto. "Tu se slažemo. Dobro, kako se tvoje istraživanje odražava na Dal?"
     "Vidiš, upotrebio sam analizu socio-činilaca i..."
     Jugo je imao nagonsko osećanje za nelinearne jednačine. Uvek je bila prava milina posmatrati njegove velike šake kako seku vazduh, presecajući tačke i mrveći primedbe u prah. A proračuni su mu bili dobri, iako pomalo primitivni.
     Rad na grumenovima i čvorovima nije bio naročito zapažen. Zbog njega su ga neki iz kruga matematičara otpisali kao nadarenog mladog čoveka koji nikada neće u punoj meri razviti svoje sposobnosti. Hariju je to savršeno odgovaralo. Neki matistoričari su nagađali da je njegovo glavno istraživanje ostalo neobjavljeno; prema ovima se ponašao ljubazno, ali im nije dao nikakvu potvrdu da su u pravu.
     "...što znači da je gotovo sigurno da se u Dalu obrazuje grumen pritiska", dovrši Jugo.
     "Naravno da jeste, dovoljno je pogledati holo-vesti da to bude jasno."
     "Pa, da... al' sam ovim dokazao da su verodostojne."
     Hari je sačuvao ozbiljno lice: Jugo je bio prilično osetljiv u ovoj stvari. "Dokazao si jedan od činilaca. Ali u čvornim jednačinama postoje i drugi."
     "Pa, jeste, al' svi znaju..."
     "Ono što svi znaju nije potrebno previše dokazivati. Ukoliko nije pogrešno, naravno."
     Jugovo lice odavalo je borbu osećanja: iznenađenosti, zabrinutosti, ljutnje, povređenosti, nedoumice. "Ti ne podržavaš Dal, Hari?"
     "Naravno da ga podržavam, Jugo." Bilo mu je, zapravo, svejedno. Ali bi bilo suviše grubo reći to otvoreno, s obzirom na to da je Jugo izgledao tako povređeno. "Slušaj, rad je stvarno dobar. Objavi ga."
     "Tri osnovne čvorne jednačine su tvoje."
     "Nema potrebe da to pominjemo."
     "Naravno, kao i dosad. Ali rad će nositi i tvoje ime."
     Nešto zagolica Harijev um, ali je pravi odgovor bio složiti se sa Jugom. "Ako tako hoćeš."
     Jugo se upusti u pojedinosti o objavljivanju, i Hari iskoristi trenutak da osmotri jednačine. Izrazi za predstavljanje u modelima trantorske demokratrije, tablice vrednosti za društvene pritiske, potpuni aparat. Pomalo suvoparno. Ali ubedljivo za one koji su slutili da on krije svoje glavne zaključke... što je, naravno, i činio.
     Hari uzdahnu. Dal je bio zatrovana rana politike. Daliti na Trantoru odražavali su kulturu galaktičke zone Dala. Svaka moćna zona imala je svoje sektore na Trantoru, za širenje uticaja i opšte vršenje pritiska.
     Ali Dal je bio nevažan u razmerama koje je Hari želeo da proučava... krajnje jednostavan, pa čak i beznačajan. Čvorne jednačine koje su opisivale zastupljenost u visokom savetu bile su uprošćeni oblici beskrajno teže zagonetke Trantora.
     Celokupnost Trantora... Svemirskog kazana naroda, zastrašujućeg po veličini, zamršenim vezama, neobjašnjivim slučajnostima, nasumičnim poklapanjima, osetljivim zavisnostima. Njegove jednačine i dalje su bile izluđujuće nedovoljne za ovu školjku sa četrdeset milijardi nemirnih duša.
     A koliko je složenije od toga bilo Carstvo!
     Suočeni sa raspamećujućom složenošću, ljudi teže da pronađu ličnu tačku zasićenosti. Zadovoljavaju se da ovladaju lako shvatljivim međuodnosima, lokalnim vezama i praktičnim pravilima, a onda to guraju, sve dok ne naiđu na zid složenosti koji je predebeo i previsok da bi ga sagledali ili savladali.
     Tu se zaustave. Pređu na rekla-kazala, domunđavanja, čeprkanja... i, na kraju, na kocku.
     Carstvo od dvadeset pet miliona svetova predstavljalo je veći problem i od razumevanja ostatka Vaseljene... jer u Galaksijama izvan njega bar nije bilo ljudi. Slepa, beslovesna kretanja zvezda i gasa bila su dečja igra u poređenju sa zamršenim putanjama ljudi.
     Ponekad se i sam osećao zamoren od tog napora. Trantor je bio sasvim dovoljna glavolomka, sa osam stotina sektora i četrdeset milijardi ljudi. Šta reći za Carstvo, sa dvadeset pet miliona planeta i prosečno četiri milijarde duša na svakoj? Stotinu triliona ljudi!
     Svetovi su saobraćali kroz uska grla prostorno-vremenskih tunela, koja su na neki način ipak pojednostavljivala problem ekonomije. Ali je sa druge strane ovim kanalima, brzinom svetlosti, putovala kultura, informacija bez mase, plaveći Galaksiju razornim talasima. Farmer na Oskatunu znao je da je na drugoj strani galaktičkog diska palo vojvodstvo samo par sati pošto je krv na podu palate počela da poprima smeđu boju.
     Kako uračunati to?
     Bilo je očito da se Carstvo prostire izvan Obzorja Složenosti svakog čoveka ili računara. Tu su bile delotvorne samo jednačine koje nisu pokušavale da obuhvate svaku pojedinost.
     Što je značilo da u razmerama događaja vrednim proučavanja čovek kao jedinka ne predstavlja ništa. Čak i milion ljudi imao je isti značaj kao kap vode koja padne u jezero.
     Hariju je odjednom bilo milo što je psihoistoriju sačuvao u tajnosti. Kako bi ljudi reagovali ako bi saznali da ih on smatra nebitnim?
     "Hari? Hari?"
     Opet je odlutao. Jugo je još bio u kabinetu. "Oh, izvini, razmišljao sam o..."
     "Sastanku odeljenja."
     "Šta?"
     "Sazvao si ga za danas."
     "Oh, ne." Bio je usred proračuna. "Zar ne možemo da pomerimo...?"
     "Čitavo odeljenje? Čekaju te."
     Hari poslušno pođe za Jugom u zbornicu. Tri tradicionalna reda sedišta već su bila popunjena. Klionova patronaža je popunila već ionako po sastavu jako odeljenje, učinivši ga zasigurno... kako se mogu meriti takve stvari?... najboljim na Trantoru. Njegovi članovi bili su stručnjaci u bezbrojnim disciplinama, čak i onima za koje Hari nije bio siguran čime se bave.
     Hari zauze svoje mesto u sredini najvišeg reda, tačno u središtu prostorije. Matistoričari su voleli geometriju koja održava stvarnost, pa su redovni profesori sedeli na kružnoj, uzdignutoj platformi, u foteljama sa širokim rukohvatima.
     U širem prstenu oko njih, nekoliko stepenika niže, nalazili su se vanredni profesori, oni sa katedrom, ali i dalje u srednjem profesionalnom staležu. I njihove stolice bile su udobne, iako bez potpune računarske i holo-funkcije.
     Ispod njih, maltene u jami, bili su profesori bez katedre, na jednostavnim stolicama neudobnog izgleda. Najstariji među njima sedeli su bliže sredini odaje. Na obodu ove grupe nalazili su se instruktori i asistenti, na običnim klupama bez ikakvih računarskih funkcija. Jugo je sedeo tamo, kiselog lica, očigledno se osećajući zalutalo.
     Hari je oduvek smatrao da je bezobrazno, ili smešno, zavisno od raspoloženja, što je jednom od najvrednijih članova odeljenja bio dodeljen tako nizak status. Ovo je bila cena čuvanja psihoistorije u tajnosti. Nastojao je da ublaži Jugovo poniženje time što mu je obezbedio dobar kabinet i druge povlastice. Činilo se da Jugo ne mari mnogo za status, jer se već bio dovoljno uzdigao. I to bez ispita za javnu službu.
     Hari je odlučio da danas napravi mali nestašluk. "Drage moje kolege, zahvaljujem vam na prisustvu. Danas ćemo morati da razmotrimo dosta administrativnih pitanja. Jugo?"
     Žagor. Jugove oči se raširiše, ali potom brzo ustade i pope se na govorničku platformu.
     Uvek je određivao nekog drugog da vodi sastanke, iako ih je kao predsedavajući sam sazivao, birao vreme održavanja i sastavljao dnevni red. Znao je da ga neki od prisutnih smatraju predodređenim za predvodnika, naprosto po sili njegovog dubokog poznavanja istraživačke tematike.
     Bila je to česta greška, zameniti znanje za autoritet. Zapazio je, kad god bi predsedavao, da njegovi stavovi retko nailaze na neslaganje. Da bi se razvila otvorena rasprava, bilo je potrebno da sedi povučeno, sluša i hvata beleške, uključujući se samo u prelomnim trenucima.
     Mnogo godina ranije, Jugo ga je zapitao zašto to radi, a on je na to samo odmahnuo rukom. "Zato što nisam vođa", rekao je. Jugo ga je čudno pogledao, kao da je hteo da kaže Koga ti foliraš?
     Hari se osmehnu za sebe. Neki od redovnih profesora oko njega su gunđali, bacajući poglede prema njemu. Jugo otvori dnevni red, hitro govoreći snažnim, jasnim glasom.
     Hari se zavalio u naslon i posmatrao ozlojeđenost na licima nekih njegovih cenjenih kolega. Mrštenje noseva na Jugov jaki akcenat. Jedan od njih šapnu drugom Dalit! i dobi odgovor Nečuveno!
     Bilo je krajnje vreme da dobiju 'malo po nosu', kako je to njegov otac jednom nazvao. I da Jugo oseti kako izgleda voditi odeljenje.
     Na kraju krajeva, njegova dužnost prvog ministra mogla je da postane još veći teret. Mogao bi mu zatrebati neko da ga zameni.








4.
     "Trebalo bi uskoro da pođemo", reče Hari, žvrljajući nešto u beležnicu.
     "Zašto? Prijem će početi za sto godina." Pomno je poravnala haljinu, kritički se posmatrajući.
     "Hteo bih da se prošetamo donde."
     "Prijem je u sektoru Daviti."
     "Učini mi to."
     Povukla je donju haljinu sa izvesnim naporom. "Volela bih da ovo nije u modi."
     "Obuci nešto drugo."
     "Ovo je tvoje prvo pojavljivanje na carskom prijemu. Treba da izgledaš što je bolje moguće."
     "Prevod: drži se uz mene i trudi se da izgledaš što je bolje moguće."
     "Kad si obukao tu profesorsku odoru sa Strilinga."
     "Odgovara prilici. Hoću da pokažem da sam i dalje profesor."
     Još neko vreme se trudila oko haljine, a onda konačno reče: "Znaš, neki muževi bi uživali posmatrajući svoje žene kako ovo rade."
     Hari podiže pogled u trenutku kada se uvlačila u poslednje delove tesnog kompleta plave i zelene boje. "Verujem da ne želiš da se sad uzbudim i da potom moram da izdržim čitav prijem u tom stanju."
     Ona se vragolasto nasmeši. "E, baš to želim."
     On se zavali u vazdušnoj stolici i dramatično uzdahnu. "Matematika je zahvalnija muza. Manje zahteva."
     Ona baci cipelu na njega, promašivši ga za tačno odmeren centimetar.
     Hari se iskezi. "Pazi, specijalci će dotrčati da me brane."
     Dors je počela završne radnje doterivanja, ali ga sada upitno pogleda. "Rastrojeniji si nego obično."
     "Kao i uvek, prilagođavam svoja istraživanja neravninama života."
     "Uobičajeni problem? Šta je važno u istoriji?"
     "Više bih voleo da saznam šta nije."
     "Slažem se da standardni megaistorijski pristup - ekonomija, politika i sve ostalo - nije dovoljan."
     Hari podiže pogled sa beležnice. "Postoje istoričari koji misle da se mala društvena pravila moraju uzeti u obzir da bi se razumeli krupni zakoni koji mu omogućavaju da dejstvuje."
     "Poznato mi je to istraživanje." Dors sumnjičavo iskrivi usta. "Sitna pravila i krupni zakoni. Šta je sa pojednostavljivanjem? Možda su zakoni samo sva ta pravila, objedinjena?"
     "Naravno da nisu."
     "Primer", bila je uporna.
     Pokušao je da razmisli o tome, ali ona nije htela da čeka. Munula ga je u rebra. "Primer!"
     "U redu. Evo pravila: kad god nađeš nešto što ti se dopada, nakupuj toga da ti potraje do kraja života, jer je sigurno da će prestati da to prave."
     "To je besmislica. Šala."
     "Nije bogzna kakva šala, ali jeste istina."
     "Pa, da li poštuješ to pravilo?"
     "Naravno."
     "Kako?"
     "Sećaš li se kada si prvi put pogledala u moj orman?"
     Ona zatrepta. On se naceri, prisećajući se. Praveći se da ne njuška okolo, pomerila je velika, ali kao pero laka vrata. Iza njih, u pravougaonoj mreži polica nalazila se odeća, složena po vrsti i bojama. Dors je zinula od čuda. "Šest plavih odela. Bar desetak pari ravnih cipela, sve crne boje. A košulje! Bele, maslinaste i nekoliko crvenih. Najmanje pedeset komada! I sve gotovo iste."
     "I upravo onakve kakve volim", odgovorio joj je. "Ovo takođe rešava problem šta da obučem ujutro. Samo nasumce pokupim."
     "A ja mislila da danima nosiš isto odelo."
     Podigao je obrve, užasnut. "Isto odelo? Misliš, prljavu odeću?"
     "Pa, kada se ne menja..."
     "Ja se svaki dan presvlačim!" Zakikotao se, prisećajući se, a onda reče: "S druge strane, svaki dan nosim istu vrstu odeće zato što mi se sviđa. A veruj mi da u radnjama više uopšte ne prodaju takvu odeću."
     "Verujem", reče ona, prelazeći prstom po tkanju njegovih košulja. "Ove su izišle iz mode bar pre četiri godine."
     "Vidiš? Pravilo dejstvuje."
     "Za mene je nedelja dvadeset jedna prilika za oblačenje različite odeće. Za tebe je to najgora muka."
     "Prenebregavaš pravilo."
     "Koliko dugo se već tako oblačiš?"
     "Otkako sam primetio koliko vremena trošim na to da se odlučim šta ću da obučem. Kao i to da ono što sam zaista voleo da nosim nije uvek moglo da se nađe u prodavnicama. Zato sam smislio pravilo koje rešava oba problema."
     "Neverovatan si."
     "Samo sam sistematičan."
     "Pre će biti da si opsesivan."
     "A ti sudiš, umesto da zaključuješ."
     "Sladak si. Lud, ali sladak. Možda to dvoje idu zajedno."
     "Je li i to pravilo?"
     Poljubila ga je. "Da, profesore."
     
     Neizbežni kordon specijalaca obrazovao se istog trenutka kada su izišli iz stana. On i Dors su s vremenom ipak uspeli da nauče specijalce da im dopuste da se sami spuste gravitacionom cevi.
     Gravitacioni pad, zapravo, nije bio nikakvo čudo gravitacione fizike; omogućila ga je savremena elektromagnetika. Hiljadu elektrostatičkih polja su u svakom trenutku pridržavala telo kroz prefinjene razlike u naponu. Osećao ih je kako mu se igraju kosom, kao sitne žmarce koji su mu prelazili preko kože dok su ga konfiguracije polja predavale jedna drugoj, svaka beskrajno snižavajući njegovu masu u silasku niz cev.
     Po izlasku iz cevi, trinaest spratova niže, Dors provuče četkom programiranog naboja kroz kosu. Ova zapucketa i rasporedi se u zadatom stilu: postade 'pametna kosa'.
     Uđoše u široki prolaz između dva niza prodavnica. Hari je voleo mesta gde je mogao da vidi dalje od sto metara ispred sebe.
     Kretanje je bilo brzo jer nije postojalo ukrštanje saobraćaja. U sredini se nalazio pokretni pločnik koji je išao prema njima, ali su se oni držali u blizini izloga prodavnica da bi ih razgledali usput.
     Da bi se čovek uputio u nekom od bočnih pravaca, bilo je dovoljno popeti se ili spustiti za jedan nivo liftom ili pokretnim stepenicama i stati na pokretnu traku ili ući u robotsku čauru. U hodnicima sa obe strane pokretni pločnik vodio je od njih. Bez skretanja levo i desno, saobraćajne nezgode bile su veoma retke. Većina ljudi pešačila je kad god je to moguće, radi vežbe i zbog neodredljive uzbudljivosti samog Trantora. Svet koji je dolazio ovde tražio je neprestanu stimulaciju ljudske zajednice, ideja i kultura koje su se međusobno dodirivale u stvaralačkom trenju. Ni Hari nije bio imun na to, iako je gubilo draž u prevelikim dozama.
     Ljudi na trgovima i šestougaonim parkovima nosili su modu dvadeset pet miliona matičnih svetova. Video je samooblikujuću 'kožu' životinja koje nisu ni po čemu mogle biti slične mitološkom konju. Pokraj njih je prošao čovek sa kožnim nogavicama rasečenim do boka ispod kojih se videla njegova plavo isprugana koža koja se grčila i rastezala, neprestano izložena. Žena ćoškaste građe nosila je pripijen kombinezon od lica otvorenih usta koja su gutala grudi sa bradavicama od slonovače; morao je dvaput da pogleda da bi se uverio da nisu prave. Okolo su bučno paradirale u bezočno otvorenim pompa-odorama. Neko dete - ili je to bio odrasli stanovnik sveta sa jakom sile teže? - sviralo je na fotocitri, okidajući njene laserske zrake.
     Specijalci se rasporediše okolo, a njihov kapetan dotrča do njih. "Ovde ne možemo dobro da vas pokrivamo, gospodine akademiče."
     "Ovo je običan svet, a ne ubice. Nisu nikako mogli da znaju da ću biti ovde."
     "Car je rekao da vas štitimo, i tako će biti."
     Dors mu smesta odbrusi: "Ja sam tu da se pobrinem za bliske pretnje. Budite sigurni da sam sposobna za to."
     Kapetanova usta se kiselo iskriviše, ali je oklevao trenutak pre nego što je rekao: "Čuo sam nešto o tome. Ipak..."
     "Neka vaši ljudi koriste daljinske detektore okomito. Usmereno punjenje na nivoima ispod i iznad nas moglo bi da nas zakači."
     "Uh, da, gÖđo." Otrčao je napred.
     Prošli su pored zidova Farahalovog Kvadranta nalik na slagalicu. Bogati starac postao je opsednut pomišlju da, ako njegovo imanje ne bude dovršeno, ni on sam neće dočekati kraj... tačnije, umreti. Kad god je neka dogradnja bila pri kraju, on je naručivao još. Na kraju je šuma prostorija, hodnika, kupola, mostova i vrtova postala nerazmrsiva zbrka, prikačena za svako zgodno mesto na prvobitnoj tvorevini, inače sasvim jednostavno projektovanoj. Kada je Farahal konačno dočekao kraj, polusagrađena kula, očerupana od naslednika i izvođača koji su tražili isplatu dovela je kvadrant na niske grane. Sada je to bila prljava jazbina koju su pohađale samo grabljivace i neobavešteni.
     Specijalci se zbiše oko njih, i kapetan ih natera da uđu u robo. Hari nevoljno pristade. Dors je imala usredsređen izgled koji je govorio da je zabrinuta. Pojurili su u tišini kroz senovite tunele. Postojale su dve stanice, i Hari opazi u njihovoj jarkoj svetlosti pacove kako beže u zaklon kada se čaura zaustavila. Nemo je pokazao Dors prema njima.
     "Brrrr", reče ona. "Čovek bi pomislio da smo u samom srcu Carstva dosad morali da potamanimo gamad."
     "Možda je nekad bilo tako", reče Hari, iako je verovao da su pacovi opstajali i na vrhuncu moći Carstva. Glodari slabo mare za veličinu.
     "Pretpostavljam da su to naši večni saputnici", reče Dors ozbiljno. "Nema sveta na kome ih nema."
     "U ovim tunelima putničke čaure lete tako brzo da pacovi povremeno bivaju usisani u mašine za dovod vazduha."
     Dors nespokojno reče: "To bi moglo da ošteti motore, pa čak i da obori čauru."
     "A i pacovu se crno piše."
     Prošli su kroz sektor čiji su se žitelji užasavali sunčeve svetlosti, čak i slabih zraka koji su prodirali kroz slojeve kroz svetlosne cevi. Istorijski, rekla mu je Dors, ovo je poticalo od straha od ultraljubičastog sastojka svetlosti, ali se činilo da je fobija vremenom postala dublja od pukog strahovanja za zdravlje.
     Njihova čaura uspori i prođe pored visoke rampe iznad otvorenih podzemnih hodnika prepunih ljudi. Sektor se zvanično nazivao Kalanstromonija, ali su njegovi stanovnici bili poznati širom Galaksije kao Aveti. Retko su putovali, i njihova pobelela lica uvek su se mogla videti u gomilama na ulicama. Gledani odozgo, podsećali su Harija na rojeve buba na mračnoj lešini.
     Carska zonska prijemnica nalazila se pod jednom kupolom u sektoru Džuliin. On i Dors uđoše sa specijalcima koji ih tamo prepustiše petočlanoj grupi muškaraca i žena u sasvim neupadljivoj poslovnoj odeći. Ovi klimnuše glavom Hariju, a zatim kao da zaboraviše na njega, pošavši niz široku, kosu platformu i ćaskajući među sobom.
     Žena na velikim dverima načinila je pravu dramu od njegovog ulaska. Oko njega se u zvučnom oblaku spustila muzika, prerada himne Strilinga, vešto pomešana sa Helikonskom simfonijom. Ovo je privuklo pažnju gomile zvanica ispod njih... upravo ono što nije želeo. Grupa za protokol glatko je preuzela stvar od grupe za pratnju i ispratila njega i Dors do balkona. Bio je zahvalan za priliku da osmotri prizor.
     Vidik sa vrha kupola bilo je čudesan. Spirale su se spuštale do platoa koji su bili tako daleki da je jedva uspevao da razabere šume i staze. Ovdašnje zidine i vrtovi milenijumima su privlačili posmatrače, uključujući, saopštio mu je vodič, i 999.987 samoubica, pažljivo beleženih tokom vekova.
     Sada kada se taj broj približio milionu, sa uživanjem je nastavio vodič, pokušaji su se dešavali skoro svakog sata. Malo ranije istog dana uspeli su da na vreme spreče jednog čoveka da skoči. Bio je odeven u upadljivi holo-kostim, programiran da ispiše MILION JE MOJ pošto padne.
     "Izgledaju tako željno", zaključi vodič sa nečim što je Hariju ličilo na svojevrstan ponos.
     "Pa", reče Hari, pokušavajući da ga se otrese, "samoubistvo je najiskreniji oblik samokritike."
     Vodič mudro klimnu glavom, nepokoleban, i dodade: "Da, a ovako imaju i čemu da doprinesu. To mora da je utešno za njih."
     Grupa za protokol imala je, već planiranu za njega, orbitu kroz ogroman skup. Upoznajte se sa X-om, pozdravite se sa Y-om, naklonite se Z-u.
     "Ne pominjite krizu u zoni Judene", insistirao je jedan od službenika. Ovo je bilo lako jer uopšte nije bio čuo za tako nešto.
     Pojačivači apetita bili su odlični, hrana koja je potom stigla bila je još bolja (ili se bar tako činilo, pošto su pojačivači služili upravo za to), a posle je uzeo stim koji mu je ponudila prelepa žena.
     "Mogli bismo da provedemo celo veče klimajući glavom i osmehujući se i govoreći 'da' ljudima", reče Dors posle prvih pola sata.
     "Dovedu te u iskušenje da upravo to činiš", šapnu Hari dok su pratili poručnika protokola do sledeće grupe zonskih ličnosti. Vazduh pod ogromnom, zamagljenom kupolom bio je bremenit od pregovora i sklapanja pogodbi.
     Carev dolazak bio je dočekan punom pompom. Trebalo je da prisustvuje prijemu jedan tradicionalan sat, a zatim da ga po starom običaju prvi napusti. Hari se pitao da li je Car ikada poželeo da se zadrži u nekom zanimljivom razgovoru. Ali Klion je bio dobro odgojen za carevanje, pa to verovatno nikada nije došlo u pitanje. Klion je pozdravio Harija sa preteranom srdačnošću, poljubio Dors ruku, da bi posle dva minuta izgubio zanimanje za njih, pošavši sa svojom svitom prema sledećem krugu iščekujućih lica.
     Harijeva sledeća grupa pokazala se drugačija. Njegov poručnik mu je rekao da to nije uobičajena mešavina diplomata, aristosa i uslužnih profesionalnih domaćina u smeđim odorama, već grupa visokih ličnosti. "Zverke", šapnuo je.
     Krupan i snažan muškarac govorio je u sredini kruga, a desetak lica zaneseno je slušalo svaku njegovu reč. Poručnik protokola pokuša da ih brzo povede dalje, ali ga Hari zaustavi. "Je li to..."
     "Bitan Lamurk, ser."
     "Ume da privuče slušaoce."
     "Zaista, ser. Da li biste želeli da se zvanično upoznate?"
     "Ne, dopustite mi da ga čujem."
     Uvek je bilo korisno osmotriti protivnika pre nego ovaj primeti da ga posmatraju. Hari je taj trik naučio od oca, uoči svog prvog matletičkog takmičenja. Ovakve tehnike nisu uspele da sačuvaju Harijevog oca, ali su u pitomijim akademskim šumarcima bile vrlo korisne.
     Crna kosa nadirala mu je na široko čelo kao gust dim, sa dva zašiljena pramena koja su mu padala gotovo do završetaka obrva. Njegove duboko usađene oči bile su široko razmaknute i veoma prodorne u mreži ironičnih bora. Tanki nos spuštao se do njegovog najizrazitijeg obeležja, usana koje kao da su bile sastavljene od različitih delova. Donja usna izvijala se, puna, u drzničkom humoru. Gornja, tanka i mišićava, izvijala se naniže u luku koji se graničio sa prezrivim keženjem. Posmatraču je bilo jasno da je gornja usna mogla svakog trenutka da nadjača donju i da naprečac promeni njegovo raspoloženje... bio je to uznemirujući efekt koji nije mogao biti bolje smišljen ni da ga je sam uobličio.
     Hari već sledećeg trenutka shvati da, zapravo, i jeste bilo tako.
     Lamurk je raspravljao o nekoj pojednosti vezanoj za međuzonsku trgovinu u spiralnom kraku Oriona, trenutno vrućem pitanju u visokom savetu. Hari nije mario za trgovinu kada to nije bila promenljiva u stokastičnim jednačinama, pa je jednostavno posmatrao čovekov stil.
     Da bi naglasio neko svoje mišljenje, Lamurk je dizao ruke iznad glave, raširenih prstiju, povisivši glas. Pošto bi postigao efekat, glas bi mu se snizio do normalne jačine, a šake spustile u visinu grudi i ostale tamo da lebde, u savršenoj simetriji. Kada bi njegov dobro modulirani glas postao dublji i zamišljeniji, ruke bi počele da mu se šire. A onda - uz ponovni uzlet glasa - šake bi mu sunule do visine glave i zaokružile jedna oko druge, pošto je tema postala složena, da bi slušaoca navele da obrati veću pažnju.
     Održavao je neposredan dodir pogledom sa čitavim auditorijumom, prelazeći po krugu kao sečivom. Poslednja poruka, kratak dodir humora, sev osmeha, sigurnost u sebe... pa predah do sledećeg pitanja.
     Završio je svoje izlaganje sa "...a nekima među nama 'pax imperium' više izgleda kao 'tax imperium', čini mi se." Tada ugleda Harija. Na trenutak namršti veđe, ali onda reče: "Akademiče Seldone! Dobro došli! Pitao sam se kada ću konačno da vas upoznam."
     "Ne dajte da vas prekidam u, ovaj, predavanju."
     Ovo izazva kikot nekih od prisutnih, i Hari shvati da optužiti člana visokog saveta za visokoparnost u društvu znači biti blago zajedljiv. "Bilo mi je veoma zanimljivo da slušam."
     "Prilično nezanimljiva tematika, bojim se, u poređenju sa onim čime se bavite vi matistoričari", reče Lamurk srdačno.
     "A ja se bojim da je moja matematika još suvoparnija od međuzonske trgovine."
     Ponovo kikot, iako ovaj put Hari nije bio siguran čime ga je izazvao.
     "Samo se trudim da razdvojim struje", reče Lamurk veselo. "Ljudi se ophode prema novcu kao da je religija."
     Ova opaska izazva odobravajući smeh. Hari odgovori: "Na svu sreću, u geometriji ne postoje sekte."
     "Mi se samo trudimo da pronađemo šta je najbolje za čitavo Carstvo, akademiče."
     "Najbolje je neprijatelj dobroga, rekao bih."
     "Pretpostavljam, onda, da ćete na probleme u savetu primeniti matematičku logiku?" Lamurkov glas je i dalje bio prijateljski, ali mu je pogled postao oprezan. "Naravno, ako postanete ministar."
     "Avaj, zakoni matematike su i dalje oštri i precizni, i nisu primenjivi na stvarnost. Kada se odnose na stvarnost, postaju neprecizni."
     Lamurk baci pogled na slušaoce, čiji se broj znatno povećao. Dors zgrabi Harija za ruku i on po njenom stisku shvati da se ova razmena pretvorila u nešto važno. Nije znao zašto, ali nije bilo vremena da procenjuje situaciju.
     Lamurk reče: "Znači da ta psihoistorija, za koju sam čuo, nije korisna?"
     "Za vas nije, gospodine", reče Hari.
     Lamurkove oči se suziše, ali njegov osmeh ostade nepromenjen. "Pretvrd orah za nas?"
     "Nije spremna za upotrebu, bojim se. Još nisam uhvatio njenu logiku."
     Lamurk se zakikota, pobednički pogleda okupljene i reče lakim tonom: "Logički mislilac, dakle! Kakvo osveženje u odnosu na stvaran svet."
     Opšti smeh. Hari pokuša da smisli odgovor. Vide kako jedan od njegovih telohranitelja staje pred čoveka koji se našao u blizini, pregleda nešto u njegovom odelu i oslobađa mu put.
     "Vidite, akademiče, u visokom savetu nemamo vremena za teoriju." Lamurk zastade radi efekta, kao da drži predizborni govor. "Moramo da budemo pravični... a ponekad, narode, i da budemo tvrdi."
     Hari podiže obrvu: "Moj otac je imao običaj da kaže: 'Tvrd čovek je samo pravičan, a tužan čovek samo mudar.'"
     Nekoliko oooh u publici pokaza mu da je pogodio na pravo mesto. Lamurkove oči potvrdiše ubod.
     "Pa, trudimo se, mi u savetu, trudimo se. Nema sumnje da bi nam dobro došla pomoć nekoga iz učenih krugova u Carstvu. Moraću da pročitam neku vašu knjigu, akademiče." Uputio je slušaocima pogled podignutih obrva. "Ako budem išta razumeo."
     Hari slegnu ramenima. "Poslaću vam moju monografiju o izračunavanjima u transfinitnoj geometriji."
     "Impresivan naslov", reče Lamurk, igrajući očima po publici.
     "Sa knjigama je isto kao sa ljudima - mali broj njih igra velike uloge; ostali se gube u mnoštvu."
     "Među kojima biste vi radije bili?" dočeka Lamurk.
     "U mnoštvu. Tako bar ne bih morao da posećujem sve te prijeme."
     Ovo izazva opšti smeh, iznenadivši Harija. Lamurk reče: "Pa, siguran sam da vas Car neće suviše zamarati društvenim obavezama. Ali će vas ipak svuda zvati. Imate oštar jezik, akademiče."
     "Moj otac je imao još jednu izreku: 'Um je kao žilet. Tup žilet pre poseče onog ko ga koristi.'"
     Otac mu je takođe rekao da u javnoj razmeni žaoka obično gubi onaj ko prvi izgubi strpljenje. Tek se sada setio toga. Prekasno je shvatio da je Lamurk poznat po svojoj duhovitosti na zasedanjima visokog saveta. Verovatno mu je bila pripisana jer u ovoj prilici nije pokazao ništa od toga.
     Trenutno zatezanje obraza proširilo se u beskrvno belu liniju usne. Crte Lamurkovog lica iskrivile su se u grimasu gađenja - za šta im nije trebalo mnogo - i on se nasmeja ružnim, vlažnim smehom.
     Ljudi su stajali oko njih u mukloj tišini. Nešto se dogodilo.
     "Ah, ima još mnogo njih koji žarko žele da se upoznaju sa akademikom", reče Harijev poručnik, glatko se ubacivši u narastajući, nelagodni muk.
     Hari protrese nekoliko ruku, promrmlja uobičajene ljubaznosti i dopusti da ga odvuku dalje.








5.
     Uzeo je još jedan stim da se smiri. Zbog nečega je postao nervozniji posle malopređašnjeg javnog okršaja nego za vreme njega. Lamurk ga je na rastanku počastio hladnim i besnim pogledom.
     "Pripaziću na njega", reče Dors. "Ti samo uživaj u stečenoj slavi."
     Za Harija je ovo bilo nemoguće, ali je pokušao. Retko je imao prilike da sretne toliko različitih likova i umirio se tako što je prešao u svoju omiljenu ulogu: učtivog posmatrača. Uobičajeno ćaskanje u društvu nije zahtevalo preveliku pažnju. Ovde je bio sasvim dovoljan srdačan osmejak.
     Prijem je bio mikrokosmos trantorskog društva. U slobodno vreme, Hari se bavio posmatranjem međudejstva društvenih krugova.
     Klionov deda vaspostavio je mnoge ruelijanske običaje, i jedan od njih je zahtevao da pripadnici svih pet klasa prisustvuju svakoj važnijoj carskoj funkciji. Činilo se da Klion poklanja posebnu pažnju ovoj praksi, verovatno zato što je smatrao da će to povećati njegovu popularnost u narodu. Hari se čuvao da izrazi sumnju u to.
     Prvo po ugledu bilo je, kao što je odvajkada bilo, plemstvo - nasledna aristokratija. Sam Klion stajao je na vrhu društvene piramide koja se spuštala od Carstva prema moćnim vojvodstvima Kvadranata i prinčevima Spiralnih Krakova, zatim perova života, sve do lokalnih barona koje je Hari poznavao još sa Helikona.
     Radeći na poljima, viđao ih je kako pompezno preleću nebom. Svaki od njih vladao je imanjem ne većim od onoga što se moglo preleteti brzoletačem za jedan dan. Za pripadnika plemstva, život je bio posvećenost 'velikoj igri' - večitoj kampanji da se poveća bogatstvo ove ili one plemićke kuće, da se obezbedi viši položaj loze kroz političke saveze ili kroz brakove mnogobrojnih potomaka.
     Hari podrugljivo frknu, prikrivši to svežim stimom. Proučavao je antropološke izveštaje sa hiljadu palih svetova - onih što su se ugasili u izolaciji, prešavši na primitivnije načine življenja. Znao je da je piramidni poredak jedno od najprirodnijih i najotpornijih ljudskih društvenih ustrojstava. Čak i kada bi planeta spala na prostu poljoprivredu i ručno topljene metale, oblik trougla je opstajao. Ljudi su cenili red i poredak.
     Beskonačno nadmetanje plemićkih porodica bilo je prvi i najlakši psihoistorijski sistem koji je Hari ikada oblikovao. Prvi je kombinovao teoriju igre i rodovsku selekciju. Da bi ih zatim, u trenutku nadahnuća, ubacio u jednačine koje opisuju način na koji zrnca peska klize niz obronke dina. Ovo je tačno objašnjavalo iznenadne prevrate: najobičnija društvena klizišta.
     Tako je to bilo sa usponom i padom plemićkih loza. Duga razdoblja bez potresa... a onda iznenadne promene.
     Kao predsedavajući odeljenja na jednom od velikih carskih univerziteta, Hari je i sam bio na vrhu u toj hijerarhiji - piramidi izgrađenoj na uspehu umesto na pravu rođenja. Meritokratija je imala sasvim različite ciljeve od neprestanog dinastičkog cenkanja plemstva. U stvari, neki pripadnici Harijeve klase uopšte nisu hteli da imaju decu jer su bili previše zauzeti na odabranom polju rada. Plemići su se laktali za visokim položajima u carskoj vlasti, dok je meritokratija, na nižem privezištu, videla sebe sa stvarnom vlašću u rukama.
     Kada bi samo Klion video takvu ulogu za mene, pomisli Hari. Položaj zamenika ministra ili savetnika. To bi mogao da radi neko vreme ili da namerno uprskava dok ga ne oteraju. U svakom slučaju, za godinu ili dve bio bi ponovo na Strilingu, živ i zdrav. Zamenicima ministara nisu sekli glave... bar ne zbog nesposobnosti.
     Zamenik ministra takođe nije morao da ponese najteže breme - odgovornost za živote triliona ljudskih bića.
     Dors je opazila da je odlutao mislima. Pod njenim nežnim uplivom, probao je ukusna posluženja i učestvovao u ćeretanju.
     Plemstvo se moglo prepoznati po razmetljivo modernoj odeći, dok su ekonomisti, generali i ostale meritokrate uglavnom nosili svečanu uniformu svoje struke.
     Hariju sinu da je na kraju krajeva ipak zauzeo politički stav. Obukavši profesorsku odoru, nagovestio je da bi prvi put za četrdeset godina za prvog ministra mogao da bude postavljen neko ko nije iz redova plemstva.
     Takav politički stav uopšte mu nije smetao. Žalio je samo što to nije svesno učinio.
     Uprkos službenom ruelijanskom etosu, preostale tri klase bile su gotovo neprimetne na prijemu.
     Faktotumi su nosili ozbiljne kostime smeđe ili sive boje, i imali odgovarajuće izraze lica. Retko su progovarali bez pitanja. Obično su orbitirali uz lakat nekog aristokrate, iznoseći podatke ili brojke koje su upadljivije odeveni gosti koristili u raspravama. Aristokrate su uglavnom bile nevične računici, nesposobne da izvrše najobičnije sabiranje. To je bio posao mašina.
     Hari je opazio da mora da se usredsredi da bi uočio četvrtu klasu, sivce, u gomili. Posmatrao ih je kako se kreću, nalik na zebe među paunovima.
     Međutim, njihova vrsta činila je više od šestine stanovništva Trantora. Dovedeni sa svih planeta Carstva na osnovu svevidećih testova za javnu službu, obreli bi se na Svetu Prestola, odslužili svoje vreme kao monasi-samci i ponovo bili poslati na neki od spoljnih svetova. Protičući kroz Trantor kao voda kroz mračne cisterne, sivci su retko bili predmet pažnje, pošteni, obični i nezanimljivi kao metalni zidovi.
     Shvatio je da je to mogao da bude i njegov život. Bila je to karta za napuštanje polja za oštroumniju decu koju je poznavao na Helikonu. S tim što su Harija ubrali mimo birokratije i poslali pravo na nauke u vreme kada još nije umeo da izračuna više od obične tenzijske defolijacije osmog reda, u uzrastu od deset godina.
     Ruelijanizam je učio da 'građanin' predstavlja najvišu društvenu klasu. U teoriji, i sam Car je delio vlast sa običnim ljudima i ženama.
     Ali na prijemima kao što je bio ovaj najbrojnija galaktička grupa imala je zastupnike uglavnom u posluzi koja je nosila hranu i piće po dvorani, nevidljivija čak i od bezličnih birokrata. Većinski deo stanovništva Trantora, radnici, mehaničari i dućandžije, žitelji osam stotina sektora, nije imao svoje mesto na ovakvim prijemima. Bili su izvan ruelijanske hijerarhije.
     Što se ticalo artista, poslednji društveni sloj bio je itekako uočljiv. Muzičari i žongleri šetali su među gostima, najmanja i najživopisnija klasa.
     Još naočitiji bio je vazdušni skulptor koga je Hari video na drugoj strani ogromne odaje kada mu ga je Dors pokazala. Hari je bio čuo za novi umetničku formu. 'Kipovi' su bili od obojenog dima koga je umetnik ispuštao u brzim uzastopnim oblačićima. Među iznenađenim gostima lebdela su sablasna, složena obličja. Neki od ovih likova bili su očigledno šala na račun dvorskog plemstva, dimne karikature njihove razmetljive odeće i poza.
     Harijevom oku su, međutim, bile čudesne... Sve dok nisu počele da se razilaze, gubeći oblik i ustrojstvo.
     "Obično pomodarstvo", začuo je komentar jednog posmatrača. "Čujem da je umetnik došao pravo sa Sarka."
     "Sveta renesanse?" upita drugi, raširenih očiju. "Zar to nije pomalo drsko? Ko ga je pozvao?"
     "Sam Car, priča se."
     Hari se namršti. Sark, odakle su stigle one simulacije ličnosti. "Svet renesanse", progunđao je, shvativši šta mu je smetalo kod oblika od dima: njihova prolazna priroda. Njihova krajnja sudbina, da se budu razvejane u haos.
     Posmatrao je kako vazdušni skulptor izdiše novi, satirički prizor. Prvi lik se obrazovao od grimiznog dima, i nije ga prepoznao sve dok ga Dors nije munula laktom i nasmejala se: "To si ti!"
     Pokrio je šakom otvorena usta, nesiguran kako da se ponaša u slučaju javnog zadirkivanja. Drugi oblak uskomešanog plavog dima uobličio se u savršeno pogođen lik Lamurka, gnevno natuštenih veđa. Maglovite prilike zalebdeše u sukobu, Harijeva osmehnuta, Lamurkova besna.
     I u tom suočenju Lamurku je bio dat lik budale, izbuljenih očiju i napućenih usana.
     "Vreme je za elegantno povlačenje", prošapta Harijev poručnik. Hari ga sa zadovoljstvom posluša.
     Kada su stigli kući, bio je siguran da je u stimu koji su mu ponudili bio neki dodatni sastojak, nešto što mu je razvezalo jezik. Zamišljeni, usporeni Seldon nije mogao da bude taj koji je razmenio žaoke sa Lamurkom. Rešio je da ubuduće pripazi na to.
     Dors je samo odmahnula glavom. "Ne, to si bio ti. Deo tebe koji retko ulazi u igru."








6.
     "Zabave služe da se ljudi zabave", reče Jugo, gurnuvši šolju kafa preko glatke ploče Harijevog stola od mahagonija.
     "Ali ne i ova", odvrati Hari.
     "Sva ta raskoš, moćne figure, prelepe žene, duhoviti sagovornici... mislim da bih uspeo da ne zaspim."
     "Kad bolje razmislim, to i jeste ono što mi smeta. Sva ta moć! I kao da baš niko ne mari za naše propadanje."
     "Zar ne postoji ona stara izreka..."
     "O sviranju dok Roma gori. Dors ju je znala, naravno. Kaže da potiče iz vremena pre Carstva, i da govori o nekoj zoni sa pretenzijama veličine. Postoji i ona 'Svi tuneli vode u Romu'."
     "Nikad nisam čuo za tu Romu."
     "Ni ja, ali pretencioznost je večna. Posmatrana sa vremenske razdaljine, izgleda komično."
     Jugo se nespokojno muvao po Harijevom kabinetu. "Ne mare, kažeš?"
     "Za njih je to samo pozornica za njihove igre moći."
     U Carstvu su već postojali svetovi, zone i čitavi lukovi spiralnih krakova koji su zapali u varvarstvo. Još gore je bilo, na neki način, nezaustavljivo propadanje u raskalašnost, koja je u nekim slučajevima išla do vulgarnosti. Mediji su bili prepuni toga. Novi, 'renesansni' običaji sa svetova kao što je Sark bili su veoma popularni.
     Za Harija su najbolji deo Carstva bile preostale oblasti suzdržanosti, prefinjenosti i umerenosti manira, ukusa i šarma, inteligencije, nadarenosti, pa čak i glamura. Helikon je bio jednostavan, ruralni svet, ali je poznavao razliku između svile i svinjarije.
     "Šta kažu političari?" Jugo sede na ivicu Harijevog stola, pazeći da ne dodirne kontrolne funkcije ugrađene ispod površine koja je oponašala drvo. Bio je došao sa kafom i izgovorom, očekujući da čuje tračeve o uzvišenima. Hari se osmehnu za sebe; ljudi su uživali u nekim vidovima hijerarhije, koliko god im je inače smetala.
     "Nadaju se nekom pokretu 'moralnog preporoda', nalik na poboljšani ruelijanizam, recimo. Nečemu što će vratiti kičmu zonama, kako je neko rekao."
     "Hmmm. Misliš da bi to moglo da uspe?"
     "Ne zadugo."
     Ideologija je bila nepostojano vezivo. Čak ni verski zanos nije mogao dugo da drži carstvo na okupu. Bilo je mnogo sila koje su mogle da podstaknu nastanak carstva, ali nisu mogle da se održe protiv širih, postojanijih plima... pre svih, ekonomije.
     "A rat u zoni Oriona?"
     "Niko ni da ga pomene."
     "Misliš da smo dobro predstavili rat u jednačinama?" Jugo je imao dar da bez najave začačka upravo ono što je mučilo Harija.
     "Ne. Rat je bio precenjen element u istoriji."
     Rat je svakako često izbijao u središte događanja; niko ne nastavlja da čita lepu pesmu kada u blizini izbije tuča. Ali tuča obično ne traje dugo. Osim toga, rat ne ide na ruku onima koji pokušavaju da zarade za život. Inženjerima i trgovcima rat se ne isplati. Ako je to bila istina, pitao se, zašto su ratovi i dalje izbijali, uprkos ekonomskoj težini Carstva koja im je stajala nasuprot?
     "Ratovi su jednostavni. Ali tu previđamo nešto ključno... osećam to."
     "Naše matrice su zasnovane na istorijskim podacima koje je Dors uspela da iskopa", reče Jugo, zvučeći pomalo kao da se opravdava. "To je dobra osnova."
     "Ne sumnjam u to. Ali ipak..."
     "Slušaj, imamo više od dvanaest hiljada godina čvrstih činjenica. Na tome sam izgradio model."
     "Imam utisak da smo ispustili nešto što očigledno."
     Mnogi padovi uopšte nisu imali nagli uzrok. U počecima jačanja Carstva bilo je puno lokalnih, malih kraljevstava koja su se pojavljivala i nestajala. U njihovim istorijama postojale su teme koje su se ponavljale.
     Uvek iznova, kraljevstva međuzvezdanih razmera propadala su pod težinom prekomernih poreza. Porezi su ponekad služili da se plate najamničke vojske koje su ih branile od suseda, ili su naprosto čuvale unutrašnji poredak od centrifugalnih sila. Kakav god da je bio izgovor za uzimanje poreza, veliki gradovi bi ubrzo bili napušteni, jer su ljudi bežali od poreznika, težeći 'mirnom seoskim životu'.
     Ali zašto su to spontano radili?
     "Narod", reče Hari iznenada. "To je ono što nedostaje."
     "A? To si već dokazao - sećaš se? Redukcionistička teorema? - da pojedinci nisu važni."
     "I nisu. Ali narod jeste. Naše dvojne jednačine prikazuju ih u masi, ali ne znamo pokretače."
     "Sve je to u podacima, skriveno."
     "Možda i nije. Šta bi bilo da smo se razvili od velikih paukova, umesto od sisara? Da li bi psihoistorija izgledala isto?"
     Jugo se zamisli. "Pa... ako bi podaci bili isti..."
     "Podaci o trgovini, ratovima, populaciona statistika? Misliš da nije važno da li brojimo paukove ili ljude?"
     Jugo zavrte glavom, namrštenog lica, nevoljan da prihvati stav koji bi mogao da poništi godine truda. "Mora da je negde tamo."
     "A tvoj dolazak ovamo da čuješ šta bogati i slavni rade na svojim terevenkama - gde je to u jednačinama?"
     Jugo iskrivi usta, sada već iznerviran. "Te stvari nisu važne."
     "Ko kaže?"
     "Pa, istorija..."
     "Istoriju pišu pobednici, kao što znaš. Ali kako da veliki generali nateraju muškarce i žene da marširaju po zaleđenom blatu? Kada će odbiti da marširaju?"
     "To niko ne zna."
     "Moramo to da znamo. Ili, tačnije, jednačine moraju da znaju."
     "Kako?"
     "Ne znam."
     "Da se obratimo istoričarima?"
     Hari se nasmeja. Delio je prezir koji je Dors osećala prema većini ljudi iz svoje profesije. Trenutna moda u proučavanju prošlosti bila je stvar ukusa, a ne činjenica.
     Nekada je mislio da je istorija najobičnije prekopavanje po bajatim kiberdatotekama. Ali kada bi mu Dors pokazala kako da traga za podacima, bilo da su sačuvani u prastarim feritnim cilindrima, blokovima polimera ili vlaknima, imao bi čvrstu osnovu za svoja matematička izračunavanja. Jesu li Dors i drugi istoričati jednostavno ugradili još jednu ciglu znanja u neprestano narastajući spomenik?
     Trenutno važeći stil bio je uklapanje prošlosti u željene kalupe. Političke struje gložile su se oko prošlosti, oko 'naše' istorije umesto 'njihove'. Ogranci su cvetali. 'Spiralno-centrični' su tvrdili da se istorijske sile šire duž spiralnih krakova, a 'osovinske' da je Galaktičko Jezgro bilo onaj činilac koji je oblikovao uzroke, trendove, pokrete, evoluciju. Tehnokrate su se borile sa prirodnjacima, čiji je stav bio da su urođene ljudske osobine istinski uzročnici promena.
     U tom bezbroju činjenica i zabeleški, stručnjaci su videli trenutnu politiku odraženu u prošlosti. U načinu na koji se sadašnjost razlamala i preobražavala činilo se da nema referentnih tačaka van same istorije... takva platforma bila je uistinu nepouzdana, naročito kada bi se uzelo u obzir koliko je zagonetnih praznina postojalo u zabeleškama. Hariju je sve to više ličilo na modu nego na temelj. Nepobitna prošlost jednostavno nije postojala.
     Ono što je objedinjavalo centrifugalne sile relativizma - dopusti mi da imam svoje mišljenje da bih ja tebi priznao pravo na tvoje - bila je arena sukobljenih mišljenja. Većina ljudi smatrala je da je Carstvo u suštini dobro. Da su duga razdoblja stagnacije bili najbolja vremena, jer su promene uvek išle na nečiju štetu. Da je iza večne utakmice, u kojoj su se struje nadmetale nečim što su u suštini bile porodične priče, postojala vrednost u razumevanju puta koji je čovečanstvo prošlo, i onoga što je postiglo.
     Ali u toj tački više nije bilo sukoba mišljenja. Malo njih je brinulo kuda čovečanstvo, ili samo Carstvo, ide. Vremenom je došao do zaključka da se predmet prenebregava u korist nametanja sopstvenog viđenja istorije. Ljudi su u duši osećali propadanje i znali su da iza obzorja ne čeka još jedna 'promena pa stagnacija', već konačni pad.
     "Pa, šta da radimo u vezi s tim?" Hari shvati da je Jugo već dva puta izrekao ovo pitanje. Opet je bio odlutao.
     "Ja... ne znam."
     "Da dodamo još jedan pojam, za osnovne nagone?"
     Hari odmahnu glavom. "Ljudi ne rade po nagonu. Ali se ipak ponašaju kao ljudi... kao sisari, pretpostavljam."
     "Znači... trebalo bi da to ispitamo?"
     Hari podiže ruke. "Priznajem da osećam da ova linija vodi nekuda... ali ne vidim kuda."
     Jugo klimnu glavom i iskezi se. "Izbiće već, kad sazri."
     "Hvala. Nisam baš idealan za saradnju, znam. Suviše sam ćudljiv."
     "Hej, ništa zato. Čovek ponekad mora glasno da razmišlja."
     "Ponekad nisam siguran da li uopšte nešto razmišljam."
     "Daj da ti pokažem najnovije, važi?" Jugo je voleo da se razmeće svojim otkrićima, i Hari se zavali u naslon stolice, a Jugo uključi holo u kabinetu i u vazduhu se pojaviše ustrojstva. Jednačine su lebdele u prostoru, u 3-D poretku i sa pojmovima u dodeljenim bojama.
     Bilo ih je tako mnogo! Harija su podsećale na ogromna jata ptica.
     Psihoistorija je u suštini bila beskrajni niz povezanih jednačina koje su pratile promenljive kroz istoriju. Bilo je nemoguće promeniti samo jednu od njih, bez posledica po druge. Izmeni li se stanovništvo, promeniće se i trgovina, zajedno sa oblicima zabave, seksualnim običajima i stotinu drugih činilaca.
     Neki od njih su bili nesumnjivo važni, ali koji? Istorija je bila bezdana bara faktoida, beznačajnih i bez načina da se nekako proseje gusta kiša pojedinosti. Bio je to osnovni zadatak svake teorije istorije... da se pronađu duboke promenljive.
     "Postdiktivne vrednosti - cap!" reče Jugo, i njegov ručni kompjuter zamrznu u vazduhu 3-D grafikone, elegantno poređane. "Ekonomski pokazatelji, porodice promenljivih, i sve ostalo."
     "Koja razdoblja?" upita Hari.
     "Od trećeg do sedmog milenijuma galaktičke ere."
     Višedimenzione površine koje su predstavljale ekonomske promenljive bile su kao izuvijane boce, pune - kako ih je Jugo vremenski poređao - uzburkane tečnosti. Tečnosti žute, zelene i virusno crvene boje tekle su okolo i jedna kroz drugu u gracioznom, sporom plesu. Hari se uvek čudio činjenici da se lepota u matematici pojavljuje na najneočekivanije načine. Jugo je smišljao teško shvatljive ekonometrijske veličine, ali su one u bremenitom smenjivanju vekova ipak obrazovale najfinije arabeske.
     "Iznenađujući sklad", priznade Hari. Žute površine istorijskih podataka glatko su se mešale sa drugim bojama, a tečnosti pronalazile put do zakrivljenih nivoa. "A pokrivaju četiri milenijuma? Nema beskonačnih?"
     "Ona nova shema renormalizacije ih je uklonila."
     "Odlično! Podaci o srednjem galaktičkom razdoblju su najpouzdaniji, zar ne?"
     "Aha. Političari su se umešali posle sedmog milenijuma. Dors mi pomaže da prosejem đubre."
     Hari se divio stapanju boja, drevnom vinu u transfinitnim bocama.
     Psihoistorijske vrednosti obrazovale su jake veze. Istorija nije nimalo podsećala na stameno čelično zdanje koje kruto premošćuje vreme, već je pre bila slična mostu od užadi, koji stenje i škripi pri svakom koraku. Ova 'snažna dinamika povezivanja' izazivala je rezonanciju u jednačinama, nekontrolisana odstupanja, čak i beskonačnosti. Ali u stvarnosti ništa nije postajalo beskonačno, tako da je jednačine bilo potrebno ispraviti. Hari i Jugo su potrošili mnogo godina nastojeći da uklone ružne beskonačnosti. Činilo se da su se sada približili cilju.
     "Kako izgledaju rezultati ako jednostavno produžiš jednačine dalje, posle sedmog milenijuma?" upita Hari.
     "Oscilacije se gomilaju", priznade Jugo.
     Petlje povratne sprege nisu bile nikakva novost. Hari je znao opštu teoremu, staru koliko i vreme: ako su sve promenljive u sistemu čvrsto povezane i ako je moguće precizno i potpuno izmeniti jednu od njih, onda je moguće posredno kontrolisati i sve druge. Ovakav sistem mogao se dovesti do tačnog ishoda kroz bezbroj unutrašnjih petlji povratne sprege. Sistem je spontano uređivao sebe... i slušao je.
     Istorija, naravno, nije slušala nikoga. Ali za razdoblja kao što je bilo ono od četvrtog do sedmog milenijuma, jednačine su nekako uspevale da obave posao. Psihoistorija je uspevala da 'postdiktuje' istoriju.
     U istinski složenim sistemima, način na koji su se podešavanja događala ležao je izvan granica ljudskog poimanja, izvan saznavanja... i, što je najvažnije, nije bio ni vredan saznavanja.
     Ali kada sistem poludi, neko mora da se zavuče u njegovu utrobu i pronađe kvar. "Imaš neku ideju? Pretpostavku?"
     Jugo slegnu ramenima. "Pogledaj ovo."
     Tečnosti su zapljuskivale zidove boca. Počele su da se pojavljuju još zamršenije tvorevine, ispunjene jarko obojenim tečnostima-podacima. Hari je posmatrao kako se plime šire kroz prostor promenljivih nagorelo narandžaste boje, dižući reakcione talase u okolnim ljubičastim slojevima. Posle kratkog vremena čitav holo prikazivao je pomamno kovitlanje.
     "Znači da jednačine greše", reče Hari.
     "Da, i to debelo. Veliki ciklusi traju otprilike sto dvadeset pet godina. Ali sređivanje događaja kraćih od osamdeset godina daje ujednačen obrazac. Gledaj..."
     Hari je posmatrao kako kovitlac raste, nalik na uragan koji uzburkava višebojni okean.
     Jugo reče: "Ovo uklanja rasipanje usled 'generacijskih stilova', kako ih Dors zove. Mogu da uzmem zone koje su svesno produžile ljudski život. Mogu da izvedem jednačine unapred, nema problema - ali onda odjednom ostanem bez podataka. Otkud to? Malo začeprkam po istoriji, i ispostavi se da ta društva nisu dugo trajala."
     Hari zavrte glavom. "Jesi li siguran? Mislio sam da bi duži život trebalo da donese malo više mudrosti."
     "Nije tako! Zavirio sam dublje u to i otkrio da se, kada ljudski vek dostigne trajanje društvenog ciklusa, obično oko sto deset standardnih godina, nestabilnost povećava. Čitave planete zahvatali su ratovi, krize, opšte društvene bolesti."
     Hari se namršti. "Ta posledica... da li je poznata?"
     "Ne verujem."
     "Zato su ljudi dostigli granicu dugovečnosti? Društvo se raspada, a napredak zaustavlja?"
     "Aha."
     Na Jugovom licu bio je mali, stegnut osmejak, po kome je Hari znao da se ovaj prilično ponosi ovim otkrićem. "Narastajuće nepravilnosti, koje vode... u haos."
     Ovo je bio dubok problem koji je tek trebalo da savladaju. "Bogamu!" Hari je mrzeo sve što je nepredvidljivo.
     Jugo uputi Hariju mangupski kez. "Po tom pitanju, šefe, nemam novosti."
     "Ne brini", reče Hari veselo, iako se nije tako osećao. "Dosta si uradio. Seti se izreke... Carstvo nije izgrađeno za dan."
     "Da, ali izgleda da prilično brzo propada."
     Njih dvojica su retko pominjala najdublji razlog postojanja psihoistorije: sve širu bojazan da moć Carstva opada, iz razloga koje niko nije znao. Teorija je bilo napretek, ali nijedna nije imala moć predviđanja. Hari se nadao da to postigne, ali je napredak bio izluđujuće spor.
     Jugo je izgledao potišteno. Hari obiđe oko širokog stola i prijateljski pljesnu Juga po leđima. "Glavu gore! Objavi ovaj rezultat."
     "Smem li? Moramo da držimo psihoistoriju u tajnosti."
     "Samo poređaj podatke, a onda ih objavi u nekom časopisu posvećenom analitičkoj istoriji. Popričaj sa Dors o tome koji časopis da odabereš."
     Jugo se razvedri. "Zapisaću to, pokazaću da si..."
     "Ne, mene izostavi iz toga. To je tvoj rad."
     "Hej, ali ti si mi pokazao kako da postavim analizu, gde..."
     "Tvoj je. Objavi ga."
     "Pa..."
     Hari je prećutao činjenicu da bi sve što bi sada bilo objavljeno pod njegovim imenom privuklo pažnju. Neko bi mogao da nasluti da iza jednostavne posledice uticaja životnog veka leži beskrajno šira teorija. Bilo je bolje držati se povučeno.
     Kada se Jugo vratio na posao, Hari je neko vreme sedeo i posmatrao oluje kako prolaze kroz tečnosti-podatke koje su se i dalje širile kroz vreme u vazduhu iznad njegovog stola. Onda pogleda prema svojoj omiljenoj izreci kojoj ga je naučila Dors i poklonila mu je na maloj, elegantnoj keramo-pločici:
     Minimum snage, upotrebljen u prelomnom trenutku na polugu istorije, utire put do daleke vizije. Teži samo onim ciljevima koji služe najdalekosežnije perspektive.
     Deveto proročanstvo Cara Kembla, 17. stih
     "Ali šta ako ne možeš da biraš najdalekosežnije perspektive?" promrmlja on i vrati se poslu.








7.
     Sledećeg dana dobio je poduku o stvarnosti carske politike.
     "Nisi znao da te snimaju 3-D-skopom?" upitao ga je Jugo.
     Hari je posmatrao snimak svog razgovora sa Lamurkom na holou u kabinetu. Bio je pobegao na univerzitet kada su carski specijalci počeli da se povijaju pod naletom horde novinara na njegov stan. Morali su da pozovu pojačanja kada su zatekli jednu ekipu kako pokušava da provuče akustičnu sondu u stan kroz tri sprata iznad. Hari i Dors su se izvukli napolje sa pratnjom kroz gravitacionu cev za održavanje zgrade.
     "Ne, nisam. Puno toga se dešavalo." Setio se da su njegovi telohranitelji zaustavili i pretresli nekoga, a zatim ga pustili da prođe. 3-D kamera i akustična sonda bili su tako malih razmera da je medijski službenik mogao da ide okolo sa njima ispod odeće. Atentatori su koristili isti način prikrivanja. Telohranitelji su umeli da razlikuju jedne od drugih.
     Jugo reče sa dalitskom mudrošću: "Treba da paziš na njih, jer ćeš igrati u toj ligi."
     "Zahvalan sam ti na brizi", suvo odvrati Hari.
     Dors se lupnu prstom po usni. "Mislim da si prilično dobro ispao."
     "Nisam želeo da izgleda kao da namerno želim da sasečem vođu većine u visokom savetu", reče Hari žučno.
     "Al' si upravo to radio", odvrati Jugo.
     "Pretpostavljam, ali u tom trenutku izgledalo je kao učtivo... zadirkivanje", dovrši on malodušno. Montirano za 3-D, to je ličilo na brz verbalni ping-pong sa žiletima umesto loptica.
     "Ali si ga svaki put nadmudrio", primeti Dors.
     "On mi čak nije ni nesimpatičan! Učinio je dosta dobrih stvari za Carstvo." Zaćutao je, razmišljajući. "Mada jeste bilo... zabavno."
     "Možda imaš dara za to", reče ona.
     "Radije bih da ga nemam."
     "Mislim da nemaš mnogo izbora", reče Jugo. "Postaješ slavan."
     "Slava je gomilanje zabluda oko opšte poznatog imena", reče Dors.
     Hari se osmehnu. "Dobro rečeno."
     "To su reči Eldonijana Starog, najdugovečnijeg cara. Bio je jedini iz svog klana koji je umro od starosti."
     "Ima smisla", reče Jugo. "Treba da očekuješ da će biti priče, govorkanja, pogrešnih tumačenja."
     Hari ljutito zavrte glavom. "Ne! Slušajte, ne smemo da dozvolimo da nam te spoljnje stvari odvrate pažnju. Jugo, šta je sa onim krijumčarenim konstelacijama ličnosti koje si 'nabavio'?"
     "Kod mene su."
     "Mašinski prevedene? Hoće li raditi?"
     "Aha, ali traže strašno mnogo memorije i radne snage. Malo sam ih podesio, ali zahtevaju veću mrežu za uporednu obradu nego što mogu da im omogućim."
     Dors se namršti. "Ne sviđa mi se to. To nisu samo konstelacije, već simovi."
     Hari klimnu glavom. "Mi ovde vršimo istraživanja, a ne pokušavamo da stvorimo super-rasu."
     Dors ustade i energično se ushoda. "Najstariji od tabua odnosi se na simove. Čak i konstelacije ličnosti poštuju stroge zakone!"
     "Naravno, to važi od početaka istorije. Ali..."
     "Preistorije." Nozdrve joj se raširiše. "Zabrane su toliko stare, da nema zabeleški zašto su uvedene... bez sumnje, zbog nekih pogubnih eksperimenata mnogo pre mračnog doba."
     "Šta je to?" upita Jugo.
     "Dugo razdoblje - nemamo jasnu predstavu koliko dugo je trajao, iako je sigurno da je reč o nekoliko milenijuma - pre nego što je Carstvo postalo jedinstveno."
     "Još sa Zemlje, misliš?" Jugo je izgledao skeptično.
     "Zemlja je više legenda nego činjenica. Ali da, tabu je mogao da potiče odatle."
     "Ovo su beznadežno ograničeni simovi", reče Jugo. "Ne znaju ništa o našem vremenu. Jedan je verski fanatik neke crkve za koju nikada nisam čuo. Drugi je neki pisac, usijana glava. Ne predstavljaju opasnost ni za koga, osim možda za same sebe."
     Dors ga sumnjičavo odmeri. "Ako su tako ograničeni, kakva je korist od njih?"
     "U tome što mogu da kalibriraju psihološke indekse. Mi uobličavamo jednačine koje zavise od osnovnih ljudskih opažanja. Sa antičkim umom, čak i simovanim, moći ćemo da kalibriramo nedostajuće konstante u proporcionalnim jednačinama."
     Dors sumnjičavo frknu. "Ne razumem matematiku, ali znam da su simovi opasni."
     "Slušaj, niko normalan više ne veruje u te stvari", reče Jugo. "Matistoričari su vekovima koristili simove. Tik-takovi..."
     "To su nepotpune ličnosti, zar ne?" upita Dors strogo.
     "Pa, jesu, ali..."
     "Mogli bismo da se nađemo u grdnoj nevolji ako su ovi simovi bolji, raznovrsniji."
     Jugo odmahnu krupnim šakama na ovu njenu misao, lenjo se smešeći. "Ne brini. Držim ih pod kontrolom. Osim toga, već sam pronašao način da rešim problem memorije i mašinskog vremena... a imam i pokriće za nas."
     Hari uzdignu obrve. "Kakvo pokriće?"
     "Pronašao sam kupca za simove. Nekoga ko će ih koristiti, pokriti sve troškove i platiti za povlasticu da ih ima. Želi da ih upotrebi u komercijalne svrhe."
     "Ko?" upitaše Hari i Dors istovremeno.
     "Društvo za artificijelno", reče Jugo pobednički.
     Hari ga je samo prazno posmatrao. Dors kao da je nekoliko trenutaka prebirala po pamćenju, pa reče: "Preduzeće za arhitekturu računarskih sistema."
     "Jeste, i to jedno od najboljih. Imaju tržište za stare simove kao vid zabave."
     Hari reče: "Nikad čuo za njih."
     Jugo začuđeno odmahnu glavom. "Ne pratiš događaje, Hari."
     "Niti se trudim da ih pratim. Želim da budem ispred njih."
     Dors reče: "Ne sviđa mi se što idemo preko nekog spolja. I kakva je to priča o plaćanju?"
     Jugo je sijao: "Plaćaju za pravo korišćenja. Sve sam već dogovorio."
     "Imamo li ikakvu kontrolu nad tim kako će upotrebljavati simove?" Dors se napeto nagnu napred.
     "Nije nam potrebna", reče Jugo kao da se brani. "Verovatno će ih koristiti u reklamama, ili tako nešto. Kako može da se upotrebi sim koga verovatno niko neće razumeti?"
     "Ne sviđa mi se to. Bez obzira na komercijalnu stranu, opasno je i pokušati sa oživljavanjem starih simova. Javni gnev..."
     "Hej, to je prošlost. Ljudi ne osećaju to za tik-takove, iako ovi postaju poprilično pametni."
     Tik-takovi su bili mašine niskih umnih sposobnosti, strogo držane ispod tavanice inteligencije prastarim zakonima programiranja. Hari je oduvek sumnjao da su prvobitni, drevni roboti načinili te zakone, da bi sprečili da carstvo mašinske inteligencije izrodi još posebnije i nepredvidljivije vrste.
     Pravi roboti, kao što je bio R. Denil Olivav, držali su se povučeno, hladno i zagledani daleko napred. Ali u sve jačim potresima širom Carstva, padali su i tradicionalni kibernetski protokoli. Kao i sve drugo.
     Dors ustade: "Ja sam protiv. Moramo ovo odmah da zaustavimo."
     Jugo i sam ustade, iznenađen. "Sama si mi pomogla da pronađem simove. A sad..."
     "Nisam imala ovo u vidu." Lice joj se zategnu.
     Hari se zapita za razlog njene žestine. Ovde je bilo u pitanju nešto drugo, ali šta? On pomirljivo reče: "Ne vidim zašto ne bismo zaradili nešto sa strane u našem istraživanju. A dodatni računarski kapacitet nam je ionako potreban."
     Dors ljutito zaigraše usne, ali oćuta. Harija je veoma zanimalo zašto se toliko protivi. "Obično ne daješ pet para za pravila."
     Ona jetko odvrati: "A ti obično nisi kandidat za prvog ministra."
     "Neću dozvoliti da takve stvari ometaju naš rad", reče on čvrsto. "Jasno?"
     Ona klimnu glavom i ne reče ništa, i on se iznenada oseti kao nametljivi tiranin. Između saradnika koji su istovremeno i ljubavnici uvek može da dođe do sukoba. Problemi se obično zaobilaze. Zašto je onda ona tako uporna?
     Nastavili su da rade na psihoistoriji, a onda Dors pomenu njegov sledeći sastanak. "Ona je sa mog odeljenja istorije. Zamolila sam je da prouči obrasce u trantorskoj istoriji u poslednjih deset milenijuma."
     "Oh, fino, hvala. Molim te, pozovi je da uđe."
     Silvin Toranaks bila je naočita žena i nosila je hrpu starih piramida sa podacima. "Pronašla sam ih u jednoj biblioteci na suprotnom kraju planete", objasnila je.
     Hari podiže jednu piramidu. "Prvi put ih vidim ovakve. Prašnjave su!"
     "Za neke ne postoji evidencija u bibliotekama. Prevela sam neke od njih. Dobre su, još mogu da se čitaju pomoću matrice za prevođenje."
     "Hmmm." Hariju je dopadao bajati izgled stare tehnologije iz jednostavnijih vremena. "Možemo da ih čitamo neposredno?"
     Klimnula je glavom. "Znam kako dejstvuju svedene Seldonove jednačine. Mislim da ćete moći da izvršite matematičko poređenje i da pronađete koeficijente koji su vam potrebni."
     Hari načini grimasu. "To nisu moje jednačine; one su rezultat zajedničkog istraživačkog rada brojnih..."
     "Nemojte, akademiče, pa svi znaju da ste vi napisali procedure, pristup."
     Hari se još neko vreme durio zato što ga je to uzrujalo, ali je Toranaksova nastavila da govori o upotrebi piramida, i Jugo joj se oduševljeno priključio, pa je morao da se preda. Onda je gošća otišla da radi sa Jugom i dozvolila mu da se vrati u uobičajeni akademski mlin.
     Na holou je lebdeo njegov dnevni raspored:
     Odrediti govornike na simpozijumu - zašećeriti poziv za neodlučne.
     Sastaviti predlog kandidata za carsku družbu.
     Pročitati studentski rad, pošto prođe kroz logičku seckalicu na računaru.
     
     Ovo je bilo dovoljno da mu prođe veći deo dana. Tek kada je u njegov kabinet ušao sekretar, setio se da je obećao da će održati govor. Kancelar je imao brz, ironičan osmejak, napućena usta i suzdržan pogled - pogled učenog čoveka. "Vaša... toga?" upita značajno.
     Hari potraži u ormanu i pronađe široku odoru sa balonastim rukavima, pa uđe u pomoćnu sobicu i presvuče se. Njegova sekretarica dodade mu višenamensku video-kocku, i njih dvojica žurno napustiše kabinet. Prešli su preko glavnog trga, neupadljivo okruženi njegovim specijalcima. Grupa dobro obučenih muškaraca i žena uperi u njega 3-D kamere. Jedan od njih je šetao kamerom gore-dole da bi bolje uhvatio vijugave žute-plave pruge Strilinga.
     "Da li vam se javljao Lamurk?"
     "Šta će biti sa Dalitima?"
     "Dopada li vam se novi upravnik sektora? Ne smeta vam što je triseksualac?"
     "Šta mislite o novim zdravstvenim izveštajima? Hoće li Car doneti propis o telesnom vežbanju za Trantor?"
     "Ne obraćajte pažnju na njih", reče Hari.
     Sekretar se osmehnu i mahnu prema kamerama. "Oni samo rade svoj posao."
     "Šta im znači to sa vežbanjem?" upita Hari.
     "Jedno istraživanje je pokazalo da elektro-stim za vreme spavanja manje razvija mišiće nego staromodno vežbanje."
     "Nikakvo čudo." Kao dečak, radio je na njivi i nikada nije uspeo da se navikne na zamisao o stimovanju u toku spavanja.
     Klin novinara se primicao bliže, dovikujući pitanja.
     "Šta Car misli o onome što ste rekli Lamurku?"
     "Da li je istina da vaša žena ne želi da postanete prvi ministar?"
     "Šta se dogodilo sa Demerzelom? Gde je on?"
     "A svađe između zona? Može li Car da pronađe kompromis?"
     Jedna žena istrča napred. "Kako vi vežbate?"
     Hari sarkastično reče: "Vežbam uzdržanost", ali smisao prođe pored žene koja ga samo prazno pogleda.
     Kada su ušli u veliku dvoranu, Hari se seti da preda video-kocku domaćinu dvorane. Nekoliko 3-D-ova uvek pomognu da govor lakše prođe. "Puno ljudi", reče sekretaru kada su zauzeli mesta na govorničkom balkonu iznad redova sedišta.
     "Dolazak je bio obavezan. Svi studenti u klasi su ovde." Sekretar ozareno osmotri skup. "Hteo sam da se osiguram da će ovo ostaviti utisak na one novinare napolju."
     Hari iskrivi usta. "Kako se beleži ko je prisutan?"
     "Svako ima svoje mesto. Čim sednu, izbrojani su, ako se njihova identifikacija poklapa sa brojem sedišta."
     "Puno truda da bi ljude primorali da dođu."
     "Bilo je potrebno! Za njihovo dobro, kao i za naše."
     "To su odrasli ljudi, inače ne bi ni studirali napredne predmete. Treba ih pustiti da sami odrede šta je dobro za njih."
     Sekretareve usne bile su stisnute kada je ustao da kaže uvodnu reč. Ustavši da govori, Hari reče: "Sada kada ste zvanično izbrojani, zahvaljujem vam se što ste me pozvali i objavljujem da ovde prestaje moje službeno obraćanje."
     Iznenađeno komešanje. Hari prelete pogledom po dvorani, pustivši da tišina naraste. Onda blago reče: "Ne volim da govorim nikome ko je primoran da me sluša. Sada ću sesti, a svako ko želi da ode neka to slobodno učini."
     Seo je. U publici nastade žagor. Nekoliko studenata ustade. Ostali ih izviždaše. Kada je ustao da održi govor, dočekaše ga klicanjem.
     Nikada nije imao publiku u toj meri na svojoj strani. Iskoristio je to na najbolji način, održavši nezaboravan govor o budućnosti... matematike. Ne o smrtnom Carstvu, već o divnoj, večitoj matematici.








8.
     Žena iz ministarstva ukrštenih kultura pogleda ga niz nos i reče: "Naravno da je potrebno da i vaša grupa da svoj doprinos."
     Hari sa nevericom odmahnu glavom. "Ovaj... Senzo?"
     Poravnala je svoju svečanu odeću, uzvrpoljivši se na stolici za goste u njegovom kabinetu. "Ovo je napredni program. Svi matistoričari su dužni da daju stipendijski prilog."
     "Ali mi nismo stručni da komponujemo..."
     "Iako shvatam vaše oklevanje, mi u ministarstvu osećali smo da bi ove senzo-simfonije bile pravi način da se podstakne, ovaj, umetnički oblik koji nije pokazao dovoljan napredak."
     "I dalje mi nije jasno."
     Milostivo mu je podarila potpuno neubedljiv, veštački osmeh. "Po našoj zamisli ove nove vrste senzo-simfonije, umetnici - to jest, matistoričari - preobraziće osnovne strukture misli, kao što su Euklidove konceptualne tvorevine, ili transfinitne teorijske postavke. Ove će biti prevedene pomoću umetničkog medijuma..."
     "A to je...?"
     "Kompjuterski filter koji razašilje konceptualne obrasce u širok izbor čulnih puteva."
     Hari uzdahnu. "Shvatam." Ova žena je bila uticajna, i morao je da je sasluša. Finansiranje njegove psihoistorije nije moglo biti ugroženo jer je dolazilo iz same Careve ruke, ali odeljenje matistorije na Strilingu nije smelo da prenebregne carski stipendijski odbor i njegove lakeje, kakva je bila i žena pred njim. Tako je to bilo sa institucijom doprinosa.
     Umesto da budu opuštene, meditativne oaze mirnog proučavanja, istraživački unverziteti bili su iscrpljujuća, takmičarska, visoko stresna maratonska polja. Meritokrate - učitelji i naučnici podjednako - posvećivali su sve svoje vreme radu, imali zdravstvene probleme vezane za stres, visok postotak razvoda brakova i malobrojno potomstvo. Rezultate svog rada seckali su na bajtove, tragajući za najmanjom objavljivom veličinom, da bi uvećali spisak svojih radova.
     Da bi se od carske administracije izvukla stipendija, bilo je potrebno izvršiti osnovnu radnju: popuniti obrasce. Hari je dobro poznavao izluđujući lavirint unakrsnih pitanja. Navesti i raščlaniti vrstu i 'teksturu' finansiranja. Proceniti posrednu korist. Opisati vrstu potrebne laboratorijske i računarske opreme (mogu li se postojeća sredstva prilagoditi da zadovolje potrebu?). Ukratko objasniti filozofski stav predloženog rada.
     Piramida moći značila je da najiskusniji učitelji najmanje podučavaju. Umesto toga, održavali su i igrali beskrajne igre prilaganja i stipendiranja. Sivci su se nemilosrdno starali da nijedno polje ne ostane nepopunjeno. Stipendije je dobijalo možda samo desetak odsto molbi, i to posle dve godine čekanja na otprilike polovinu traženog iznosa.
     I još gore od toga, budući da je čekanje bilo toliko dugo, postojala je težnja da se svakom molbom pogodi u središte. Da bi se obezbedilo da rad bude uspešan, većinom su bili pisani pre nego što bi bila napisana sama molba. Ovim se obezbeđivalo da u molbi ne bude 'rupa', a u radu neočekivanih zaokreta.
     Ovo je značilo da su učiteljski i istraživački rad postali uglavnom lišeni iznenađenja. Činilo se da niko ne primećuje da ih je ovo lišilo najveće radosti: uzbudljivosti neočekivanog.
     "Ja ću... preneti ovo svom odeljenju." Bilo bi poštenije da je rekao Narediću im da to urade. Ali valjalo je očuvati etikeciju.
     Istog trenutka kada je žena otišla, Dors upade u njegov kabinet, a za njom i Jugo. "Neću da radim sa ovima!" reče ona, sevajući očima.
     Hari osmotri dve krupne ploče koje kao da su bili od kamena. Ali nisu mogle da budu tako teške jer ih je Jugo držao na otvorenim dlanovima. "Simovi?" upita.
     "U feritnim jezgrima", reče Jugo ponosno. "Zatureni u jednoj pacovskoj jazbini na planeti Sark."
     "Svet sa kog potiče onaj pokret nove renesanse?"
     "Aha... malo je blesavo imati posla s njima. Ali važno je da sam nabavio simove. Upravo su stigli. Tunel-ekspresom. Žena koja je glavna tamo, Bjuta Firniks, želi da razgovara s tobom."
     "Rekao sam da ne želim da budem umešan."
     "Deo pogodbe je da se sretne sa tobom."
     Hari zatrepta, uznemiren. "Došla je čak ovamo?"
     "Ne, ali su platili uski snop. Ona je na vezi. Prebacio sam je ovamo. Samo uspostavi vezu."
     Hari je imao jasno predosećanje da je uvučen u nešto opasno, daleko izvan granica uobičajene opreznosti. Vreme na uskom snopu bilo je skupo jer je carski sistem prostorno-vremenskih tunela bio načet višemilenijumskim protokom. Hari je smatrao da je dekadentno upotrebiti ga za kontakt licem u lice. Ako je ta Firniksova platila galaktičko vreme čekanja samo da bi popričala sa jednim matistoričarem...
     Poštedite me oduševljenja, pomisli Hari. "Pa dobro, onda."
     Bjuta Firniks bila je visoka žena gorućeg pogleda koja mu se široko osmehnula kada je njen lik procvetao u kabinetu. "Profesore Seldone! Tako sam se obradovala što je vaše osoblje pokazalo zanimanje za novu renesansu."
     "Pa, u stvari, ja mislim da je to bilo više u vezi sa onim simulacijama." Prvi put je bio zahvalan za dve sekunde pomaka u prenosu. Najveća kapija tunela bila je udaljena svetlosnu sekundu od Trantora, očigledno isto kao i Sark.
     "Naravno! Pronašli smo istinski drevne arhive. Otkrićete da naš napredni pokret ovde ruši neke stare zabrane."
     "Nadam se da će proučavanje doneti zanimljive rezultate", reče Hari neutralno. Kako ga je Jugo uvukao u ovo?
     "Nalazimo stvari koje će vam otvoriti oči, dr Seldone." Okrenula se i pokazala prema prizoru iza nje, velikom skladištu pretrpanom drevnim keramo-policama za čuvanje. "Nadamo se da ćemo otvoriti vrata za pronalaženje odgovora i na samo pitanje predcarskog porekla, legende o Zemlji... na sve to!"
     "Ja, ovaj, veoma će me zanimati da vidim rezultate."
     "Morate da dođete i da sami pogledate. Matistoričar poput vas sigurno će biti zadivljen. Naša renesansa je upravo onakav pokret kakav je potreban mladim i naprednim planetama. Obećajte da ćete nam doći u posetu... i to zvaničnu, nadam se."
     Očigledno je računala na njegovo buduće zvanje prvog ministra. Prošlo je još nekoliko nepodnošljivih minuta pre nego što je uspeo da je se oslobodi. Kada se njen lik konačno rastopio u vazduhu, besno se okrenuo prema Jugu.
     "Hej, pogodio sam nam dobar posao, s tim da i ona nešto proda tebi", reče Jugo, raširivši ruke.
     "A cena, ispod stola, prava je sitnica, pretpostavljam?" upita Hari, ustajući. Položio je ruku na jednu od kocki i otkrio da je iznenađujuće hladna. U njenoj senovitoj utrobi video se lavirint rešetki i vijugavih traka prelomljene svetlosti, nalik na sićušne puteve kroz neki sumorni grad.
     "Naravno", reče Jugo sa opuštenom samouverenošću. "Našao sam neke Dalite da malo, ovaj, poguraju stvar."
     Hari se zakikota. "Mislim da ovo ne bi trebalo da čujem."
     "Kao prvi ministar, ne bi nipošto smeo", reče Dors.
     "Nisam prvi ministar!"
     "Mogao bi da budeš... i to uskoro. To sa simulacijama je previše rizično. A ti sa čak razgovarao sa nekim sa Sarka! Ja neću da imam posla s njima."
     Jugo blago reče: "Niko to ni ne traži od tebe."
     Hari protrlja hladnu, glatku površinu feritne kocke, odmeri je u ruci - bila je sasvim laka - i uze one dve od Juga. Položio ih je na svoj sto. "Koliko su stare?"
     Jugo reče: "Na Sarku kažu da ne znaju, ali da mora da su najmanje..."
     Dors se iznenada pokrenu. Otrgla mu je kocke, svaku u po jednu ruku, okrenula se prema najbližem zidu... i zavitlala obe u zid. Tresak je bio zaglušujući. Krhotine ferita zapljuštaše po zidu. Harijevo lice zasuše zrnca.
     Dors je upila najveći deo eksplozije. Energija pohranjena u blokove oslobodila se kada su se slomile rešetke.
     U iznenadnoj tišini koja je usledila, Dors je stajala ukočeno, ruku prekrivenih zrnastom prašinom. Ruke su joj krvarile, a na levom obrazu imala je posekotinu. Gledala ga je pravo u oči. "Ja sam zadužena za tvoju bezbednost."
     Jugo otegnu: "Čudan način da to pokažeš."
     "Morala sam da te zaštitim od potencijalne..."
     "Tako što si uništila drevni artefakt?" upita Hari.
     "Prigušila sam veći deo erupcije, da ti ne bio ugrožen. Ali da, smatram da je uključivanje Sarka..."
     "Znam, znam." Hari podiže ruke, okrenuvši dlanove prema njoj, prisećajući se.
     Prethodne večeri se vratio sa svoje dobro primljene besede i zatekao Dors nadurenu i ćutljivu. Njihova zajednička postelja bila je takođe hladno borilište, iako nije htela da kaže šta ju je toliko oneraspoložilo. Pobediti povlačenjem, Hari je jednom nazvao ovakvu taktiku. Ali nije znao da je ona to baš toliko primila k srcu.
     Brak je neprestano istraživačko putovanje, tužno je pomislio.
     "Ja odlučujem o riziku", reče joj on, posmatrajući krš u kabinetu. "A ti ćeš to poštovati sve dok ne postoji očigledna fizička opasnost. Jasno?"
     "Nekad moram i sama da procenim..."
     "Ne! Posao sa ovim sarkijanskim simulacijama mogao je da nas nauči nešto o nedovoljno poznatim, starim vremenima. A to može da utiče na psihoistoriju." Pitao se da li ona izvršava naređenje koje je dobila od Olivava. Zašto je robotima toliko stalo do toga?
     "Kada je očigledno da ugrožavaš..."
     "Planiranje - i psihoistoriju - moraš da prepustiš meni."
     Ubrzano je zatreptala, napućila usta, zaustila nešto da kaže... ali je oćutala. Konačno klimnu glavom. Hari uzdahnu.
     Ona u sobu utrča njegova sekretarica, praćena specijalcima, i nastade pravi haos objašnjavanja. Pogledao je kapetana specijalaca pravo u oči i izjavio da su se feritna jezgra nekako sudarila i verovatno pronašla neku neotpornu tačku.
     Bilo je to zato, objasnio je, izmišljajući na licu mesta, tonom profesionalne ubedljivosti koji je odavno uvežbao, što su posredi krhke tvorevine koje koriste unutrašnji pritisak da se stabilizuju, čuvajući ogromne količine mikroskopskih podataka.
     Na njegovo olakšanje, kapetan je samo iskrivio lice, pogledao okolo po kršu i rekao: "Nije trebalo da dopustim da zastarela tehnologija uđe ovamo."
     "Niste vi krivi", uveravao ga je Hari. "Krivica je samo moja."
     Možda bi bilo potrebno još pretvaranja, ali u tom trenutku njegov holo oglasi prijem poruke. Načas je opazio Klionovu sekretaricu protokola, ali pre nego što je ova uspela da progovori prizor se rasprši. On pljesnu po komandi ličnog filtera kada se Klionovo lice obrazovalo u vazduhu iz pamučaste magle.
     "Imam loše vesti", reče Car bez prethodnog pozdrava.
     "Ah, žao mi je što to čujem", reče Hari neubedljivo.
     Pozvao je, ispod Klionovog lika, snimljeni niz telesnih položaja, nadajući se da će sakriti feritnu prašinu kojom mu je bila prekrivena tunika. Po crvenom okviru koji je opšio holo znao je da će na druga strana videti odgovarajuće dostojanstveno lice, sa njegovim pokretima usana.
     "Visoki savet se zaglavio oko pitanja predstavljanja." Klion je nezadovoljno grizao usnu. "Dok to ne razreše, proglašenje prvog ministra se odlaže."
     "Shvatam. Problem predstavljanja...?"
     Klion iznenađeno trepnu. "Šta, nisi to pratio?"
     "Imam toliko posla na Strilingu."
     Klion olako odmahnu rukom. "Naravno, pripremaš se za stvar. Pa, ništa se neće dogoditi tako skoro, tako da možeš da se opustiš. Daliti su doveli galaktički niži savet u pat poziciju. Traže da budu zastupljeni sa više predstavnika - na Trantoru i u čitavoj prokletoj spirali! Onaj Lamurk im se suprotstavio u visokom savetu. Niko neće da popusti."
     "Razumem."
     "Stoga ćemo morati da sačekamo da visoki savet ponovo počne da odlučuje. Proceduralna pitanja predstavljanja važnija su i od postavljanja ministara."
     "Naravno."
     "Prokleti zakonik!" provali iz Kliona. "Trebalo bi da mogu da postavljam koga hoću!"
     "Potpuno se slažem." Ali ne mene, pomisli Hari.
     "Pa, mislio sam da bi voleo to da čuješ od mene."
     "Zahvalan sam vam na tome, gospodaru."
     "Hteo bih da popričamo o nekim stvarima, naročito o toj psihoistoriji. Sad nemam vremena, ali... uskoro."
     "Na raspolaganju sam vam, gospodaru."
     Klion se ugasi bez pozdrava.
     Hari ispusti uzdah olakšanja. "Slobodan sam!" radosno uskliknu, podigavši ruke uvis.
     Specijalci su začuđeno zurili u njega. Hari ponovo opazi da su njegov sto, papiri i zidovi poprskani crnim tačkama. Uprkos tome, kabinet mu je i dalje izgledao kao raj, u poređenju sa raskošnim kavezom palate.








9.
     "Taj izlet će vredeti makar i samo zato da se malo maknemo iz Strilinga", reče Jugo.
     Ušli su u stanicu gravipada, praćeni neizbežnim specijalcima koji su se trudili da neupadljivo hodaju okolo. Harijevom oku bili su jednako neupadljivi kao pauci na tanjiru sa hranom.
     "Tu si u pravu", reče Hari. Na Strilingu su mogli da ga nađu članovi visokog saveta, grupe za pritisak mogle su da prodru u privremenu privatnost matematičkog odeljenja, i, naravno, svakog časa je u vazduhu mogao da se pojavi Carev lik. U pokretu je bio bezbedan.
     "Dobra veza dolazi za dva zapeta šest minuta", pročita Jugo na mrežnjačnom pisaču, gledajući sasvim ulevo. Hari nikada nije voleo te sprave, ali to je bio zgodan način čitanja - u ovom slučaju, reda vožnje gravipada - koji je ostavljao ruke slobodne. Jugo je vukao dve torbe. Hari je ponudio da pomogne, ali je Jugo rekao da je reč o 'porodičnom nakitu' i da ne može da ga poveri drugom.
     Ne usporavajući korak, prošli su kroz optički čitač koji je proverio plan sedenja, naplatio karte sa njihovih računa i obavestio autoprogramiranje povećanog opterećenja. Hari je bio pomalo zanesen nekim još neukroćenim matematičkim idejama, pa ga je njihovo propadanje iznenadilo.
     "Opaa", reče, hvatajući se za naslone za ruke. Pad je bio signal koji je bio u stanju da prekine i najdublju meditaciju. Upitao se koliko dugo već postoji taj osećaj, a onda ponovo obrati pažnju na Juga, koji je predano opisivao dalitsku zajednicu gde je trebalo da ručaju.
     "I dalje premišljaš o tim političkim stvarima?"
     "O pitanju predstavljanja? Ne dam crno ispod nokta za unutrašnja trvenja, podele i tako to. A opet, matematički posmatrano, to je prava zagonetka."
     "Meni izgleda prilično jednostavno", reče Jugo sa primetnom, iako učtivom, oštrinom. "Daliti su predugo izvlačili deblji kraj."
     "Zato što imaju glas samo jednog sektora?"
     "Tako je... a samo na Dalu nas ima četiri stotine miliona."
     "I još više na drugim mestima."
     "Prokleto tačno. Prema statistici na Trantoru, zastupljenost Dalita je samo nula-šest-osam zastupljenosti ostalih."
     "A širom Galaksije..."
     "Ista stvar! Imamo svoju zonu, istina, ali osim u galaktičkom nižem savetu, zgurani smo na malo."
     Jugo se od veselog i pričljivog drugara naprečac pretvorio u ozbiljnu i namrštenu osobu. Hari nije želeo da se izlet pretvori u prepirku. "Statistika traži opreznost, Jugo. Seti se starog vica o tri statističara u lovu na patke..."
     "A patke su...?"
     "Ptice za lov, poznate na nekim svetovima. Prvi je pucao metar iznad mete, drugi metar ispod, a treći, videvši to, uzviknu: 'Pogodili smo je!'"
     Jugo se nasmeja, pomalo po dužnosti. Hari se trudio da posluša Dorsin savet o ophođenju sa ljudima, koristeći više humor, a manje logiku. Sam Car mu je rekao da mu je incident sa Lamurkom doneo pozitivne poene u medijima, pa čak i u visokom savetu.
     Dors se, opet, činila neobično imuna i na smeh i na logiku; incident sa feritnim jezgrima uneo je napetost u njihovu vezu. Hariju je sada bilo jasno da je i ovo bio jedan od razloga zbog kojih je tako spremno prihvatio Jugov predlog da provedu dan izvan Strilinga. Dors je morala da održi dva časa i nije mogla da pođe. Gunđala je zbog toga, ali je na kraju priznala da će specijalci verovatno biti sasvim sposobni da ga zaštite. Ukoliko sam ne učini nešto 'budalasto'.
     Jugo je bio uporan. "U redu, ali su i sudovi okrenuti protiv nas."
     "Dal je danas najveći sektor. Vremenom ćete imati sopstvene sudove."
     "Da, ali nemamo vremena. Nadglasavaju nas blokovi."
     Hari je osećao duboku odbojnost prema uobičajenoj kružnoj logici političkih rasprava, i zato je pokušao da utiče na matematičara u Jugu. "Sva sudska tela podložna su blokovskoj kontroli, druškane. Pretpostavimo da sud čini jedanaest sudija. U tom slučaju koheziona grupa od šestorice može odlučujuće da utiče na svaku presudu. Mogu da se potajno sastanu i dogovore se da ih obavezuje mišljenje većine u okviru grupe, i da zatim glasaju kao blok u grupi od jedanaestorice."
     Jugova usta se nervozno iskriviše. "Vrhovni sud ima jedanaest članova... je l' to tvoja poenta?"
     "To je opšte načelo. Čak i manji savezi mogu da uspeju. Pretpostavimo da se četvorica članova vrhovnog suda tajno sastanu i dogovore da poštuju ishod svog unutrašnjeg glasanja. Tada bi glasali kao blok unutar prvobitnog saveza šestorice. Tada bi četvorica odlučivali o ishodu glasanja jedanaestorice."
     "Bogamu, stvar je crnja nego što sam mislio", reče Jugo.
     "Hteo sam da ti pokažem da se bilo koji konačni broj predstavnika može kontrolisati. To je opšta teorema o metodu."
     Jugo klimnu glavom, a onda poče, na Harijev užas, da niže nepravde i poniženja naneta Dalitima od strane vladajuće većine u sudu, oba saveta, direktoratu diktata...
     Beskrajna zaposlenost vladanja. Kakva gnjavaža!
     Hari shvati da je njegov način razmišljanja sasvim različit od Jugovih grozničavih proračunavanja i još različitiji od Lamurkove lukavosti. Kako onda da se nada da će opstati kao prvi ministar? Zašto Car to ne primećuje?
     Klimnuo je glavom, navukao masku pažljivog slušaoca i pustio da ga zidne panorame umire. I dalje su se spuštali niz dugačku cikloidalnu krivulju gravitacionog pada.
     Naziv je ovaj put sasvim odgovarao. Dugolinijska putovanja na Trantoru obično su se obavljala ispod Trantora, duž krivulje koja je njihovom vozilu dozvoljavala da uroni ispod same sile teže, obešeno o magnetna polja, samo za debljinu prsta daleko od zidova cevi. U propadanju kroz mračni vakuum nije bilo prozora. Umesto njih, zidovi su umirivali svaki strah od pada.
     Zrela tehnologija bila je neprimetna, jednostavna, tiha, smišljeno prepoznatljiva, čak prijateljska... a njeno korišćenje bilo je očigledno kao upotreba čekića, efekti prijemčivi kao 3-D. Ona i korisnik međusobno su se podučavali.
     On i Jugo nađoše se u šumi. Mnogi žitelji Trantora živeli su među drvećem, stenjem i oblacima, kao njihovi daleki preci. Efekti nisu bili stvarni, ali nije ni bilo potrebno da budu. Sada smo mi divljina, pomisli Hari. Ljudi su oblikovali lavirinte Trantora da bi zadovoljili svoje duboko usađene potrebe, tako da se oko uma osećalo kao da lebdi kroz neki park. Tehnologija se pojavljivala samo kada je bila pozvana, nalik na čudotvorne duhove.
     "Čuj, kako bi bilo da ovo isključim?" Jugovo pitanje prekinu njegovo razmišljanje.
     "Drveće?"
     "Aha, otvoren prostor, znaš."
     Hari klimnu glavom i Jugo uključi prizor tržnog centra gde nije bilo velikih rastojanja. Mnogi Trantorijanci plašili su se otvorenog prostora, čak i kada je bio samo na slici.
     Njihova putanja se poravnala i uskoro su počeli da se penju. Hari oseti kako ga teža pritiska u sedište, koje se spremno ugibalo. Znao je da se kreću velikom brzinom, ali to se nije moglo dokazati. Lako pulsiranje magnetnog ždrela postepeno je povećavalo brzinu dok su se dizali, nadoknađujući neznatne gubitke. Samo putovanje uopšte nije trošilo energiju: sila teže je prvo davala, a zatim uzimala svoje.
     Kada su izbili u Karmondijanski sektor, njegovi specijalci se zbiše oko njega. Ovo više nije bilo elitno univerzitetsko okruženje. Oko njih je bilo malo zgrada kojima su se videla pročelja, tako da je dizajn bio usredsređen na unutrašnji prizor: isturene padine, vazdušasti ogranci, visoki stubovi od obrađenog metala i žilavih vlakana. Ali je usred ove vedre arhitekture tekla reka ljudi, uzburkana i mutna, gnevna kao bujica potopa.
     Na visećoj biciklističkoj stazi iznad njihovih glava, neprekidna struja biciklista vukla je lake prikolice. Natrpane u njihovom tesnom teretnom prostoru bile su kabaste kućne sprave, vlažno komađe mesa, sanduci i roba na gomili, na putu do obližnjih potrošača. Restorani su bili tek nešto više od grejne ploče okružene majušnim stolovima i stolicama, stisnutim na pločnicima. Brice su obavljali svoj posao nasred pločnika, radeći na jednom kraju mušterije dok su joj prosjaci za sitninu masirali stopala.
     "Izgleda... živo", reče Hari diplomatski kada je osetio miris dalitske kuhinje.
     "Aha, zar nije sjajno?"
     "Mislio sam da je poslednji Car zabranio prosjačenje i ulične prodavce."
     "Jeste." On se iskezi. "Ali Daliti to ne zarezuju. Preselili smo previše ljudi u ovaj sektor. 'Ajde da nešto klopnemo."
     Još je bilo rano, ali su ipak ručali u jednom restoranu gde se jelo stojeći, privučeni mirisima. Hari je probao 'bombarder', koji mu se migoljio u ustima, da bi zatim eksplodirao u nekakav dimljeni, tamni ukus koji nije mogao da prepozna, ostavivši na kraju gorkoslatki ukus u ustima. Njegovi specijalci su izgledali nespokojno, stojeći okolo usred bučne gomile. Bili su naviknuti na mnogo otmenije okruženje.
     "Ovde je stvarno živo", primeti Jugo. Njegovi maniri su se vratili u radničke dane, kada je govorio punim ustima.
     "Daliti imaju dar za širenje", reče Hari diplomatski. Njihova stopa rađanja terala ih je u druge sektore, gde su njihove veze sa Dalom bile izvor novih ulaganja. Hariju se dopadala njihova neumorna energičnost; podsećala ga je na malobrojne gradove na Helikonu.
     Pravio je model čitavog Trantora, pokušavajući da ga upotrebi kao umanjenu kopiju Carstva. Najveći deo ovog napretka poticao je od nepromenljive konvencionalne mudrosti. Većina ekonomista shvatala je novac kao jednostavno vlasništvo - osnovnu, linearnu strukturu moći. Ali Hari je otkrio da je novac tečnost, neuhvatljiva i brza, u neprestanom protoku iz ruke u ruku, koja podmazuje trenutak razmene. Carski analitičari greškom su posmatrali promenljivi tok kao statički brojilac.
     Dovršili su obrok, i Jugo ga je ugurao u površinsku čauru. Pošli su zamršenom putanjom, kroz buku, mirise i gužvu. Uređeni saobraćaj ovde je bio poražen. Umesto da prolaze kroz nivoe u jednom smeru, lokalne ulice granale su se pod oštrim i nelogičnim uglovima, a samo retko pod pravim uglom. Činilo se da Jugo raskrsnice posmatra kao bezobrazna ometanja.
     Neko vreme su velikom brzinom jurili sasvim blizu zgrada, gotovo se češući o njih, a onda se vozilo zaustavilo, i izišli su da pođu pešice pokretnom stazom. Specijalci su išli odmah iza njih, i Hari se odjednom nađe usred haosa. Zahvatio ih je oblak dima, čiji je ljuti zadah terao Harija na povraćanje.
     Kapetan specijalaca mu doviknu: "Držite se nisko!" Onda doviknu svojim ljudima da pripreme anamorfin. Specijalcima se odjednom u rukama nađe prava šuma oružja.
     Dim je izbledeo fosforne svetiljke na tavanicama. Kroz mračnu izmaglicu Hari opazi zid ljudi koji se probijao prema njemu. Izišli su iz bočnih uličica i ulaza i činilo se da svi zajedno idu na njega. Specijalci ispališe rafal u gomilu. Nekoliko ljudi se sruši. Kapetan baci nekakav sud i iz njega pokulja oblak gasa. Dobro je procenio razdaljinu; strujanje vazduha ponese dim, umesto prema Hariju, u gomilu.
     Ali anamorfin nije bio dovoljan da ih zaustavi. Dve žene protrčaše pored Harija, noseći komade kaldrme iščupane iz pločnika. Treća osoba, muškarac, zamahnu nožem prema Hariju. Tada još Dalita nasrnu na specijalce, i Hari konačno razabra šta viču: bio je to neartikulisani gnev na tik-takove.
     Njihov bes bio mu je toliko besmislen da mu se isprva učinilo da ih nije dobro razumeo. Ovo mu je odvuklo pažnju, i kada je ponovo osmotrio situaciju, vide da je kapetan oboren i da čovek sa nožem ide prema njemu.
     Bilo je sasvim nejasno kakve veze ovo ima sa tik-takovima, ali nije imao vremena za bilo šta drugo osim da zakorači u stranu i ritne napadača u koleno.
     Nekakva boca bolno ga pogodi u rame i razbi se na pločniku. Neki čovek zavrte nekoliko puta lancem oko glave, pa zamahnu prema Hariju. Dole. Lanac prozvižda iznad njega i Hari se baci na čoveka i obori ga. Padoše zajedno i povukoše još dvojicu, u gomilu koja je psovala i razmenjivala udarce pesnicama. Hari dobi udarac u stomak.
     Prevrnuo se i zasoptao, hvatajući vazduh, i na samo nekoliko metara od sebe jasno video kako čovek ubija drugog dugačkim, izvijenim nožem.
     Ubod, zasek, ubod. Prizor se odvijao bez zvuka, kao u snu. Hari zastenja, potresen, u svetu gde se sve oko njega kretalo usporeno. Znao je da bi trebalo da deluje odlučno, ali je ono što je video bilo tako užasno...
     ...a sledećeg trenutka našao se na nogama, ne sećajući se kako se to dogodilo, rvući se sa čovekom koji se dugo nije okupao.
     Tada njegov protivnik nestade, usisan u komešanje gomile.
     Još jedan iznenadni preskok - i oko njega se obreše specijalci. Svuda okolo na pločniku ležala su beživotna tela ljudi. Drugi su se držali za okrvavljene glave. Galama, udarci...
     Nije imao vremena da odredi kakvo oružje je ostavilo ovakve posledice, jer su ga specijalci već vukli dalje zajedno sa Jugom, i čitav incident ostade iza njih kao 3-D program, osmotren i nestrpljivo preskočen.
     Kapetan je insistirao da se vrate na Striling. "Ili, još bolje, u palatu."
     "Ovo se nije dogodilo zbog nas", reče Hari kada su se popeli na pokretnu traku.
     "U to ne možemo da budemo sigurni, ser."
     
     Hari je odbacio sve predloge da prekinu putovanje. Nemiri su očigledno počeli posle nekakvog kvara tik-takova.
     "Neko je optužio Dalite da su izazvali kvar", primeti Jugo. "Zato su se naši ljudi pobunili, i stvari su se, ovaj, malo otele."
     Svuda oko njih videla su se uzbuđena i zajapurena lica, raširenih i nemirnih očiju. On se odjednom priseti očeve suve opaske: Nikada ne potcenjuj moć dosade.
     U ljudskom delanju, impulsivna reakcija predstavlja olakšanje za dugotrajnu dosadu. Setio se kako su dve žene tukle jednu od aveti, mlateći pesnicama po mršavom, belolikom čoveku kao da je obična interaktivna mašina za vežbanje. Najobičnija fobija od sunčeve svetlosti značila je da ovaj pripada omrznutim Drugima, i to je za njih bilo dovoljno opravdanje da se okome na njega.
     Ubistvo je jedan od osnovnih nagona. Čak i oni najcivilizovaniji osećaju iskušenje da se predaju trenucima besa. Ali većina se ipak odupirala tome i uspevala da sačuva kontrolu. Civilizacija je odbrana od sirove moći prirode.
     Ovo je bila ključna promenljiva, koju ekonomisti, sa svojim bruto proizvodom po glavi stanovnika, ili teoretičari sa svojim reprezentativnim koeficijentima, ili izučavaoci društva sa svojim bezbednosnim pokazateljima, nikada nisu uzeli u obzir.
     "Moraću i to da imam u vidu", progunđao je za sebe.
     "Šta to?" upita Jugo. I on je još bio uzrujan.
     "Osnovne stvari kao što je ubistvo. Svi se toliko bavimo ekonomijom i politikom na Trantoru, iako su iskonske stvari kao ovaj incident, dugoročno posmatrano, možda važnije."
     "Statistika zločina će i to obuhvatiti."
     "Ne, ono što želim da uhvatim jeste nagon. Kako to objašnjava dublja kretanja u ljudskoj kulturi? Dovoljno je teško baviti se Trantorom - džinovskim ekspres-loncem u koji je natrpano četrdeset milijardi duša. Znamo da nešto nedostaje zato što ne možemo da nateramo psihoistorijske jednačine da se slože."
     Jugo se zamisli. "Hteo sam da kažem da nam je potrebno više podataka."
     Hari oseti staru, poznatu osujećenost. "Ne, osećam to. Postoji nešto suštinsko, a mi ne možemo da otkrijemo šta je to."
     Jugov izraz lica govorio je da sumnja u to, ali tada naiđe njihov disk za silazak. Prošli su koncentrični niz kružnih pločnika, usporavajući, i našli se na širokom trgu. Tamo se na visokim vazdušnim oknima, vitkim stubovima koji su se na vrhu širili u urede, dizala impresivna građevina. Sunčeva svetlost tekla je niz izvajane površine zgrade koje su svedočile o uloženom novcu: Društvo za artificijelno.
     Recepcija ih je usisala u odaju koja je bila raskošnija od bilo čega na Strilingu. "Al' im je sobica", reče Jugo, podsmešljivo nakrenuvši glavu.
     Hari je shvatio ovu uobičajenu akademsku opasku. Tehnički radnici izvan univerzitetskog sistema više su zarađivali i najčešće radili u boljim uslovima. Njemu takve stvari nikada nisu smetale. Ideja o univerzitetima kao uzvišenim citadelama izbledela je sa opadanjem moći Carstva, a on i inače nije video nikakav razlog za raskoš, pogotovu sa Carem kome je bila toliko draga.
     Osoblje Društva za artificijelno odredilo je sebi zajednički naziv A2 i činilo se veoma inteligentno. Hari je prepustio Jugu da vodi razgovor dok su sedeli za velikim stolom od lakiranog pseudodrveta; i dalje je sav treperio zbog malopređašnjeg nasilja. Zavalio se u stolicu i zabavio se razgledanjem okruženja, vraćajući se kao i obično u mislima na nove fasete koje su mogle biti značajne za psihoistoriju.
     Teorija je već imala razrađene odnose između tehnologije, akumulacije kapitala i radne snage, ali se pokazalo da je najvažniji pokretač bilo znanje. Otprilike polovina ekonomskog rasta bila je posledica kvaliteta informacija, otelovljenog u poboljšanim mašinama, stručnosti i efikasnosti gradnje.
     To je bilo sasvim u redu... ali je Carstvo upravo u tome počelo da popušta. Inovativni zamah nauke polako je zamro. Carski univerziteti proizvodili su dobre inženjere, ali ne i inovatore. Velike znalce, ali malo pravih naučnika. Ovo je uticalo na druge tokove vremena.
     Samo nezavisni poslovi kao što je bio ovaj, razmišljao je, produžavali su zamah koji je tako dugo nosio Carstvo napred. Ali to je bilo divlje cveće, često pogaženo pod čizmama carske politike i inertnosti.
     "Doktore Seldon?" upita glas pored njega, prenuvši ga iz razmišljanja. On klimnu glavom.
     "Imamo li i vaše odobrenje?"
     "Ovaj, za šta?"
     "Da upotrebimo ovo." Jugo ustade i podiže dve torbe na sto. Otvori ih i otkri dva feritna jezgra.
     "Simovi sa Sarka, gospodo."
     Hari zinu. "Mislio sam da ih je Dors..."
     "Razbila? I ona je tako mislila. Tog dana sam upotrebio dva stara, bezvredna jezgra."
     "Znao si da će..."
     "Ta dama je vredna poštovanja... brza je i preduzimljiva." Jugo slegnu ramenima. "Pretpostavio sam da bi mogla da bude pomalo... isprovocirana."
     Hari se osmehnu. Odjednom mu je postalo jasno da je potiskivao stvarni bes na Dors zbog njenog samoglavog čina. Sada ga je oslobodio u navali zdravog smeha. "Divno! Supruga ili ne, postoje neke granice."
     Smejao se tako silno da su mu potekle suze. Smeh se proširio za stolom, i Hari shvati da se oseća bolje nego nedeljama pre toga. Na trenutak su gnjavaža na univerzitetu, ministarske brige, i sve drugo... bili zaboravljeni.
     "Onda, znači, imamo vašu dozvolu, doktore Seldon? Da upotrebimo simove?" mladi čovek pored njega ponovi pitanje.
     "Naravno, mada će biti potrebno da imam stalan uvid zbog nekih mojih, ovaj, istraživačkih potreba. Hoće li to biti moguće, gospodine...?"
     "Markju Hofti. Biće nam čast, gospodine, ako budete mogli da posvetite malo vremena projektu. Učiniću sve..."
     "I ja." Sa njegove druge strane ustade jedna mlada žena. "Sibil", reče i pruži mu ruku. Oboje su izgledali sposobno, uredno i delotvorno. Harija je začudio njihov pogled, koji je bio pun divljenja prema njemu. Na kraju krajeva, bio je samo matematičar, kao i oni.
     Onda se ponovo nasmeja, od srca, neobično oslobođajućim smehom. Upravo mu je palo na pamet kako bi izgledalo kada bi rekao Dors za jezgra podataka.








Drugi deo: RUŽA SE SREĆE SA SKALPELOM
     KOMPJUTERSKO PREDSTAVLJANJE. Jasno je da su, izuzev povremenih ispada, tabui koji su se odnosili na razvijene veštačke inteligencije bili rasprostranjeni širom Carstva u džinovskoj plimi istorijskog vremena. Ova jednoobraznost društvenog raspoloženja odražava tragedije i potrese doživljene u dodiru sa veštačkim oblicima davno pre nastanka Carstva. Postoje veoma stare zabeleške o zastranjivanjima samosvesnih programa, uključujući i 'simove', ili samoorganizujuće simulacije. Čini se da su naši drevni preci voleli da vaskrsavaju ličnosti iz svoje prošlosti, moguće radi poduke, zabave ili proučavanja. Nije poznato da je neka od njih opstala do sadašnjeg vremena, ali predanje kazuje da je to u svoje vreme bila cenjena umetnost.
     Nešto mračnije implikacije imaju priče koje govore o samosvesnim inteligencijama smeštenim u tela slična ljudskim. Dok je postojanje mehaničkih oblika nižeg reda uglavnom dozvoljeno u Carstvu, ovi 'tik-takovi' ne predstavljaju nikakvu konkurenciju ljudima, budući da obavljaju samo najjednostavnije i često nepopularne poslove...
     
     ENCIKLOPEDIJA GALAKTIKA








1.
     Jovanka Orleanka se probudila iz sna boje ambre. Milovao ju je svež povetarac, čudni zvuci su odjekivali. Pre nego što je progledala, začula je...
     ...i odjednom je sedela negde na otvorenom. Zapažala je jednu po jednu stvar, kao da ih nešto u njoj prebrojava.
     Blag vazduh. Ispred nje, glatki okrugli sto.
     Pripijena uz nju, uznemirujuća bela stolica. Njeno sedište, tako različito od onih u njenom rodnom selu, Domremiju, nije bilo rukom istesano od drveta. Njegova glatka klizavost bestidno se prilagođavala njenim oblinama. Ona pocrvene.
     Neznanci. Jedan, dvojica, trojica... Stvoriše se niotkuda pred njom.
     Pokrenuli su se. Neobičan svet. Nije umela da razlikuje muškarce od žena, osim kod onih čije su pantalone i tunike ocrtavale intimne delove. Prizor je bio još gori od onoga koji je videla u Kinonu, na raspusnom dvoru velikog i jedinog Kralja.
     Razgovarali su među sobom. Činilo se da su nesvesni nje, iako je mogla da ih čuje kako ćaskaju u pozadini, tako jasno kao što je povremeno čula one svoje glasove. Slušala je dovoljno dugo da zaključi da ono što govore, budući da se nije odnosilo na svetost ili Francusku, očigledno nije vredno pažnje.
     Buka. Spolja. Kraj njih je mrmljajući prolazila gvozdena reka kočija bez zaprege. Ovo ju je iznenadilo... a onda se to osećanje zbog nečega izgubilo.
     Pogled daleko, sa izoštravanjem na...
     Bisernu izmaglicu koja je skrivala udaljene tornjeve od slonovače. Magla je činila da podsećaju na crkve koje se tope.
     Gde se to našla?
     Vizija, možda u nekoj vezi sa njenim milim glasovima. Da li ovakva priviđenja mogu da budu sveta?
     Čovek za obližnjim stolom nije nikako mogao biti svetac. Jeo je kajganu - kroz slamčicu.
     Niti ta žena - bludno, bestidno, tašto nuđenje boka, butina i grudi pogledima. Neki od neznanaca pili su vino iz prozirnih pehara kakve nije videla ni na kraljevskom dvoru.
     Drugi su se, činilo joj se, hranili iz lebdećih oblaka - nežnih, uskomešanih, penastih izmaglica. Jedna od njih, sa snažnim mirisom govedine i loarskog sosa, prođe pored nje. Ona udahnu... i već sledećeg trenutka se oseti kao da je obedovala.
     Je li ovo raj? Mesto gde se apetit zadovoljava bez rada i napora?
     Ali ne. Večna nagrada nije mogla biti tako, tako... putena. I uznemirujuća. I sramotna.
     Vatra koju su neki od neznanaca usisavali u usta iz trščica... uznemiravala ju je. Oblak dima koji je lebdeo prema njoj potera ptice panike iz njenih grudi, iako nije osećala miris dima, niti joj je pekao oči ili sušio grlo.
     Vatra, vatra! mislila je, dok joj je srce panično tuklo. Šta se...?
     Ugledala je biće načinjeno od grudnog oklopa kako joj prilazi sa poslužavnikom punim hrane i pića... otrov od neprijatelja, bez sumnje, dušmana Francuske! pomislila je u uskipelom strahu - i smesta posegnula za mačem.
     "Odmah dolazim", reče stvar od oklopa, prolazeći pored nje prema susednom stolu. "Malo strpljenja, ipak imam samo četiri ruke."
     Krčma, pomisli ona. Bila je to nekakva krčma, iako se činilo da ljudi oko nje nemaju gde da sede. I da... prisetila se... trebalo je da se sretne sa nekim... kavaljerom?
     Sa onim tamo: visokim, mršavim starcem... mnogo starijim od Žaka Darsa, njenog oca... jedinim osim nje koji je bio odeven dolično.
     Nešto u vezi sa njegovom odorom podsetilo ju je na one gizdavce na dvoru velikog i jedinog Kralja. Kosa mu je bila veoma ukovrdžana, a njena belina bila je u jakom kontrastu sa ljubičastom trakom oko čovekovog vrata. Nosio je nabrani čipkani okovratnik, dugačak kaput od smeđeg satena sa šarenim cvećem i crvene somotske pantalone, bele dokolenice i cipele od jelenske kože.
     Bezvezni, tašti aristokrat, pomislila je. Kicoš navikao na kočije, koji ne bi umeo ni da se popne na konja, a kamoli da se bori u svetom ratu.
     Ali dužnost je sveta obaveza. Ako joj je kralj Šarl naredio da pođe u napad, ona će napasti.
     Ustala je. Njena oklopna košulja bila je začuđujuće laka. Jedva da je osećala pripojasane zaštitne kožne ploče napred i na leđima, kao i dve metalne ploče na rukama koje su ostavljale slobodne laktove da bi mogla da zamahuje mačem. Niko nije obraćao ni najmanju pažnju na zveckanje i klopotanje njenog oklopa.
     "Jeste li vi kavaljer sa kojim treba da se sastanem? Monsinjor Arue?"
     "Ne zovi me tako", obrecnu se on. "Arue je ime moga oca... ime jednog autoritarnog čistunca, a ne moje. Godinama me niko nije tako zvao."
     Izbliza nije izgledao tako star. Prevarila ju je njegova bela kosa, koja je, sada je to videla, bila veštačka, napudrana perika, privezana ljubičastom trakom ispod njegove brade.
     "Kako onda da vas zovem?" Potisnula je prezrive epitete za ovog kicoša, grube reči naučene od drugova po oružju, koje su joj sada dolazile na jezik posredstvom demona, ali ne i dalje.
     "Pesnik, tragičar, istoričar." Nagnuo se napred i sa nestašnim migom šapnuo: "Samog sebe nazvah Volter. Slobodni mislilac. Kralj filozofa."
     "Osim Kralja Nebeskog i Sina Njegovog, još samo jednog čoveka nazivam kraljem. Šarla VII, iz kuće Valoa. A vas ću zvati Arue sve dok mi moj kraljevski gospodar ne naredi drugačije."
     "Draga moja pucelle, tvoj Šarl je mrtav."
     "Nije!"
     On baci pogled prema bešumnim kočijama koje su nevidljive sile terale niz ulicu. "Sedi, sedi. Mnogo drugih stvari više nema, takođe. 'De, pomozi mi da privučem pažnju onog smešnog konobara."
     "Poznajete me?" Pod uticajem svojih glasova, odbacila je očevo ime da bi se nazvala La Pucelle, Bezgrešna.
     "Vrlo dobro te poznajem. Ne samo zato što si živela nekoliko vekova pre mene, već i zato što sam o tebi napisao dramu. A imam i neobična sećanja o tome da sam sa tobom već govorio, na nekim senovitim mestima." Zatresao je glavom, zamišljen. "Osim moje odeće - divna je, n'est ce pas? - i tebe, ništa drugo mi nije poznato na ovom mestu. Ti i ulica, mada moram da primetim da si mlađa nego što sam očekivao, a ulica... hmmm... izgleda šira, ali starija. Konačno su se nakanili da je popločaju."
     "Ja, ovaj, ne mogu da dokučim..."
     Pokazao je prema znaku koji je nosio naziv krčme - Aux Deux Magots. "Gospođica Lekuvre, poznata glumica, mada jednako znana i kao moja ljubavnica." Zatreptao je. "Ti crveniš... kako je to slatko."
     "Ne znam ništa o tim stvarima." Pa dodade sa više od prizvuka ponosa. "Devica sam."
     On iskrivi lice. "Nije mi jasno kako neko može da bude ponosan na tako neprirodno stanje."
     "A meni nije jasno kako možete tako da se oblačite."
     "Moji krojači će biti smrtno uvređeni! Ali dozvolićeš mi, draga moja pucelle, ipak si ti ta koja svojim upornim oblačenjem u muško lišava civilizaciju jednog od njenih najbezazlenijih zadovoljstava."
     "Upornost koju sam skupo platila", odvrati ona, prisetivši se kako su je biskupi mučili zbog muške odeće, sa istom zagriženošću kao kada su je ispitivali o njenim božanskim glasovima.
     Kao da bi u besmislenoj odeći koju su morale da nose pripadnice njenog pola uspela da porazi onog engleskog udvoricu, vojvodu od Orleana! Ili da povede tri hiljade vitezova u pobedu kod Žargoa i Monga na Loari, Božensija i Pataja, kroz čitavo jedno leto slavnih osvajanja, kada, vođena glasovima, nije mogla da pogreši.
     Potisnula je nezvane suze. Nalet sećanja...
     Poraz... A onda se spustila krvavocrvena tama izgubljenih bitaka, prigušujući njene glasove, dok su oni kod pristalica Engleza, njenih neprijatelja, postali snažniji.
     "Nema potrebe da se vređamo", reče monsinjor Arue, nežno joj potapšavši ploču na kolenu. "Iako mi je tvoja odeća odvratna, životom bih branio tvoje pravo da se oblačiš kako hoćeš. Ili svlačiš." Odmerio je gotovo prozirnu gornju odeću gazdarice krčme koja je prošla blizu njih.
     "Gospodine..."
     "Pariz ipak nije izgubio svoju ljubav prema lepoti. Bledo voće bogova, slažeš se?"
     "Ne, ne slažem se. Najveća vrlina žene jeste čednost... kao i kod muškarca. Naš gospod je bio čedan, kao i naši sveci i sveštenici."
     "Čedni sveštenici!" Prevrnuo je očima. "Šteta što nisi bila u školi koju me je otac naterao da pohađam kao dečak. Mogla bi da kažeš par reči jezuitima, koji su svakog dana kršili svoj zavet o čednosti."
     "Ja... ne mogu da verujem..."
     "A šta je s njim?" Volter je gledao preko njene glave, pokazujući prema četvororukom stvorenju na točkovima koje se kretalo prema njima. "Takvo stvorenje mora biti čedno. Da li to znači i da je Bogu drago?"
     "Hrišćanstvo, pa i sama Francuska, utemeljeni su na..."
     "Da je čednost bila poštovana u Francuskoj onoliko koliko su je propovedali, naša rasa bi izumrla."
     Stvorenje na točkovima se zaustavi pored njihovog stola. Na grudima mu je bilo odštampano nešto što je verovatno bilo njegovo ime: garcon 213-ADM. Dubokim glasom, jasnim kao u bilo kog čoveka, ono reče: "Žurka u kostimima, a? Nadam se da nećete zakasniti zbog mene. Naši mehanički imaju neke probleme."
     Odmerilo je drugog tik-taka koji je pronosio tanjire sa hranom - plavušu sa kosom boje meda, skupljenom u mrežu, približno čovekolikog izgleda. Demon?
     Devica se ukoči. Trzavi pogled stvorenja, iako je bio mehanički, podsećao ju je na način na koji su njeni tamničari zurili u nju. Ponižena, odbacila je žensku odeću koju su je inkvizitori primorali da nosi. Obukavši ponovo mušku odeću, prezirno je pokazala tamničarima gde im je mesto. Bio je to jedan od trenutaka kojih se rado sećala.
     Kuvarica zauze dostojanstveno držanje, ali je pri tom doterivala mrežu za kosu i uputila smešak garconu 213-ADM pre nego što je odvratila pogled. Jovanka nije shvatala prizor. Prihvatila je postojanje mehaničkih bića na tom čudnom mestu, ne pitajući se o njihovom značenju. Ovo je verovatno bilo jedno od usputnih ispoljavanja Božjeg proviđenja. Ali usputno ili ne, bilo je čudno.
     Monsinjor Arue pruži ruku i dodirnu najbližu hvataljku mehanočoveka, čijem se sklopu Devica i protiv svoje volje divila. Kada bi takvo stvorenje moglo da sedi na konju, u borbi bi bilo nepobedivo. Mogućnosti...
     "Gde se nalazimo?" upita monsinjor Arue. "Ili bi trebalo da pitam kada? Imam prijatelje na visokim mestima..."
     "I na niskim", reče mehanočovek dobroćudno.
     "...i zahtevam puno objašnjenje gde se nalazimo, i šta se događa."
     Mehanočovek slegnu dvema slobodnim hvataljkama, dok su druge dve postavljale sto. "Kako mehanoposlužitelj sa onoliko razuma koliko je potrebno da obavlja svoj posao može da poduči jednog gospodina, ljudsko biće, o dubokim tajnama simprostora? Jesu li gospodin i gospođica odlučili šta će poručiti?"
     "Niste nam doneli jelovnik", reče monsinjor Arue.
     Mehanočovek pritisnu dugme ispod stola. Dva pljosnata svitka, ugrađena u sto, zatreperiše, sa svetlećim slovima. Devica kratko ciknu od oduševljenja - a zatim, u odgovor na monsinjorov prekorni pogled, poklopi šakom usta. Njeni seljački maniri neprestano su je brukali.
     "Genijalno", reče monsinjor Arue, pritiskajući dugme dok je razgledao donju stranu ploče stola. "Kako ovo radi?"
     "Nisam programiran da znam. Moraćete da pitate mehanoelektričara."
     "Koga?"
     "Uz dužno poštovanje, gospodine, čekaju me drugi gosti. Programiran sam da uzmem porudžbinu."
     "Šta ćete vi uzeti, draga moja?" upita je monsinjor Arue.
     Ona obori pogled, postiđena. "Poručite i za mene", reče.
     "A da, sasvim sam zaboravio."
     "Šta ste zaboravili?" upita mehanočovek.
     "Moja pratilja je nepismena. Ne zna da čita. Ali kao da sam i ja, s obzirom na to koliko razumem ovaj jelovnik."
     Taj očigledno učeni čovek, znači, nije umeo da protumači jelovnik kuće. Jovanki je to bilo simpatično, usred mećave samih bizarnosti.
     Mehanočovek poče da objašnjava, ali mu Volter upade u reč.
     "Oblak-hrana? Elektronska kuhinja?" Iskrivio je lice. "Onda mi donesite ono što smatrate da je najbolje za veliku glad i žeđ. Šta preporučujete za device-isposnice... tanjir zemlje, možda? Sa čašom sirćeta da zaliju jelo?"
     "Donesite mi parče hleba", reče Devica sa ledenim dostojanstvom. "I malu činiju vina da okvasim hleb."
     "Vina!" reče monsinjor Arue. "Tvoji glasovi dozvoljavaju vino? Mais quelle scandale! Ako se pročuje da piješ vino, šta će reći sveštenici na nikakav primer koji pružaš budućim svecima Francuske?"
     Okrenuo se mehanočoveku. "Donesite joj čašu vode, malu." Kada je garcon 213-ADM povukao, monsinjor Arue doviknu za njim: "I neka hleb bude sama kora! Buđava, ako može!"








2.
     Markju Softi je žurno koračao prema svojoj kancelariji u oknu Voldon, a njegova koleginica i prijateljica Sibil išla je u korak s njim, čavrljajući. Oduvek je bila energična i puna zamisli. Njena živost samo je ponekad bila zamorna.
     Zgrada Društva za artificijelno dizala se, teška i upečatljiva, u ogromno i visoko okno. Oko isturenih spratova kružila je trepet-jedrilica, prolazeći između lepih zelenih oblaka. Markju izvi vrat da bi posmatrao jedrilicu kako hvata uzlaznu struju iz moćnih gradskih recirkulatora vazduha. Atmosferska kontrola čak je dodala i nešto isparenja mehurastih gljiva radi raznovrsnosti. Žudeo je da bude tamo gore i da leti među njihovim lepljivim aromama.
     Umesto toga, bio je ovde dole, noseći uobičajeni oklop 'svaki dan novi izazov' raspoloženja. A današnji dan trebalo je da bude poseban. Rizičan. I mada se privlačnost toga osećala u njegovom koraku i kezu, strah od neuspeha skrojio je olovnu postavu čak i njegovim najoptimističkijim planovima.
     Ako danas zakaže, bar se neće strmoglaviti sa neba poput pilota koji je pogrešno procenio toplotne struje u oknu. Spreman na sve, ušao je u svoj ured.
     "Čine me nervoznom", reče Sibil, prekinuvši ga u razmišljanju.
     "Mmm. Ko?" Spustio je ranac i seo za ukrašenu kontrolnu ploču.
     Ona sede pored njega. Ploča je zauzimala polovinu ureda, čineći da njegov radni sto izgleda kao pretrpana slučajnost. "Simovi sa Sarka. Potrošili smo previše vremena na protokole vaskrsavanja, seckanje i lepljenje, i sve to."
     "Morao sam da popunim čitave slojeve koji su nedostajali na snimcima. Sinaptičke mreže iz asocijativnog korteksa. Veliki posao."
     "Ja takođe. Mojoj Jovanki nedostajali su čitavi komadi hipokampusa."
     "Zeznut posao?" Mozak pamti stvari koristeći se sazvežđima agenasa iz hipokampusa. Ovi polažu dugoročna sećanja gde god stignu, rasipajući njihove delove oko cerebralnog korteksa. Ni približno čisto i uredno kao kompjuterska memorija, i to je bio jedan od glavnih problema. Evolucija je sklepana skalamerija, mehanizmi natrpani ovde i tamo, bez obaziranja na ukupni izgled. U građenju umova, Tvorac je bio priličan amater.
     "Ubistveno. Nedeljama sam ostajala do ponoći."
     "I ja."
     "Jesi li... koristio biblioteku?"
     On razmisli o ovome. Društvo za artificijelno čuvalo je guste datoteke moždanih mapa, uzetih od dobrovoljaca. Postojali su meniji za izbor mentalnih agenasa - pod-rutina sposobnih da izvrše zadatke koje su bezbrojne sinapse obavljale u mozgu. Njihovim direktnim prevođenjem u digitalne ekvivalente štedeo se ogroman rad. Ali njihova upotreba podrazumevala je velike troškove jer se za svaku plaćalo autorsko pravo. "Ne. Našao sam privatan izvor."
     Ona klimnu glavom. "I ja."
     Da li to ona pokušava da mu izmami priznanje? U procesu sticanja prve klase u meritokratiji oboje su morali da prođe kroz skeniranje. Markju je pedantno sačuvao svoj sken. Bio je bolji nego moždana mapa iskopana ko zna odakle. Znao je da nije nikakav genije, ali Volterova osnovna struktura ionako nije bila ono najvažnije. Način na koji je sim izvršavao funkcije malog mozga - osnovno održavanje, kućepaziteljska kola - nije mogao da bude važan, zar ne?
     "Hajde da pogledamo naše tvorevine", reče Markju veselo, da promeni temu.
     Sibil odmahnu glavom. "Moja je stabilna. Ali, vidi - mi, zapravo, i ne znamo šta bi trebalo da dobijemo. Ove potpuno integralne ličnosti i dalje su izolovane."
     "Priroda zveri." Markju slegnu ramenima, izigravajući ovejanog profesionalca. Mada, sada kada su mu ruke dodirivale ploču, osećao je kako bridi od uzbuđenja.
     "Hajde da to uradimo danas", provali iz nje.
     "Šta? Ja... voleo bih da još malo zakrpim pukotine, možda da ugradim pokretni bafer kao osiguranje protiv naglih promena karaktera, i da zavirim u..."
     "Pojedinosti! Slušaj, ovi simovi već nedeljama sim-vremena rade u internom režimu, samoobrazujući se. Hajde da im damo malo interakcije."
     Markju pomisli na pilota jedrilice, tamo među varljivim strujama. Nikada nije radio nešto tako rizično; nije bio takav tip. Njegova vrsta opasnosti nalazila se u digitalnoj areni. U njoj je bio šampion.
     Ali to nije postigao tako što je bio nepromišljen. Dodir ovih simulacija sa stvarnošću mogao je u njima da izazove halucinacije, strah, pa čak i paniku.
     "Zamisli! Razgovaraćeš sa legendom."
     Markju shvati da je on taj koji oseća strah. Razmišljaj kao pilot! preporuči sebi.
     "Možda bi voleo da to prepustiš nekom drugom?" upita Sibil.
     Uzdrhtao je iznutra od topline njenog bedra kada se nehotice očešalo o njegovo.
     "Nemam kome", priznade on.
     "A tako ćemo i steći prednost nad konkurencijom."
     "Taj tip Seldon možda je mogao to da učini, pošto ih je dobio sa Sarka, od onih budala iz nove renesanse. Upotrebivši nas, pa... pretpostavljam da mu je potrebno da se ogradi od ovako opasne rabote."
     "Politička distanca", složi se ona. "Poricanje umešanosti."
     "Nije mi izgledao tako prevejan... politički, mislim."
     "Možda je želeo da tako pomislimo. Kako li mu je uspelo da očara Kliona?"
     "Nemam pojma. Što ne znači da mi nije drago što neko iz naše struke vodi posao. Ministar matistoričar - ko bi to rekao?"
     Društvo za artificijelno je, dakle, u ovome bilo ostavljeno da se snalazi kako zna i ume. Uz pomoć svojih veza na Sarku, kompanija je već prestigla Digitfaka i Aksiom Alijansu u prodaji i razvoju holografskih inteligencija. Ali je kod nekih proizvoda konkurencija i dalje bila veoma jaka. Uz pristup istinski starim ličnostima, pružala im se prilika da je sasvim počiste. Na oštrici noža promena, pomisli Markju veselo. Opasnost i novac, dva moćna afrodizijaka.
     Prethodni dan proveo je u potajnom posmatranju Voltera i bio je siguran da je Sibil isto radila sa Devicom. Sve je išlo kako treba. "Ali da upotrebimo filterske likove."
     "Bojiš se da nećeš uspeti da sakriješ osećanja?" Sibil mu se nasmeja ženstvenim, grlenim smehom. "Misliš da te je tako lako pročitati?"
     "Pa, da li je?" Vratio joj je loptu.
     "Recimo da tvoje namere jesu prozirne."
     Od njenog znalačkog osmejka njemu se raširiše nozdrve - i to ga podseti zašto mu je potreban filter. Aktivirao je ljubazni izraz lica koji je pažljivo uvežbao za telefonske razgovore sa klijentima. U svom poslu rano je shvatio da je svet prepun nepodnošljivih ljudi. Naročito Trantor.
     "Bolje uključi i ispravljač telesnog govora", reče ona otvoreno, odjednom sva poslovna. Bila je to jedna od njenih osobina koja ga je uvek iznenađivala: vešte promene ponašanja.
     Podigla je svoje filtere, u trenutku pozvane sa njene ploče u sasvim drugom delu zgrade. "'Oćeš i prozor rečnika?"
     On slegnu ramenima. "Sve što ne budu razumeli pripisaćemo poteškoćama u sporazumevanju."
     "Kakav im je to govor?"
     "Mrtav jezik, svet porekla nepoznat." Ruke su mu se kretale brže od oka, dok je podešavao prelazak.
     "Ali je ipak, nekako, tečan."
     "Bar to."
     Sibiline grudi podigoše se kada je udahnula vazduh, zadržala ga i polako ga ispustila. "Nadam se da moj klijent neće saznati za Seldona. Kompanija vraški rizikuje time što nijednom od njih nije rekla za onog drugog."
     "Pa šta?" Bezbrižno je slegnuo ramenima, uživajući u tome. U trepet-jedrilici bio bi prestravljen, ali igre moći - njih je obožavao. Društvo za artificijelno skupo je naplatilo ovaj posao obojici nepomirljivih protivnika.
     "Ako obe sukobljene strane otkriju da radimo na dve strane, otići će. Odbiće da plate više od predujma, a ti znaš koliko smo potrošili preko toga."
     "Da odu?" Bio je red na njega da se zakikoće. "Samo ako ne žele da pobede. Mi smo najbolji." On joj podari svoj samouvereni kez. "Ti i ja, ako si se pitala na koga mislim. Čekaj dok vidiš ovo."
     Prigušio je svetla, aktivirao program i zavalio se u svojoj prilagodljivoj stolici, nogu ispruženih na stolu ispred sebe. Hteo je da je zadivi, i ne samo to. Ali pošto je njen muž bio zdrobljen u jednoj nesreći u toj meri da ni najbolji lekari nisu mogli da ga sastave, odlučio je da sačeka koliko se pristoji pre nego što pokuša kod nje. Kakav bi njih dvoje bili tim! Pa da otvore firmu - recimo MarqSybyl Limited - pokupe najbolje A2 mušterije, steknu ime.
     Ne, imena. Budimo pošteni.
     Sibilin glas treperio je u pomrčini. "Susresti se sa legendom..."
     Dole, sve dublje i dublje i dublje... u prekopirani svet, čija je bešavna plava složenost počela da narasta preko čitavog zida naspram njih. Vibrotaktilni signal iz indukcionih dermonalepnica još je više poboljšavao opsenu.
     Obrušili su se u primitivni grad, jedva jedan sloj zgrada na golom tlu. Neka vrsta jednostavnog sela, iz precarskog doba. Ulice su proletale oko njih, zgrade se okretale u majstorski izvedenoj projekciji. Čak su i prolaznici i zakrčeni saobraćaj izgledali verodostojno, haotični ljudski krkljanac. Brzo su skrenuli u svoj glavni sim: kafana na nečemu što se zvalo Bulevar Senžermen. Zagušljivi mirisi, prigušena škripa kola napolju, zveckanje tanjira, zamamna aroma suflea.
     Markju ih ubaci u isti vremenski okvir u kome su bile rekonstruisane ličnosti. Vitki muškarac naslanjao se na zid. Oči su mu zračile inteligencijom, usne bile izvijene u sarkastičan osmeh.
     Sibil zazvižda kroz zube. Suzivši oči, zagledala se u usta vaskrsnutog, kao da želi da pročita šta govori. Volter je ispitivao mehanokonobara. Nestrpljivo, naravno.
     "Visoka petočulna rezolucija", reče ona, dolično zadivljena. "Moja nikako da bude tako oštra. I dalje ne znam kako to radiš."
     Markju pomisli, Moje veze na Sarku. A znam da ih i ti imaš.
     "Hej", reče ona. "Šta..." Sa likovanjem se nacerio kada su joj se usta otvorila u prepasti pošto je opazila svoju Jovanku kako sedi pored njegovog Voltera - zaustavljena slika, struje podataka aktivirane, ali još ne interaktivne.
     Na njenom licu bili su pomešani divljenje i strah. "Ne bismo smeli da ih suočavamo - bar ne dok se ne sretnu u koloseumu."
     "Ko kaže? Toga nema u našem ugovoru."
     "Hastor će nas ionako samleti."
     "Može biti... ako sazna. Da je odvojim?"
     Usne joj se nestašno izviše. "Naravno da ne. Već je učinjeno. Aktiviraj."
     "Znao sam da ćeš biti za to. Mi smo umetnici, mi donosimo odluke."
     "Imamo li dovoljno radne memorije da ih pustimo da rade u stvarnom vremenu?"
     On potvrdi. "To će koštati, ali inače nije problem. I... imam jedan predlog za tebe."
     "Uh." Obrve joj se izviše. "Nešto zabranjeno, svakako."
     Čekao je, tek da je malo namuči. I da proceni, po njenoj reakciji, koliko bi bila voljna ako bi pokušao da izmeni prirodu njihovog dugotrajnog platonskog odnosa. Jednom je već pokušao. Njeno odbijanje - blago ga je podsetila da ima destogodišnji bračni ugovor - samo je postiglo da je još više želi. Uz sve to što jeste, još i verna u braku. Dovoljno da čovek zaškrguće zubima... što se često i događalo. Naravno, zubi su se mogli zameniti jeftinije nego što košta jedan sat kod dobrog terapeuta.
     Njen telesni govor - neznatno odmicanje - odao mu je da ona još žali pokojnog muža. Bio je spreman da sačeka uobičajenih godinu dana, ali samo ako bude morao.
     "Šta kažeš na to da im dodelimo maksimalne datoteke, daleko veće od osnovnog stanja?" reče on brzo. "Da im pružimo temeljno znanje o Trantoru, Carstvu i svemu?"
     "Nemoguće."
     "Nije, samo je skupo."
     "Zašto toliko mnogo?"
     "Što da ne? Razmisli malo. Znamo šta je ovo dvoje Prvobitnih predstavljalo, iako ne znamo sa kog sveta potiču."
     "Seti se, memorijski slojevi kažu sa 'Zemlje'."
     Markju slegnu ramenima. "Pa? Desetine primitivnih svetova nosili su to ime."
     "Oh, misliš isto kao što su se Primitivni nazvali 'narod'?"
     "Naravno. To narodno predanje pogrešno je i sa astrofizičkog stanovišta. Legenda o prvobitnoj planeti sasvim je jasna u jednoj stvari - da se taj svet sastojao uglavnom od okeana. Zašto su ga onda nazvali 'Zemlja'?"
     Ona klimnu glavom. "Slažem se, u zabludi su. I nemaju gotovo nikakve baze podataka o astronomiji, proverila sam. Ali pogledaj njihove pokazatelje društvenog konteksta. Ovo dvoje su predstavljali koncepte, večne ideje: veru i razum."
     Markju oduševljeno stegnu pesnice, kao neki dečak. "Tačno! Na sve to ćemo im ubaciti ono što znamo danas - pseudoprirodnu selekciju, psihofilozofiju, gensku sudbinu..."
     "Boker se nikada neće složiti s tim", reče Sibil. "Savremeno znanje upravo je ono što čuvari vere oca nebeskog ne žele. Oni žele istorijsku Devicu, čistu i nezatrovanu savremenim zamislima. Morala bih da je programiram da čita..."
     "Prosto k'o pasulj."
     "...piše, upotrebljava višu matematiku. Mani me toga!"
     "Da li se protiviš sa etičkog stanovišta? Ili samo zato da bi izbegla par bednih vekova rada?"
     "Lako je tebi da to kažeš. Tvoj Volter poseduje u suštini moderan um. Ko god ga je napravio, obavio je dobar deo posla, upotrebviši desetine biografija. Moja Devica je u jednakoj meri mit i činjenica. Neko ju je rekonstruisao od vazduha."
     "To znači da iza tvog protivljenja stoji lenjost, a ne načelo."
     "Oboje."
     "Hoćeš li bar razmisliti o tome?"
     "Upravo jesam. Odgovor je ne."
     Markju uzdahnu. "Nema svrhe raspravljati se. Videćeš i sama, kada im dopustimo interakciju."
     Njeno raspoloženje tada kao da pređe iz otpora u uzbuđenje: u svom oduševljenju čak mu je dodirnula nogu, zadržavši prste na njoj. Osetio je kako ga je srdačno pljesnula u trenutku kada su ušli u simprostor.








3.
     "Šta se ovde događa?" Volter ustade, sa rukama na bokovima - stolica se prevrnula iza njega, zaklopotavši po kamenu - i zabulji se u njih sa ekrana. "Ko ste vi? Kakvu paklenu silu predstavljate?"
     Markju zaustavi sim i okrenu se Sibil. "Uh, želiš li da mu objašnjavaš?"
     "On je tvoja rekonstrukt, a ne moj."
     "Pribojavao sam se ovoga." Volter je bio impozantna pojava. Zračio je autoritetom i energičnim samopouzdanjem. U svim Markjuovim mikroskopskim inspekcijama ovog sima, zbir svega toga, ova geštalt suština, zbog nečega nikada nije izišla na videlo.
     "Toliko smo se naradili na ovome! Ako sad budeš oklevao..."
     Markju se pribra. "Dobro, dobro."
     "Kako mu izgledaš?"
     "Jednostavno sam se materijalizovao, prišao im i seo."
     "Video te je kako se pojavljuješ niotkuda?"
     "Rekao bih", odvrati on, pomalo pokajnički. "To ga je protreslo."
     Markju je upotrebio svaki model temperamenta koji je imao, prekrajajući i uobličavajući ustrojstva raspoloženja, ali je morao da ostavi nedirnuto Volterovo glavno jezgro. Čega je sve tu bilo! Neki drevni programer obavio je zapanjujuće obiman posao. Oprezno je uronio Volterov sim u bezbojnu prazninu čulne statike. Umirio ga je, a onda je uklizao...
     Prsti su mu leteli. Uključio je vremensko ubrzanje...
     Sim-ličnostima bilo je potrebno vreme za proračunavanje da bi usvojili nova iskustva. Gurnuo je Voltera u zgusnutu, prividno stvarnu iskustvenu mrežu. Ličnost je reagovala na simulaciju i prošla kroz niz indukovanih osećanja. Volter je bio razuman; njegova ličnost bila je u stanju da prihvati nove zamisli, za koje je Jovanki bilo potrebno mnogo više vremena.
     Kakve je ovo posledice imalo na rekonstrukt stvarne osobe, kada bi se u njoj javila svest o drugačijoj stvarnosti? Ovo je bio problematični deo reanimacije. Prihvatanje onoga ko/šta/kada su bili.
     Udarni talasi razumevanja prolazili su kroz digitalnu ličnost, prisilno izazivajući emocionalna prilagođavanja. Jesu li one mogle to da izdrže? Na kraju krajeva, to nisu bile stvarne ličnosti, ne više nego što je slika nekog apstraktnog impresioniste mogla da pokaže kako krava zaista izgleda. Sada on i Sibil mogu da se uključe tek pošto automatski programi obave svoj deo posla.
     Ovde je bila na probi njihova matematička veština. Veštačke ličnosti morale su da prežive ovu prelomnu tačku ili da zapadnu u ludilo i rasulo. U jurnjavi saobraćajnicama proširene percepcije, ontološki zaokreti mogli su u toj meri da protresu konstrukta da se ovaj raspadne.
     Dozvolio im je da se sretnu, pažljivo motreći na njih. Aux Deux Magots, jednostavna gradska i ulična pozadina. Da bi se skratilo vreme proračunavanja, vremenske prilike ponavljale su se svaka dva minuta simvremena. Nebo bez oblaka, da bi se uštedelo na oblikovanju fluidnog protoka. Sibil se bavila svojom Jovankom, on Volterom, krpeći i ravnajući male pukotine i greške u perceptualnoj matrici karaktera.
     Njih dvoje su se sastali, razgovarali. Kroz Volterove neuronske simulacije prolazile su neke treptave plavo-bele oluje. Markju ubaci algoritme za konceptualne opravke... Sevanje se izgubi.
     "Imam te!" šapnu on. Sibil klimnu glavom pored njega, zaneta sopstvenim popravkama.
     "On sad radi normalno", reče Markju, osećajući olakšanje u pogledu pogrešnog pokretanja. "Ostaviću svoj lik da sedi, važi? Nikakvih nestajanja i sličnih stvari."
     "Jovanka je pročišćena." Sibil pokaza na smeđe žile u matričnoj prezentaciji koja je lebdela, trodimenziona, ispred nje. "Nešto emotivne tektonike, ali za to treba vremena."
     "Predlažem da krenemo."
     Ona se osmehnu. "Udri."
     Čas je došao. Markju usisa Voltera i Jovanku nazad u stvarno vreme.
     Bio mu je dovoljan minut da proceni da je Volter i dalje neoštećen, ispravan i celovit. Isto je bilo sa Jovankom, iako se ona povukla u stav zamišljene odsutnosti, veoma dobro dokumentovan kao njeno preovlađujuće raspoloženje.
     Volter je, opet, bio uzrujan. Narastao je do prirodne veličine ispred njih. Hologram je krivio lice, psovao i bučno zahtevao pravo da započne komunikaciju kad god mu se prohte.
     "Mislite da ću pristati da zavisim od vas kad god imam nešto da kažem? Razgovarate sa čovekom koga su proterivali, cenzurisali, zatvarali, zabranjivali - koji je živeo u neprestanom strahu od crkvenih i svetovnih vlasti..."
     "Vatre", prošapta Devica sa sablasnom senzualnošću.
     "Smiri se", Markju naredi Volteru, "ili ću te isključiti." Zamrznuo je situaciju i okrenuo se Sibil. "Šta ti misliš? Da im udovoljimo?"
     "Što da ne?" reče ona. "Nije pravedno prema njima da večno zavise od naše volje."
     "Pravedno? Ovo je sim!"
     "Oni imaju osećanje za pravedno. Ako im ga ugrozimo..."
     "Dobro, dobro." Ponovo je pokrenuo program. "Sledeće pitanje je kako."
     "Nije me briga kako ćete to učiniti", reče hologram. "Hoću da to učinite - ovog časa!"
     "Pričekaj", reče Markju. "Dozvolićemo vam da imate sopstveno programsko vreme, da biste objedinili svoj perceptivni prostor."
     "Šta sad to znači?" upita Volter. "Razumem umetničko izražavanje, ali žargon je nešto drugo."
     "Da udovoljite svojoj ćudi", odvrati Markju suvo.
     "Moći ćemo da saobraćamo?"
     "Tako je", reče Sibil. "Po sopstvenoj želji, a ne samo po našoj. Ali ne izlazite istovremeno u šetnju, jer to zahteva preveliko premeštanje podataka."
     "Mi se sa ove strane trudimo da što više smanjimo troškove", reče Markju, zavalivši se unazad da bi što bolje mogao da osmotri Sibiline noge.
     "Pa, požurite malo", reče Volterov lik. "Strpljenje je za mučenike i svece, a ne za ljude od belles lettres."
     Prevodilac prebaci njegovu izjavu u savremeni jezik, ubacivši i audio drevnih, zaboravljenih reči. Informativni pomagači pronađoše prevod i proslediše ga Markjuu i Sibili, ali je Markju ipad zadržao neuhvatljivu, prirodnu akustiku radi atmosfere - tenor iz nezamislivo daleke prošlosti.
     "Samo izgovorite moje ime, ili Sibilino, i pojavićemo se u crveno oivičenom okviru."
     "Mora li da bude crven?" Devičin glas je bio loman. "Zar ne možete da učinite da bude plav? Plava boja je tako hladna; to je boja mora. A voda je jača od vatre, jer može da je ugasi."
     "Dosta brbljanja", obrecnu se drugi hologram. Domahnu mehanokonobaru i reče: "Ono flambe jelo - smesta ga ugasite. Uznemirava Devicu. A vas dvoje genija tamo! Ako možete da vaskrsnete mrtve, trebalo bi svakako da budete sposobni da promenite crveno u plavo."
     "Ne mogu da verujem", reče Sibil. "Da nam to kaže jedan sim? Šta on zamišlja da jeste?"
     "Glas razuma", odvrati Markju. "Fransoa-Mari Arue de Volter."
     "Misliš da su spremni da vide Bokera?" Sibil je mazno grickala usnu. "Dogovorili smo se da ga pustimo u sim čim se oni stabilizuju."
     Mark razmisli o ovome. "Hajde da igramo pošteno i direktno sa njim. Ja ću ga pozvati."
     "Imamo toliko toga da naučimo od njih!"
     "Istina je. Ko bi pomislio da preistorijski ljudi mogu da budu takvi gadovi?"








4.
     Pokušala je da ne obraća pažnju na čarobnicu po imenu Sibila, koja se hvalisala da je njena stvoriteljka - kao da još neko osim kralja nebeskog može da polaže pravo na tako nešto. Nije joj se govorilo ni sa kim. Događaji su se sustizali - grozničavo, gusto, zagušujuće nizanje. Njena bolom prožeta, daveća smrt i dalje se vila oko nje.
     Na magarećoj kapi - onoj što su joj je stavili na obrijanu glavu tog dana punog ognja, najmračnijeg, ali i najslavnijeg dana njenog kratkog života - njeni 'zločini' bili su ispisani svetim pismom: Heretica, Relapsa, Apostata, Idolater. Crne reči, koje će uskoro goreti.
     Učeni kardinali i biskupi sa nečistog, Englezima naklonjenog pariskog univerziteta, i oni iz Crkve - Hristove neveste na zemlji! - predali su njeno živo telo vatri. I to samo zato što je izvršavala volju Gospodnju - da veliki i jedini kralj postane izvršilac Njegove volje u Francuskoj. Zbog ovoga, odbili su da prime kraljevu otkupninu, poslali su je na lomaču. Šta bi tek učinili ovoj čarobnici koja je sebe zvala Sibila... koja je, kao i ona, obitavala među muškarcima, nosila muško ruho i pripisivala sebi moći veće i od samih Tvorčevih?
     "Odlazite, molim vas", promrmlja. "Moram imati tišinu da bih čula svoje glasove."
     Ali ni La Sorcire niti bradati muškarac po imenu Boker - koji je nestvarno podsećao na namrgođene patrijarhe sa kupolaste tavanice velikog hrama u Ruanu - nisu hteli da je ostave na miru.
     Molila ih je: "Ako morate da govorite, obratite se monsinjoru Arueu. On to jedva čeka."
     "Sveta Device, Ružo Francuske", reče bradati, "da li je zaista Francuska bila tvoj svet?"
     "Moje stanište na svetu", reče Jovanka.
     "Tvoja planeta, misliš?"
     "Planete su na nebu. Ja bejah sa zemlje."
     "Hteo sam da kažem... oh, nije važno." Bezvučno se obratio ženi, Sibili - "Sa zemlje? Farmeri? Da li je moguće da su preistorijski ljudi bili baš toliko zatucani?" - očigledno ne znajući da ona poznaje čitanje sa usana, trik koji je savladala da bi dokučila domunđavanja crkvenih sudija.
     Jovanka reče: "Znam onoliko koliko je dovoljno za moju službu na svetu."
     Boker se ukoči, a onda žurno nastavi. "Molim te da me saslušaš. Naš cilj je pravedan. Sudbina svetih zavisi od toga hoćemo li uspeti da preobratimo dovoljan broj zabludelih. Ako želimo da očuvamo telo čovečanstva, kao i vekovne tradicije našeg identiteta, moramo da pobedimo sekularni skepticizam."
     Pokušala je da mu okrene leđa, ali ju je zvečeća težina njenih lanaca omela u tome. "Dajte mi mira. Iako ne ubih nikoga, vojevala sam mnogo bitaka da bih osigurala pobedu jedinog velikog kralja Francuske. Predsedavala sam njegovom krunisanju u Rimsu. Raniše me u bici zbog njega."
     Podigla je podlaktice - jer se sada nalazila u groznoj ćeliji u Ruanu, ruku i nogu u lancima. Sibila je rekla da će je ovo obuzdati, da će joj biti od koristi na neki način. Kao anđeo, Sibila je svakako bila u pravu. Boker poče da je preklinje, ali Jovanka prikupi snagu da odgovori. "Ljudi znaju kako sam bila nagrađena za muke. Nikada više neću ratovati."
     Monsinjor Boker se okrenu čarobnici. "Ovo je svetogrđe, držati jednu sveticu u lancima. Zar ne možeš da je prebaciš na neko mesto pobožne smirenosti? U neku katedralu?"
     "Kontekst. Simovima je potreban kontekst", reče La Sorcire bezvučno. Jovanka otkri da je u stanju da čita sa usana sa jasnoćom koju nikada ranije nije uspela da postigne. Možda je ovo Čistilište, u skladu sa svojom svrhom, pojačavalo čula.
     Monsinjor Boker mljacnu jezikom. "Zadivljen sam onim što si postigla, ali ako ne budete mogli da je privolite da sarađuje, kakvu korist imamo od nje?"
     "Niste je videli na vrhuncu njenih moći. Onih nekoliko istorijskih izvora koje smo uspeli da odgonetnemo tvrde da je bila 'opčinjavajuća' pojava. Moramo to da probudimo u njoj."
     "Možete li da je malo smanjite? Nemoguće je razgovarati sa džinom."
     Zaprepašćena Devica smanji se na dve trećine pređašnje visine.
     Monsinjor Boker je izgledao zadovoljno. "Velika Jovanko, pogrešno si shvatila prirodu rata koji je pred nama. Nebrojeni milenijumi prošli su od tvog odlaska na nebo. Ti..."
     Devica se uspravi na stolici. "Recite mi samo jedno. Kralj Francuske, da li je to potomak Henrija, iz engleske kuće Lankastera? Ili je to Valoa, potomak velikog i jedinog kralja Šarla?"
     Monsinjor Boker zatrepta, zamislivši se. "Ja... Mislim da se može reći da smo mi, čuvari vere oca nebeskog, kako se zove partija čiji sam poslanik, na neki način potomci tvog Šarla."
     Devica se osmehnu. Znala je da njeni glasovi dolaze sa neba, iako su biskupi govorili drugačije. Odrekla ih se tek kada su je odveli na groblje Senuen, i to samo u strahu od vatre. Bila je u pravu što je porekla svoje pokajanje, dva dana posle toga; neuspeh Lankastera da pripoje Francusku to joj je potvrdio. Ako monsinjor Boker govori u ime potomaka kuće Valoa, uprkos očigledno prostom poreklu, ona će ga saslušati.
     "Produžite", reče ona.
     Monsinjor Boker objasni da će mesto na kome se nalazila uskoro održati referendum. (Posle izvesnog dogovaranja sa La Sorcire, obavestio je Jovanku da mesto u suštini može da smatra Francuskom.) Glavna borba vodiće se između dve najveće stranke, čuvara i skeptika. Obe stranke pristale su da se održi velika rasprava, između dvojice verbalnih duelista koji će pokušati da odgovore na ključno pitanje.
     "Kakvo pitanje?" upita oštro Devica.
     "Da li treba proizvoditi mehanička bića obdarena veštačkom inteligencijom. Ako treba, da li im treba dati puno pravo građanstva, sa svim pratećim pravima?"
     Devica slegnu ramenima. "Je li to neka šala? Samo aristokrate i plemići uživaju prava."
     "Više nije tako, iako, naravno, imamo klasni sistem. Sada svi imaju ista prava."
     "I seljaci kao ja?" upita Devica. "I mi?"
     Monsinjor Boker, sa licem uskomešanim od prenaglašenih grimasa, okrenu se La Sorcire. "Zar moram sve sam?"
     "Hteli ste je takvu kakva jeste", reče La Sorcire. "Ili, tačnije, kakva je bila."
     Monsinjor Boker je sledeća dva minuta naklapao o nečemu što je nazvao promena koncepta. Ovaj pojam očigledno je značio teološki sukob o prirodi mehaničkog bivstva. Jovanki se odgovor činio očigledan, ali ona je bila samo žena sa njive, a ne umetnik reči.
     "Zašto ne pitate vašeg kralja, ili nekog od njegovih savetnika? Ili nekog od vaših učenih ljudi?"
     Monsinjor Boker nabra usnu i prezrivo počisti vazduh rukom. "Naše vođe su nule! Slabići! Misaoni otirači!"
     "Ali svakako..."
     "Ti, koja dolaziš iz vremena strasti, to ne možeš ni da zamisliš. Vatrenost i strast danas se smatraju za neukus, prošlu modu. Želeli smo da pronađemo umove sa nekadašnjim žarom..."
     "Oh ne!" Vatra, plamen koji joj liže...
     Trebalo je nekoliko trenutaka da joj se disanje smiri i da počne ponovo da sluša, drhteći.
     Velika rasprava između vere i razuma trebalo je da se održi u Koloseumu sektora Džunin, pred auditorijumom od četiri stotine hiljada duša. Devica i njen protivnik pojaviće se u obliku holograma, trideset puta uvećani. Posle toga će svaki građanin dati svoj glas o pitanju.
     "Glas?" upita Devica.
     "Hteli ste je neiskvarenu", reče La Sorcire. "Eto vam je."
     Devica je nemo slušala, prisiljena da svakog minuta apsorbuje čitave milenijume. Kada je monsinjor Boker zaćutao, ona reče: "Moja slava, iako kratkotrajna, jeste u borbi, nikada u raspravi. Svakako vam je poznata moja sudbina."
     Monsinjor Boker bolno iskrivi lice. "Nepoznanice prošlosti! Oko tvoje, ovaj, ličnosti imamo samo oskudni istorijski okvir... ništa više od toga. Ne znamo mesto gde si živela, ali znamo i najsitniju pojedinost o događajima posle tvoje..."
     "Smrti. Možete slobodno govoriti o tome. Pomirila sam se s njom, kao što bi trebalo da učini svaka hrišćanska devojka, kada sam shvatila da se nalazim u Čistilištu. A znam i ko ste vas dvoje."
     La Sorcire oprezno upita. "Ovaj... znaš?"
     "Anđeli! Prikazujete mi se kao običan svet, da biste umirili moje strahove. Znači, imate zadatak za mene. Iako podrazumeva i bezbožna dela, to je ipak Božja misija."
     Monsinjor Boker polako zaklima glavom, pogledavši prema La Sorcire. "Iz rita podataka koje lepršaju oko tvoje ličnosti uspeli smo da saznamo da su te na saslušanjima održanim dvadeset šest godina posle tvoje smrti oslobodili krivice. Tvoje sudije javno su se pokajale zbog načinjene greške. Nazvali su te, u najdubljem poštovanju, La Rose de la Loire."
     Ona zatrepta od iznenadnih suza. "Pravda... Da sam bila vična raspravi, još tada bih ubedila svoje ispitivače - one Englezima naklonjene propovednike sa pariskog univerziteta! - da nisam veštica."
     Monsinjor Boker izgledao je dirnuto. "Čak i u preistoriji su umeli da prepoznaju prisustvo svete sile."
     Devica se vedro nasmeja. "Gospod je na strani Sina svoga, kao i svetaca i mučenika. Ali to ne znači da su bili pošteđeni nepravde i smrti."
     "U pravu je", reče La Sorcire. "Čak i svetovi i Galaksije dele sudbinu čovekovu."
     "Potrebna si svima nama, Božjim ljudima", molio je monsinjor Boker. "Postali smo suviše slični našim mašinama. Jedina svetinja nam je podmazan rad svakog našeg dela. Znamo da ćeš se zagriženo posvetiti ovom pitanju, ali i prostodušno i iskreno. To je sve što tražimo od tebe."
     Devica oseti zamor. Trebala joj je samoća, kao i vreme da se posveti mislima. "Moram da se posavetujem sa glasovima. Hoće li biti samo jedno ili više pitanja o kojima će biti potrebno da govorim?"
     "Samo jedno."
     Inkvizitori su bili mnogo zahtevniji. Postavili su mnogo pitanja, na desetine, ponekad bezbroj puta ponavljajući ista. Tačni odgovori kod Poatjea na drugom mestu bi se pokazali pogrešni. Lišena hrane, vode, počinka, izmučena prinudnim odlaskom na groblje, iscrpljena zamornom propovedi koju su je prisilili da sluša i u smrtnom strahu od ognja, nije izdržala njihovo ispitivanje.
     "Ima li arhanđel Mihajlo dugačku kosu?" "Da li je Sveta Margarita zdepasta ili mršava?"
     "Jesu li oči Svete Katarine smeđe ili plave boje?"
     Podvalili su joj da glasovima svetih duša pripiše telesna svojstva. Onda su je bezočno osudili za poistovećivanje svetog duha sa grešnom puti.
     Bila je to najcrnja pokvarenost. A u Čistilištu su je mogla čekati još gora iskušenja. Zato nije mogla da bude sigurna hoće li se ovaj Boker pokazati kao prijatelj ili dušmanin.
     "Šta je to?" upitala je. "To pitanje na koje hoćete da odgovorim?"
     "Postoji sveopšta saglasnost da inteligencije koje je čovek stvorio poseduju neku vrstu mozga. Pitanje na koje želimo da odgovoriš jeste da li imaju i dušu."
     "Samo Svemogući ima moć da stvori dušu."
     Monsinjor Boker se osmehnu. "Mi čuvari se potpuno slažemo sa tobom. Za razliku od nas, njihovih tvoraca, veštačke inteligencije nemaju dušu. To su obične mašine. Mehanički sklopovi sa elektronski programiranim mozgovima. Samo čovek ima dušu."
     "Ako već znate odgovor na pitanje, šta ću vam ja?"
     "Da ubediš druge! Prvo neopredeljene u sektoru Džunin, pa Trantor i na kraju Carstvo!"
     Devica se zamisli. I njeni ispitivači znali su odgovore na pitanja kojima su je mučili. Monsinjor Boker joj se činio iskren, ali su takvi bili i oni koji su je proglasili za vešticu. Monsinjor Boker joj je unapred rekao odgovor, sa kojim bi se svako razuman složio. Ipak, nije mogla da bude sigurna u njegove namere. Čak ni raspeće koje je zamolila sveštenika da drži uzdignuto nad njom nije predstavljalo zaštitu od uljastog dima, ujedajućeg plamena...
     "Pa?" upita monsinjor Boker. "Hoće li Sveta Ruža pristati da bude naš zatočnik?"
     "Ovi ljudi koje treba da ubedim, jesu li i oni potomci Šarla, velikog i jedinog kralja, iz kuće Valoa?"








5.
     Ušavši u Kvašenje i Šmrkanje da se nađe sa svojim drugarom i saradnikom Nimom, Markju se iznenadio kada je video da je ovaj već tamo. Sudeći po Nimovim raširenim zenicama, tu je proveo najveći deo popodneva.
     Markju reče: "Daješ mu ga do koske? Nešto se dogodilo?"
     Nim odmahnu glavom. "Stari dobri Markju, stisnut k'o pesnica. Pre svega, uzmi da probaš Kovitušmrk. Ne leči od žeđi - u stvari, osušiće ti čitavu glavu - ali ti to uopšte neće biti važno."
     Pokazalo se da je Kovitušmrk nekakav praškasti bućkuriš sa ukusom morskog oraščeta koji je ujedao kao da je progutao razljućenog insekta. Želeo je da bude srazmerno bistre glave dok ga Nim bude obaveštavao o korporativnoj politici i finansiranju. Posle toga može bez zadrške da se unebesi.
     "Ovo ti se možda neće dopasti", reče Nim. "Tiče se Sibil."
     "Sibil!" Pomalo nespokojno se nasmejao. "Kako si znao da..."
     "Ti si mi rekao. Poslednji put kada smo ušmrkivali zajedno, sećaš se?"
     "Oh." Te stvari su ga terale da brblja. Još gore, činile su da zaboravi da je brbljao.
     "A nije ni državna tajna", Nim se iskezi.
     "Toliko je očigledno?" Hteo je da bude siguran da Nim, koji je menjao žene kao donji veš, nije i sam bacio oko na Sibil. "Šta je s njom?"
     "Pa, onaj ko osvoji premiju u koloseumu dobro će da se ovajdi."
     "Nema problema", reče Markju. "Taj sam."
     Nim provuče ruku kroz plavu kosu. "Nikako da odlučim šta više volim kod tebe, skromnost ili sposobnost da predvidiš budućnost. Skromnost. Mora biti da je to."
     Markju slegnu ramenima. "I ona je dobra, priznajem."
     "Ali ti si bolji."
     "Srećniji. Dobio sam razum. Sibil su uvalili veru."
     Nim ga počasti začuđenim izrazom lica i duboko udahnu. "Ne bih potcenjivao veru da sam na tvom mestu. Povezana je sa strašću, a to su dve stvari kojih još niko nije uspeo da se ratosilja."
     "Nije ni potrebno. Strast vremenom sagori."
     "Ali svetlost razuma ostaje večno da gori, je li?"
     "Ako regenerišeš moždane ćelije, da."
     Nim pogleda kroz svoju slamčicu da li mu je ostalo još i namignu Markjuu. "U tom slučaju ti taj mali savet nije ni potreban."
     "Kakav savet? Nisam čuo nikakav savet."
     Nim mljacnu jezikom. "Ako tvoje regenerisane moždane ćelije sadrže bar gram zdravog razuma, prestaćeš da pomažeš Sibil da poboljša svoju simulaciju. Ili, još bolje, nastavićeš da se pretvaraš da pomažeš i izvući korist iz onoga što ti pomaže. Ali ono što stvarno treba da uradiš jeste da potražiš načina da doskočiš i njoj i njenoj simulaciji. Ljudi pričaju da je fenomenalna."
     "Video sam je."
     "Deo nje. Misliš da ti je sve pokazala?"
     "Pa, svaki dan smo radili na..."
     "Ono što ti pokazuje jeste suženi sim. A noću oslobađa čitavu pseudo-psihu."
     Markju se namršti. Znao je da je pomalo opijen kada je sa njom, omamljen feromonima, ali je to na drugoj strani nadoknadio. Zar nije? "Ne verujem da bi ona..."
     "Mogla bi. Oni odozgo su je zapazili."
     Markju oseti ubod ljubomore, ali je pazio da to ne pokaže. "Mmhmm. Hvala."
     Nik povi glavu sa svojstvenom ironičnošću i reče: "Čak i ako ti to nije potrebno, bio bi budala da odbiješ."
     "Kakva je nagrada, ako pobedim?"
     "Ne nagrada, tupi stvore. Misliš da dosad nisam primetio da razgovaram sa robom ambicije? Moj savet."
     Markju obilno ušmrka u obe nozdrve. "Budi siguran da ću ga imati na pameti."
     "Ova stvar ima da bude krupna. Tebi se čini da je to posao samo za ovaj sektor, ali, veruj mi, ceo Trantor će gledati taj prenos."
     "Još bolje", reče Markju, iako je u utrobi imao osećaj slobodnog pada. Živeti u istinskoj kulturnoj renesansi bilo je opasno. Mada je možda njegov osećaj praznine bio od stima.
     "Hoću da kažem, Seldon i taj momak što ga prati kao pas, Amaril - misliš da su ti uvalili vruć krompir?"
     Mark zagrize u stim pre nego što je odgovorio. "Ne, već zato što sam najbolji."
     "I daleko niže od njih na društvenoj lestvici. Ti si, prijatelju moj, potrošna roba."
     Markju zamišljeno klimnu glavom. "Imaću to u vidu."
     Da li se on to ponavlja? Mora da je od stima.
     
     Markju se tek dva dana kasnije setio Nimovog saveta, pošto je u restoranu kompanije čuo kako neko hvali Sibilin rad Hestoru, predsedniku Društva za artificijelno. Preskočio je ručak i vratio se na svoj sprat. Prolazeći pored Sibiline kancelarije na putu do svoje, namera mu je bila, pravdao se sebi, da joj prosledi pohvalu. Ali kada je otkrio da su njena vrata otključana, a kancelarija prazna, nije mogao da odoli iznenadnom iskušenju.
     
     Pola sata kasnije, pomalo je poskočio kada je rekla "Markju!" sa vrata kancelarije. Rukom je popravila kosu, pokretom koji je on shvatio kao gest sujete, odavanje želje da se dopadne. "Mogu li da ti pomognem?"
     Upravo je bio dovršio softversko povezivanje sa njenom kancelarijom, zahvaljujući kom će moći da prati njene razgovore sa klijentom, Bokerom. Koliko mu je bilo poznato, do tog trenutka mu je poveravala suštinu tih razgovora.
     Argument mu je bio da će moći da joj predloži bolje načine da iziđe na kraj sa ponekad teškim Bokerom, ako bude prisutan kada je Boker tu. Ali to bi ugrozilo tajnost odnosa sa klijentom, koja je obično bila strogo pravilo. Ovo je, naravno, bila izuzetna situacija...
     Slegnuo je ramenima. "Samo sam hteo da te vidim."
     "Uspela sam da je bolje ustrojim. Oscilacije raspoloženja su joj ispod nula zapeta dva."
     "Sjajno. Mogu da vidim?"
     Da li joj je osmeh malo topliji nego inače? I dalje se ovo pitao kada je ušao u svoju kancelariju, pošto su proveli jedan sat podešavajući Jovanku. Sibil je zaista uradila dobar posao. Celovit, prefinjeno usklađen sa topografijom drevne ličnosti.
     I sve to od juče? Smatrao je da je to nemoguće.
     Vreme je da malo pronjuška po simprostoru.








6.
     Volterov lik bio je veličanstven - smrknutih veđa, sa rukama na mršavim bokovima. Ustao je iz bogato izvezene fotelje u svom kabinetu u Sireju, dvorcu njegove dugogodišnje ljubavnice, Markize od Šatlea.
     Mesto koje je petnaest godina nazivao dom činilo ga je potištenim, sada kada više nije bilo nje. A markiz, taj nije imao u sebi ni toliko pristojnosti da sačeka da se ohladi telo njegove supruge, već mu je saopštio da mora da ode.
     "Vodite me odavde!" Volter zatraži od naučnika koji je konačno odgovorio na njegove pozive. Naučnik... nova reč, bez sumnje iskovana iz latinskog korena, glagola znati. Ali ovaj druškan je izgledao kao da malo toga zna. "'Oću u kafanu. Moram da vidim Devicu."
     Naučnik se nagnu preko kontrolne ploče koju je Volter već počinjao da prezire, i osmehnu se, očigledno likujući zbog svoje moći. "Mislio sam da ona nije vaš tip. Čitavog života ste pokazivali ukus - setite se, skenirao sam vaša sećanja i više za mene nemate tajni - za umne žene. Kao što su vaša nećaka i madam di Šatle."
     "A ko može da trpi društvo glupača? Jedina stvar koja se može reći u njihovu korist jeste da im se može verovati jer su suviše glupe za neverstvo."
     "Za razliku od madam di Šatle?"
     Volter poče nestrpljivo da lupka prstima po prelepo izrezbarenom stolu od orahovine - koji mu je poklonila upravo madam di Šatle, prisetio se. Kako je dospeo na ovo prostačko mesto? Zar je zaista bilo sklopljeno od njegovih sećanja? "Istina je, prevarila me je. I skupo platila za to."
     Naučnik podiže obrvu. "Sa onim mladim oficirom, mislite? Onim sa kojim je zatrudnela?"
     "Sa četrdeset tri godine, udata žena sa troje odrasle dece nema razloga da ostaje trudna!"
     "Pobesneli ste kada vam je to saopštila - što je razumljivo, ali niste postali ništa pametniji. Niste prekinuli vezu sa njom. Bili ste sa njom sve vreme dok je rađala."
     Volter je penio od besa. Mračna uspomena, sećanje koje je teklo kao crna voda u podzemnoj reci. Bio je van sebe od brige zbog porođaja, koji se pokazao začuđujuće lak. Ali devet dana kasnije, najčudesnija od svih žena koje je znao bila je mrtva. Ubila ju je porodiljska groznica. Niko... čak ni njegova nećaka i domaćica i bivša paramour, madam Deni, koja je posle toga uzela da se stara o njemu... nije mogla da zauzme njeno mesto. Tugovao je za njom sve do, sve do... Dodirnuo je tu misao i ustuknuo od nje... Do smrti...
     Izduvao je obraze i hitro i jetko uzvratio: "Ubedila me je da bi bilo nerazumno ostaviti 'ženu vanrednih manira i vrlina' samo zato što je iskoristila prava koja sam i sam uživao. Naročito kada se uzme u obzir da mesecima nisam vodio ljubav sa njom. Prava muškaraca, rekla je, pripadaju i ženama... ukoliko su aristokratkinje. Dozvolio sam njenoj nežnoj logici da me ubedi."
     "Ah", reče naučnik zagonetno.
     Volter protrlja čelo, bremenito od neveselog podsećanja. "Bila je izuzetak svakom pravilu. Razumela je Njutna i Loka. Razumela je svaku reč koju sam napisao. Razumela je mene."
     "Zašto niste vodili ljubav sa njom? Bili ste prezauzeti učestvovanjem u orgijama?"
     "Dragi moj gospodine, moje učešće u pomenutim aktivnostima znatno je preuveličano. Istini za volju, u mladosti sam prihvatio poziv na jednu od tih svetkovina erotskog uživanja. I tako sam se dobro pokazao, da sam bio pozvan da dođem ponovo."
     "Jeste li?"
     "Naravno da nisam. Ako odeš jednom, ideš kao filozof. Ako odeš dvaput, običan si perverznjak."
     "Ono što meni nije jasno jeste zašto bi svetski čovek kao vi želeo još jedan sastanak sa Devicom."
     "Zbog njene strasti", reče Volter, sa jasnom slikom robusne Device u umu. "Zbog njene hrabrosti i posvećenosti onome u šta je verovala."
     "I sami ste posedovali te osobine."
     Volter trupnu nogom po podu, ali se nije čuo nikakav zvuk. "Zašto govorite o meni u prošlom vremenu?"
     "Izvinite, ubaciću zvučnu pozadinu." Jedan pokret rukom, i Volter začu škripanje dasaka pod nogama dok je hodao po sobi. Napolju zaklopota kočija u prolazu.
     "Ono što ja posedujem jeste temperament. Ne mešajte strast sa temperamentom koji je stvar ustrojstva nerava. Strast se rađa iz srca i duše, i nije puki mehanizam telesnih stanja."
     "Verujete u dušu?"
     "U esenciju. Naravno. Devica je bila dovoljno smela da ostane svim srcem uz svoju viziju, uprkos silništvu crkve i države. U njenoj posvećenosti sopstvenoj viziji, za razliku od mene, nema ni traga izopačenosti. Ona je bila prvi istinski protestant. Protestanti su mi uvek bili draži od papinskih apsolutista... Sve dok se nisam nastanio u Ženevi, gde sam otkrio da je njihova mržnja prema zadovoljstvu ista kao kod bilo kog papiste. Samo kvekeri ne upražnjavaju privatno ono što javno zagovaraju. Avaj, stotinu iskrenih vernika ne može da preobrati milione licemera."
     Naučnik sumnjičavo iskrivi usta. "Jovanka se pokajala, popustila pod njihovim pretnjama."
     "Odvukli su je na groblje!" Volter se kostrešio od jeda. "Mrcvarili su pobožnu devojku pretnjama smrću i paklom. Biskupi, akademici - najučeniji ljudi svoga vremena! Magareća prkna, svi redom! Iživljavati se na najhrabrijoj ženi Francuske, koju su uništili samo da bi je posle veličali. Licemeri! Potrebni su im mučenici kao što pijavicama treba krv. Samopožrtvovanje je njihova hrana - ali samo ako oni koji žrtvuju sebe nisu oni sami."
     "Sve što imamo jeste tvoja verzija, i njena. Naša istorija ne vraća se tako daleko. Ipak, sada više znamo o ljudima..."
     "Samo uobražavate da znate." Volter ušmrknu pregršt burmuta da se smiri. "Opake vodi u propast njihova opačina, a junake vrline. Gudili su na njenoj časti i hrabrosti kao na ćemanetu. Violina predata svinjama."
     "Branite je." Naučnikov suvi osmeh mu se rugao. "A ipak ste je, u poemi koju ste napisali o njoj - neverovatno, da neko pamti svoje delo da bi mogao da ga recituje - opisali kao kafansku drolju, mnogo stariju nego što je zaista bila, prevarantkinju koja laže o navodnim glasovima koje navodno čuje, sujevernu, ali prepredenu budalu. A najveći protivnik čistote koju se ona pretvara da brani jeste magarac - krilati magarac!"
     Volter se osmehnu. "Brilijantna metafora rimske crkve, ne c'est pas? Imao sam cilj koji je bilo potrebno da postignem. Ona je bila samo mač kojim sam zadao udarac. Uopšte se nisam sastao sa njom. Nisam imao pojma da je to žena takve zagonetne dubine."
     "Ali ne umne dubine. Seljanka!" Markju se seti da je i sam izbegao sličnu sudbinu na blatnim njivama planete Bjeler. Zahvaljujući ispitu za sivca. A sada je pobegao njihovim priprostim procedurama, u istinsku kulturnu revoluciju.
     "Ne, ne. Dubine duše. Ja sam kao potočić. Bistar jer je plitak. Ali ona je reka, okean! Vratite me u Aux Deux Magots. Ona i onaj navijeni garcon jedino su društvo koje mi je ostalo."
     "Ona je vaš protivnik", reče naučnik. "Zatočnica onih što zagovaraju pravila protiv kojih ste se celog života borili. Da bih bio siguran de ćete je poraziti, poboljšaću vas."
     "Ja sam nedirnut i celovit", reče Volter ledeno.
     "Naoružaću vas filozofskim i naučnim podacima, progresom razuma. Vaš razum mora da smrvi njenu veru. Morate je posmatrate kao neprijatelja kakav jeste, ako želite da civilizacija nastavi svoj hod napred na kolosecima nauke i razuma.
     Njegova rečitost i neskromnost bili su dirljivi, ali ne i dovoljna zamena za Volterovu opčinjenost Jovankom. "Odbijam da pročitam i red pre nego što me spojite sa Devicom... u kafani!"
     Naučnik je bio toliko drzak da se nasmeje. "Ne razumete me. Nemate nikakvog izbora. Uklesaću podatke u vas. Imaćete sva znanja potrebna za pobedu, hteli vi to ili ne."
     "Vršite nasilje nad mojim integritetom!"
     "Ne zaboravite da će se posle rasprave postaviti pitanje treba li vas sačuvati ili..."
     "Izbrisati?"
     "Tek da sve karte budu na stolu."
     Volter je kipteo od besa. Poznavao je gvozdene akcente moći, još otkako se prvi put suočio sa očevim... autoritetom uskogrudog martineta koji ga je terao da pohađa mise, čija je uskogruda strogoća ubila Volterovu majku kada je ovome bilo samo sedam godina. Smrt je bila jedini način da pobegne muževljevoj vlasti. Volter nije imao nameru da na takav način pobegne od naučnikove.
     "Odbijam da upotrebim bilo kakvo dodatno znanje ako me odmah ne vratite u kafanu."
     Na Volterovu jarost, naučnik ga je posmatrao na isti način na koji je on sam posmatrao svog vlasuljara - sa aristokratskom nadmoćnošću. Njegov osmejak sasvim jasno je poručivao da zna da Volter ne bi mogao da postoji bez njegovog patronata.
     Ponižavajući obrt. Iako je i sam bio poreklom iz srednje klase, Volter je smatrao da prost svet nije vredan da vlada. Pomisao da bi njegov vlasuljar mogao da postane zakonodavac bila je dovoljna da više nikad ne stavi periku. A činjenica da ga je ovaj odbojni i umišljeni naučnik posmatrao isto tako bila je nepodnošljiva.
     "Da vam nešto kažem", reče naučnik. "Sastavite jedno od onih vaših brilojantnih lettres philosophiques koje će blatiti koncept ljudske duše, i ja ću vas spojiti sa Devicom. Ali ako to ne uradite, nećete je videti do dana rasprave. Jasno?"
     Volter razmisli o predlogu. "Jasno kao potočić", reče konačno.
     ...a onda mu se na um spustiše zgrudvani, kao gar crni oblaci. Sećanja, tmurna i mračna. Osetio je da se utapa u prošlost koja je uz riku tekla kroz njega, razorna...
     "On prima podatke! Ovde nešto izbija na površinu..." začu šuplji Markjuov uzvik.
     Pred njim eksplodiraše slike iz daleke prošlosti.
     "Zovite Seldona! Ovaj sim ima još jedan sloj! Zovite Seldona!"








7.
     Hari Seldon je zurio u slike i reke podataka. "Volter je pretrpeo napad sećanja. Pogledajte samo implikacije."
     Markju je zurio u bujicu, ne shvatajući. "Uh, da, vidim."
     "Taj rt - to je memorijski grumen o raspravi koju je vodio sa Jovankom, pre osam hiljada godina."
     "Neko je već upotrebio ove simove..."
     "U javnoj raspravi, da. Istorija ne samo da se ponavlja, već ponekad i muca."
     "Vera protiv razuma?"
     "Vera/mehaničko protiv razuma/čovekove volje", reče Seldon, kao da čita pravo iz skupova brojeva. Markju nije mogao dovoljno brzo da prati veze da bi ga razumeo. "U tadašnjem društvu postojala je temeljna podela oko kompjuterskih inteligencija i njihovih... Ispoljavanja."
     Markju uhvati brz treptaj na Seldonovom licu. Da li nešto prećutkuje? "Ispoljavanja? Mislite, kao tik-takova?"
     "Tako nešto", reče Seldon ukočeno.
     "Volter je zastupao..."
     "U to doba, bio je simbol ljudske iskričavosti. Jovanka je zastupala veru - dakle, ovaj, tik-takove."
     "Ne shvatam."
     "Tik-takovi, ili njihovi viši oblici, smatrani su sposobnim da vode čovečanstvo." Seldon je izgledao kao da mu je nelagodno.
     "Tik-takovi?" Markju podrugljivo frknu.
     "Ili, ovaj, njihovi viši oblici."
     "Znači, Volter i Jovanka su pre osam hiljada godina raspravljali o tome? Onda mora da su bili projektovani za to. Ko je pobedio?"
     "Ishod nije dat. Verujem da je to postalo nevažno. Niko nije uspeo da napravi kompjutersku inteligenciju koja bi mogla da vodi čovečanstvo."
     Markju klimnu glavom. "Ima smisla. Mašine nikada neće biti pametne kao mi. Za svakodnevni posao, to može, ali..."
     "Predlažem da se izbriše usađeni blok sećanja", reče Seldon kratko. "To će odstraniti sloj koji smeta."
     "Uh, ako mislite da je tako najbolje. Mada nisam siguran da ćemo uspeti da isključimo svaku asocijaciju. Ovi simovi koriste holografsko podsećanje, što znači da je to fiksirano..."
     "To je neophodno, ako hoćemo da ostvarimo željeni ishod predstojeće rasprave. Moglo bi biti i drugih posledica."
     "Kakvih?"
     "Istoričari bi mogli da iskoriste ove simove da vade izgubljene podatke o dalekoj prošlosti. Ne dajte im."
     "Oh, naravno. Hoću da kažem, malo je verovatno da će ih bilo ko upotrebiti."
     Seldon je zurio u promenjljiva ustrojstva. "Zaista su složena, zar ne? Reč je o umovima izuzetne dubine, u međudejstvu sa potisnutim nivoima ličnosti... hmmm... Pitam se kako njihova samosvest ostaje stabilna? Kako to da se njihovi mentaliteti jednostavno ne slome?"
     Markju ga nije razumeo, ali reče: "Pretpostavljam da su naši preci znali neke trikove koje mi ne znamo."
     Seldon klimnu glavom. "Moguće. Javlja mi se jedna zamisao..."
     Hitro je ustao; Markju se takođe podiže. "Zar ne možete još da ostanete? Znam da bi Sibil volela da porazgovara..."
     "Žao mi je, moram da idem. Državni poslovi."
     "Ah, u redu, hvala vam na..."
     Seldon je izišao pre nego što je Markju uspeo da zatvori usta.








8.
     "Nemam želju da vidim mršavog gospodina sa perikom. On misli da je bolji od svih drugih", saopšti Devica čarobnici po imenu Sibila.
     "Istina je, ali..."
     "Mnogo mi je prijatnije sa mojim glasovima."
     "On je potpuno očaran vama", reče madam La Sorcire.
     "Nalazim da je teško verovati u to." Ali nije uspela da suspregne osmeh.
     "Oh, istina je. Zatražio je od Markjua, njegovog obnovitelja, da mu da novi lik. Živeo je, znate, osamdeset četiri godine."
     "Izgleda još stariji." Zaključila je da perika, ljubičasta traka i somotske pantalone izgledaju smešno na sasušenoj smokvi od čoveka.
     "Markju je odlučio da učini da izgleda kao kada su mu četrdeset dve godine. Volela bih da ga vidite."
     Devica razmisli o tome. Monsinjor Arue bio bi daleko manje odbojan ako bi... "Da li je monsinjor imao drugog krojača kada je bio mlađi?"
     "Hmmm, to bi moglo da se sredi."
     "Ne idem u kafanu sa ovim."
     Podigla je svoje lance, prisetivši se krznenog ogrtača kojim ju je sam kralj ogrnuo prilikom krunisanja u Ruanu. Pomislila je da ga zatraži, ali se predomislila. Na suđenju su digli veliku prašinu oko tog ogrtača, optužujući je da su joj demoni usadili ljubav prema raskoši, ona koja je, pre nego što je osvojila kraljevu naklonost onog dana kada se pojavila na dvoru, nosila samo kožnu košulju na goloj koži. Njeni tužitelji, primetila je, nosili su crnu svilu i somot i zaudarali su na parfem.
     "Učiniću šta mogu", obeća madam La Sorcire, "ali morate da obećate da nećete reći monsinjoru Bokeru. Ne dopada mu se da se družite sa neprijateljem, ali ja mislim da će vam to koristiti. Izoštriće vam duh za veliku raspravu."
     Nastade prekid - pad, meki oblaci - za koji je Devica verovala da je bio nesvestica. Kada se prizvala sebi - tvrde, hladne površine, iznenadni oštri mlazevi smeđe, zelene boje - sedela je, ponovo, u krčmi 'Kod dva crva', okružena gostima koji kao da nisu bili svesni njenog prisustva.
     Oklopljena bića raznosila su poslužavnike i uklanjala posuđe, jureći između gostiju. Potražila je pogledom garcon-a i opazila ga zagledanog u kuvaricu kose boje meda, koja se pretvarala da ga ne primećuje. Garcon-ova žudnja podsećala je Devicu na to kako se ona sama zagledala u kipove svete Katarine i svete Margarite, koje su se obe odrekle ljubavi muškaraca, ali su usvojile njihov izgled, zarobljene između dva sveta, svete pasije gore i zemaljske strasti dole. Baš kao što je bilo ovde, sa grubim žargonom mašina i brojki, mada je znala da je reč o predvorju čistilišta, mestu između dva sveta.
     Sakrila je osmeh kada je pojavio monsinjor Arue. Na glavi je imao tamnu, nenapudranu periku, ali je i dalje izgledao dosta vremešan - otprilike kao njen otac Žak Dars, sa trideset jednom ili dve. Ramena su mu se savijala pod velikim bremenom knjiga koje je nosio. Samo je dva puta imala prilike da vidi knjige, tokom suđenja; iako su se sasvim razlikovale od ovih, trgnula se od sećanja na njihovu moć.
     "Alors", reče Monsinjor Arue, odloživši knjige ispred nje. "Četrdeset dva toma. Moja Odabrana dela. Nepotpuna, ali..." - osmehnuo se - "...za sada će morati da posluže. Nešto nije u redu?"
     "Rugate mi se? Znate da ne umem da čitam."
     "Znam. Garcon 213-ADM će te naučiti."
     "Ne želim da učim. Sve knjige izuzev Biblije đavolskog su porekla."
     Monsinjor Arue baci ruke uvis i poče da psuje, žestoko, koristeći neke njoj nejasne izraze, nalik na one koje su koristili vojnici kada bi zaboravili da je ona u blizini. "Moraš da naučiš da čitaš. Znanje je moć."
     "Đavo mora da zna mnogo", reče ona, pazeći da ne dodirne knjige.
     Monsinjor Arue se u očajanju okrenu čarobnici - koja je prividno sedela za jednim od obližnjih stolova - i reče: "Vac! Zar ne možete ničemu da je naučite?" Zatim se ponovo okrenu njoj: "Kako ćeš se diviti mojoj oštroumnosti ako ne umeš da čitaš?"
     "Nemam nikakve koristi od toga."
     "Ha! Da si umela da čitaš, razbucala bi one idiote koji su te poslali na lomaču."
     "Sve učeni ljudi", reče ona. "Poput vas."
     "Ne, pucellette, ni nalik na mene. Nimalo nalik na mene." Ustuknula je od knjige koju je pružio prema njoj kao da je zmija otrovnica. Cereći se, protrljao je knjigu svuda po sebi i garcon-u, koji je sada stajao pored stola. "Bezopasna je... vidiš?"
     "Zlo je često nevidljivo", reče ona.
     "Monsinjor je u pravu", reče joj garcon. "Najbolji među nama su oni koji čitaju."
     "Da si bila pismena", reče monsinjor Arue, "znala bi da tvoji inkvizitori nisu imali nikakvo pravo da ti sude. Bila si ratni zarobljenik, uzet u borbi. Tvoj engleski zarobljivač nije imao zakonsko pravo da dopusti da tvoje verske poglede ispituju francuski inkvizitori i akademici. Pretvarala si se da veruješ da tvoji glasovi dolaze od Boga..."
     "Pretvarala!" uzviknu ona.
     "...a on se pretvarao da veruje da su demonski. Englezi su suviše tolerantni da bi bilo koga spalili na lomači. Takve oblike zabave ostavljaju našim zemljacima, Francuzima."
     "Bili su toliko tolerantni", reče Devica, "da su me predali biskupu od Bovea, tvrdeći da sam veštica." Pogledala je u stranu, nevoljna da mu dopusti da joj pilji u oči. "Možda i jesam. Izdala sam svoje glasove."
     "Glasovi savesti, ništa više. I nehrišćanin Sokrat ih je čuo. Svi ih čujemo. Ali nije razumno žrtvovati život zbog njih, ako ništa drugo zato što svojim uništenjem uništavamo i njih." Zamišljeno je sisao zube. "Pravilno odgojeni ljudi ih izdaju bez razmišljanja."
     "A mi, ovde?" prošapta ona.
     Stisnuo je oči. "One... Druge? Naučnike?"
     "Oni nisu stvarni."
     "Nešto kao demoni, misliš? Ne znam, ipak govore o razumu. Čak su osnovali republiku analize."
     "Tvrde da jesu, ali i pored toga traže od nas da predstavljamo ono što oni nemaju."
     "Hoćeš da kažeš da ih smatraš beskrvnima." Volter iskrivi usta, zamislivši se nad njenim rečima.
     "Mislim da čujemo iste 'naučnike', što znači da smo oboje na istom iskušenju."
     "Ja slušam glasove kao što su njihovi", reče Volter kao da se brani. "Ali isto tako znam kada da okrenem glavu od bezumnih saveta."
     "Možda su monsinjorovi glasovi blagi", upade garcon. "Tako da ih je lakše prenebregnuti."
     "Dozvolila sam - duhovnicima! - da me prisile da priznam da su moji glasovi delo nečastivog", reče Devica, "iako sam sve vreme znala da su božanski. Zar to nije demonski čin? Veštičji?"
     "Slušaj!" Monsinjor Arue je stegnu za mišice. "Ne postoje veštice. Jedini demoni u tvom životu bili su oni što su te poslali na lomaču. Zatucane svinje, svi odreda! Izuzev tvog engleskog tamničara, koji se pravio da veruje da si veštica i tako povukao lukav politički potez. Kada je izgorelo tvoje ruho, njegove sluge skinule su tvoje telo sa lomače da bi pokazali narodu i inkvizitorima da si zaista žena, koja je, makar i zbog toga što je uzurpirala prava koja pripadaju muškarcima, zaslužila svoju sudbinu."
     "Ućutite, molim vas!" reče ona. Činilo joj se da oseća uljasti miris dima, iako je monsinjor Arue naredio garcon-u da svuda po kafani postavi znake ZABRANJENO PUŠENJE - i opazila je da se, odjednom, nalaze u kafani, a ne više u bašti kao ranije. Prostorija se gibala i okretala oko nje. "Vatra", reče ona. "Plameni jezici..."
     "Sad je dosta", reče čarobnica. "Zar ne vidite da je uzrujavate? Ostavite je na miru!"
     Ali monsinjor Arue nije hteo da se okane. "Pregledali su tvoje stidne delove pošto ti je odeća izgorela - nisi to znala, je li? - isto kao što su učinili ranije, da bi proverili da li si devica kao što tvrdiš. I pošto su zadovoljili svoju pohotu u ime svetosti, vratili su te na lomaču i spalili tvoje kosti do pepela. Eto kako su ti se tvoji zemljaci odužili što si zastupala njihovog kralja! Za tvoju borbu da Francuska zauvek pripada Francuzima. A kada su te spalili, posle nekog vremena održali su saslušanje, objavili glasine da ti srce nije sagorelo u plamenu i naprečac te proglasili za nacionalnu heroinu, Spasiteljku Francuske. Ne bi me iznenadilo da su te do sada kanonizovali i da te slave kao sveticu."
     "To je bilo 1924. godine", reče La Sorcire. Iako joj je taj slučajni broj bio poznat, Jovanka nije shvatala o čemu je reč. Anđeosko otkrovenje?
     Bujica monsinjorove poruge bučala joj je u ušima.
     "Velika korist za nju", reče monsinjor čarobnici.
     "Taj datum bio je u propratnoj beleški", reče La Sorcire, glasom koji je bio u iskaznoj intonaciji. "Mada ne posedujemo koordinate da odredimo šta znače ti brojevi. Ovo je 12.026. godina galaktičke ere."
     Sažižuća logika pokretala je usijani vazduh. Vreo vetar zamaglio je skup posmatrača oko lomače.
     "Vatra", zastenja Devica. Vukući prstima pancirni okovratnik ne bi li došla do vazduha, ona pobeže u hladovitu tamu zaborava.








9.
     "Jedva jednom", Volter izgrdi madam La Scientiste. Visila je pred njim kao animirana slika u ulju. Sam je izabrao ovo predstavljanje jer mu je zbog nečega bilo prihvatljivije.
     "Nisam vas namerno izbegavala", reče ona hladnim i poslovnim tonom.
     "Kako se usuđujete da me usporavate bez mog pristanka?"
     "Markju i ja bili smo pod opsadom novinara. Nikada ne bih rekla da će velika rasprava biti medijski događaj decenije. Svi traže da intervjuišu vas i Jovanku."
     Volter dotera vrpcu boje kajsije oko vrata. "Odbijam da me vide bez moje napudrane perike."
     "Uopšte nemamo nameru da dozvolimo da vide ni vas ni Devicu. Mogu da razgovaraju sa Markjuom do mile volje. On voli publicitet i dobro se snalazi u njemu. Tvrdi da će pojavljivanje u javnosti biti od koristi za našu karijeru."
     "Bilo bi logično da me pitaju pre nego što se tako važne odluke..."
     "Slušajte, došla sam čim mi je moje mehanoobezbeđenje javilo. Ostavila sam vas da radite u pomoćnom vremenu, da biste mogli da dovršite integraciju svog ustrojstva. Trebalo bi da budete zahvalni što sam vam dozvolila da koristite unutrašnje vreme..."
     "Za kontemplaciju?" frknu on.
     "Ako želite to tako da shvatite."
     "Nisam znao da to treba da bude... Sa dozvolom." Volter se nalazio u svojim bogato nameštenim odajama na dvoru Fridriha Velikog i igrao je šah sa fratrom kome je plaćao da mu dopušta da ga pobedi.
     "To košta. A analiza troškova i dobiti pokazuje da je bolje da vas puštamo zajedno."
     "Ništa samoća? Nemoguće je voditi smislen razgovor sa ženom!"
     Okrenuo joj je leđa, da bi postigao maksimalni dramski efekt. Bio je vrlo dobar glumac... Svi koji su ga čuli kako igra u svojim komadima na Fridrihovom dvoru bili su spremni da to potvrde. Znao je koja je scena dobra čim bi je pogledao, a ova je imala dramsku težinu. Ova stvorenja bila su tako bleda, tako nenaviknuta na izlive sirovih osećanja, umetnički obrađene.
     Njen glas omekša. "Otarasite se ovoga i obavestiću vas o svemu."
     On se okrenu i podiže tanak prst prema dobroćudnom fratru, jedinom službeniku crkve čije mu je društvo bilo podnošljivo. Čovek se tiho izgubi, pažljivo zatvorivši debela hrastova vrata za sobom.
     Volter otpi gutljaj prvoklasne Fridrihove višnjevače da pročisti grlo. "Hoću da izbacite Devičina sećanja na predsmrtne muke. Ometaju naše razgovore, isto kao što biskupi i državni službenici ometaju objavljivanje pametnih dela. Osim toga..." Zastao je, nevoljan da izrazi svako osećanje koje je bilo blaže od ljutnje. "...ona pati. Ne mogu to da gledam."
     "Mislim da ne..."
     "I kad smo već kod toga, želim da izbrišete i moja sećanja na jedanaest meseci robijanja u Bastilji. Kao i moja česta bekstva iz Pariza... ali, pazite, ne sama bekstva... razdoblja mog iznanstva čine gotovo sav moj život! Izbrišite samo uzroke, a ne posledice."
     "Pa, ne znam..."
     Tresnuo je pesnicom po raskošno izrezbarenom hrastovom stolu. "Ako me ne oslobodite prošlosti, neću moći slobodno da delam!"
     "Jednostavna logika..."
     "Otkad je logika jednostavna? Ne mogu 'jednostavno' da sastavim lettre philosophique o besmislenosti uskraćivanja ljudskih prava takvima kao što je garcon 213-ADM na osnovu toga što nemaju dušu. Zabavan mališa, je l' da? I jednako pametan kao bar deset sveštenika koje sam poznavao. Zar i on ne govori? Reaguje? Želi? Zaljubljen je u ljudsku kuvaricu. Zar mu ne bi trebalo dozvoliti da slobodno potraži sreću, kao vi ili ja? Ako on nema dušu, nemate je ni vi. Ako vi imate dušu, to je moguće zaključiti samo iz vašeg ponašanja, a pošto isti zaključak možemo da donesemo iz garcon-ovog ponašanja, znači da je ima i on."
     "Naklonjena sam da se složim", reče madam La Scientiste. "Mada su, naravno, reakcije 213-ADM simulirane. Samosvesne mašine već su milenijumima zabranjene."
     "E, to je ono što ja dovodim u pitanje!" uzviknu Volter.
     "A koliki deo toga je posledica programiranja onih sa Sarka?"
     "Ništa. Ljudska prava..."
     "Teško da mogu da važe za mašine."
     Volter iskrivi lice. "Nisam u stanju da se potpuno slobodno izrazim u ovim osetljivim pitanjima... Sve dok me ne oslobodite sećanja na ono što sam propatio zbog izražavanja svojih ideja."
     "Ali vaša prošlost ste vi. Bez svega toga, nedirnutog..."
     "Koješta! Istina je da se nikada nisam usuđivao da se otvoreno izrazim o mnogim stvarima. Uzmite, na primer, onog puritanskog Paskala koji je mrzeo život, njegove poglede na prvobitni greh, čuda i mnoge druge besmislice pored toga. Nisam se usuđivao da iskažem ono što stvarno mislim! Morao sam da vodim računa koliko će me koštati svaki napad na konvencije i tradicionalnu zatucanost."
     Madam La Scientiste ljupko napući usta. "I tako ste puno učinili, pretpostavljam. Bili ste slavni. Ne poznajemo vašu istoriju, pa čak ni vaš svet. Ali iz vaših sećanja mogu da zaključim..."
     "I ta Devica! Njen doprinos još je više umanjen nego moj! Kako je samo platila zbog svojih uverenja! Biti razapet ne može biti gore od onoga što je ona propatila na lomači. Dovoljno je da zapalite dobru lulu - a ja to baš volim - da ona počne da koluta očima."
     "Ali to je ključno za ono što ona jeste."
     "U atmosferi straha i pretnji ne može se obavljati racionalno istraživanje. Ako naše odmeravanje snaga treba da bude pošteno, preklinjem vas, oslobodite nas užasa koji nas sprečavaju da izrazimo svoje stavove, kao i druge da izraze svoje. U protivnom će ta rasprava biti kao trka u kojoj su trkačima vezane cigle za gležnjeve."
     Madam La Scientiste nije odmah odgovorila. "Ja... volela bih da pomognem, ali nisam sigurna da mogu."
     Iz Voltera pokulja prezir. "Znam dovoljno o vašim procedurama da bih bio siguran da ste u moći da udovoljite mom zahtevu."
     "To nije nikakv problem, istina je. Ali, sa druge strane, moralni obziri ne dozvoljavaju mi da se po sopstvenoj volji poigravam sa Devičinim programom."
     Volter se ukoči. "Jasno mi je da madam nema visoko mišljenje o mojoj filozofiji, ali svakako..."
     "Nije tako! Ja vas izuzetno cenim! Imate savremen um, i, s obzirom na to da potičete iz najcrnjih dubina neznane prošlosti - naprosto fantastičan. Volela bih da u Carstvu postoje ljudi kao što ste vi! Ali vaši pogledi su, iako u svemu valjani, ipak ograničeni zbog onoga što izostavljaju i ne mogu da sagledaju."
     "Moja filozofija? Ona obuhvata sve, to je univerzalno gledište na..."
     "A ja, osim toga, radim za Društvo za artificijelno i za monsinjora Bokera. Etika me obavezuje da im dam Devicu kakvu žele. Ako ne uspem da ih ubedim da izbrišu Devičina sećanja na mučeništvo, neću moći to da uradim. A Markju bi morao da dobije dozvolu kompanije i skeptika da izbriše vaša. Uveravam vas da bi to rado učinio. Njegovi skeptici pre će pristati na to nego moji čuvari. A to bi vam dalo prednost."
     "Potpuno se slažem", reče on smesta. "Osloboditi mene mog bremena, a Devici ostaviti njeno ne bi bilo ni razumno ni etično. Ni Njutn i Lok ne bi pristali na to."
     Madam La Scientiste je ponovo trebalo nekoliko trenutaka da odgovori. "Razgovaraću sa svojim šefom i sa monsinjorom Bokerom", reče konačno. "Ali ne bih zadržavala dah da sam na vašem mestu."
     Volter se suvo osmehnu i reče: "Madam zaboravlja da nemam dah koji bih mogao da zadržim."








10.
     Ikonica na Markjuovoj tabli prestala je da trepće baš kada je ušao u kancelariju. To je moglo samo da znači da je Sibil odgovorila na poziv u svojoj.
     Markju se narogušio od sumnje. Dogovorili su se da ne razgovaraju sami sa simulacijom onog drugog, iako su jedno drugom već obezbedili odgovarajuće programe za to. Devica nikada nije prva tražila komunikaciju, što je značilo da je Volter uputio poziv.
     Kako se usudila da se uključi bez njega! Izleteo je iz kancelarije da pokaže i njoj i Volteru šta misli o njihovom domunđavanju iza njegovih leđa. Ali u hodniku se našao okružen kamerama, reporterima i novinarima. Prošlo je petnaest minuta pre nego što je upao u njenu sobu i zatekao je u poverljivom ćaskanju sa Volterom.
     "Prekršila si naš sporazum!" povika Markju. "Šta to radiš? Pokušavaš da iskoristiš njegovu zagrejanost za onu šizofreničarku da ga nagovoriš da odustane od rasprave?"
     Sibil, koja je bila zagnjurila lice u šake, podiže glavu. Oči su joj blistale od suza. Markju oseti kako se nešto prevrnulo u njemu, ali odluči da ne obraća pažnju na to. Sibil je čak poslala poljubac Volteru pre nego što ga je isključila.
     "Moram da kažem da nisam slutio da ćeš na to da spadneš."
     "Na šta?" Sibil se pribra i isturi vilicu. "Šta te je spopalo, tebe koji si inače tako drčan?"
     "O čemu ste razgovarali?"
     Kada je čuo, Markju odmaršira u svoju kancelariju i uključi Voltera. Pre nego što su se blokovi boja slike potpuno obrazovali, on besno uzviknu: "Odgovor je ne!"
     "Siguran sam da imate neki složen silogizam za mene", reče Volter ironično, pokrenuvši se.
     Markju je morao da prizna da je sim srčano podnosio iznenadne pomake i nestajanja u dodeljenom prostoru. "Slušajte", reče čvrsto, "hoću da se Ruža Francuske sparuši u svom oklopu na dan rasprave. To će je, zapravo, podsetiti na inkvizicijski sud. Počeće da govori gluposti, otkriće planeti koliko je vera ništavna bez razuma."
     Votler lupnu nogom. "Merde alors! Ne pristajemo! Ja nisam važan, ali hoću da Devici izbrišete sećanja na poslednje sate, tako da njeno razmišljanje ne bude ugroženo - kao što je moje često bilo - strahom od odmazde."
     "Ne dolazi u obzir! Boker je hteo veru, i imaće je, sa svim što ide uz nju."
     "Besmislica! Zahtevam, takođe, da mi dopustite da je posećujem, kao i ono nemoguće mais charmant čudo od garcon-a u kafani... kad god mi se prohte. Nikada pre nisam upoznao stvorenja kao što su njih dvoje i oni su jedino društvo koje imam."
     A ja? pomisli Markju. Ispod potrebe da drži taj sim na uzici, osećao je poštovanje prema tom mršavom čovi. Bio je to moćan, zadivljujući um, ali i više, ličnost koja je zračila snagom. Volter je živeo u eri uzleta. Markju mu je zavideo na tome i želeo je da bude Volterov prijatelj. A šta je sa mnom?
     Ali je umesto toga rekao: "Pretpostavljam da vam nije palo na pamet da poraženog u raspravi čeka brisanje zauvek."
     Volter zatrepta, ali ništa ne odade.
     "Ne možete me prevariti", reče Markju. "Znam da to želite više od puke intelektualne besmrtnosti."
     "Stvarno?"
     "Zato što ste to već dobili. Samim tim što su vas rekonstruisali."
     "Uveravam vas da moje shvatanje života podrazumeva nešto više od ustrojstva brojeva."
     Markjua je ovo zabrinulo, ali je rešio da za sad pređe preko toga. "Ne zaboravite da mogu da čitam vaš memo-prostor. Na primer, pročitao sam da ste jednom, kada ste već dobrano zašli u godine i kada više nije bilo oca da vam to nametne - dakle, po sopstvenoj volji - pristali da primite uskršnje pričešće."
     "Ah, ali na kraju sam ga ipak odbio! Hteo sam samo da me ostave da umrem na miru!"
     "Dozvolite da navedem vašu čuvenu poemu, 'Zemljotres u Lisabonu'. Nalazi su u pomoćnom memo-prostoru:
     
     Tužno je sad biti kad nema daljeg veka,
     Kad rajsko blaženstvo smrtnike ne čeka,
     Kad usud izreče svoje reči kobne,
     Da se život svrši sred gluvosti grobne."
     
     Volter se zatalasa. "Istina je, to sam ja izrekao... ali sa kakvom rečitošću! Ali svako ko voli život žudi da ga produži."
     "Vaša jedina prilika da doživite 'dalji vek' jeste da dobijete tu raspravu. Nikako vam ne ide u korist - a svi mi znamo koliko ste to uvek cenili! - da Devici izbrišemo sećanje na to da su je živu spalili."
     Volter se naduri. Markju je mogao da vidi tekuće pokazatelje na pomoćnom ekranu - fluktuacije osnovnog stanja bile su dobro kontrolisane - ali je celina rasla, narandžasti cilindar koji je debljao u tri-prostoru, nadimajući se pod pritiskom brzih, poskakujućih unutrašnjih komešanja: to su emocionalni činioci velikom brzinom razmenjivali pakete, ukazujući na približavanje tačke vrhunca.
     Markju pogladi prstom po kursorskoj pločici. Bio je u iskušenju da natera sim da veruje u ono što on hoće... ali to bi bilo rizično. Morao bi da objedini idejni skup u celovitu ličnost. Samoobrazovanje je bilo mnogo bolje. Ali ono je moglo da bude samo podstaknuto, a ne nametnuto.
     Markju opazi da se Volterovo raspoloženje smrklo, ali je njegovo lice - spušteno u usporeni rad - pokazivalo samo zamišljenost. Markjuu su bile potrebne godine da nauči da simovi, kao i ljudi, umeju veoma dobro da sakriju osećanja.
     A da se malo našali s njim? Ponovo je ubrzao simulaciju i rekao: "Ako nastavite da se jogunite, prijatelju, ima da joj pokažem onu poemu što ste je napisali o njoj."
     "La Pucelle! Valjda ne biste!"
     "Bogami, bih! Bili biste srećni ako bi ikad ponovo progovorila sa vama."
     Znalački kez. "Monsinjor zaboravlja da Devica ne ume da čita."
     "Postaraću se da nauči. Ili, još bolje, sam ću joj je pročitati. Jeste nepismena, ali ne i gluva!"
     Volter ga besno pogleda, gunđajući. "Između Scile i Haribde..."
     Šta li se događalo u tom umu, britkom kao skalpel? On - ili to - integrisao se u ovom digitalnom svetu brže od svih simova sa kojima je Markju radio. Markju se zareče da će odmah posle rasprave ogoliti taj um i proučiti njegova oružja, staviti njegove procesorske sheme po mikroskop. A tu je bilo i to zalutalo sećanje staro osam hiljada godina. Seldon je pomalo čudno reagovao kada je saznao za to...
     "Obećavam da ću sastaviti la lettre ako mi dopustite da je samo još jednom vidim. A vi ćete se zauzvrat zakleti da nikada nećete pokazati La Pucelle Devici."
     "Bez trikova", upozori ga Markju. "Paziću na svaki vaš potez."
     "Kako vam drago."
     Markju vrati Voltera u kafanu, gde su ga čekali Jovanka i garcon 213-ADM, premišljajući sopsvene misli. Samo što ih je aktivirao, kada ga u tome nakratko prekinu kucanje na vratima. Nim.
     "Kaf?"
     "Može." Mark se osvrnu na simulaciju kafane. Neka se malo druže. Što Volter više sazna, biće britkiji kasnije. "Imaš malo senzo-praška? Imao sam težak dan."








11.
     "Šta biste želeli?" upita garcon 213-ADM živo.
     Sa teškoćom je pratio raspravu između Device i monsinjora o tome da li bića kao što je on poseduju dušu. Činilo se da monsinjor veruje da, zapravo, niko nema dušu... čime je zgražavao Devicu. Raspravljali su sa takvim žarom da nisu ni primetili nestanak čudne avetinjske pojave koja ih je obično posmatrala, 'programera' prostora u kome su se nalazili.
     Garcon je sada video svoju priliku da zamoli monsinjora da se založi za njega i zatraži od svojih ljudskih gospodara da mu daju ime. 213-ADM bila je samo oznaka mehaničkog sveta: 2 je označavalo njegovu funkciju, mehano-konobara; 13 ga je smeštalo u ovaj sektor, a ADM je bila skraćenica za Aux Deux Magots. Bio je siguran da bi imao više izgleda da privuče pažnju one plavokose kuvarice kada bi imao ljudsko ime.
     "Monsinjore, madam. Najljubaznje vas molim da poručite."
     "Kakva svrha od toga?" obrecnu se monsinjor. Strpljenje se, primeti garcon, ne stiče sa učenošću. "Ionako ne osećamo nikakav ukus!"
     Garcon sa razumevanjem raširi dve od svoje četiri ruke. Jedina ljudska čula koja je poznavao bili su vid, sluh i primitivni dodir, ona koja su mu bila potrebna za rad. Dao bi sve da oseti ukus, i uopšte da oseća: činilo se da ljudi neizmerno uživaju u tome.
     Devica prelete pogledom jelovnik i reče, promenivši temu: "Ja ću kao i obično. Koricu hleba... probaću za promenu baget od kiselog testa..."
     "Baget od kiselog testa!" ponovi monsinjor.
     "...i, da okvasim hleb, malo šampanjca."
     Monsinjor zatrese šakom kao da želi da je ohladi. "Pohvalno od vas, garcon-e, što se tako dobro naučili Devicu da čita jelovnik."
     "Madam La Scientiste je dozvolila", reče garcon; nije želeo da ima problema sa svojim ljudskim gospodarima, koji su u svakom trenutku mogli da ga isključe.
     Monsinjor odmahnu rukom. "Suviše je opsednuta pojedinostima. Sama nikada ne bi preživela u Parizu, a kamoli na kraljevom dvoru. Markju bi se, međutim, odlično snašao. Nedostatak obzira je omiljeno mazivo uspeha. Za sebe mogu da tvrdim da nisam napredovao od sirotana do jednog od najbogatijih građana Francuske tako što sam mešao ideale sa obzirima."
     "Da li je monsinjor odlučio šta će da poruči?" upita garcon.
     "Da. Naučićete Devicu da čita složenije tekstove, da bi mogla da pročita moju poemu 'O Njutnovoj filozofiji', kao i moja Lettres Philosophiques. Njena moć rasuđivanja treba da postane koliko god je to moguće ravna mojoj, iako ne verujem da će to iko postići", reče sa svojim samouverenim osmejkom.
     "Vaša skromnost se može meriti samo sa vašom duhovitošću", reče Devica, izmamivši mu podrugljiv smeh.
     Garcon tužno odmahnu glavom. "Bojim se da to ne bi bilo moguće. Nisam osposobljen da nekoga učim ičemu osim najjednostavnijim izrazima. Moja pismenost dozvoljava mi da čitam samo jelovnike. Počastvovan sam monsinjorovom željom da unapredi moje položaj. Ali čak i kada prilika zakuca na vrata, meni i mojoj vrsti, osuđenoj na najniže mesto u društvu, nije dozvoljeno da ih otvori."
     "Najniže klase treba da znaju gde im je mesto", tešio ga je Volter. "Ali u tvom slučaju ću napraviti izuzetak. Izgledaš mi ambiciozno. Jesi li?"
     Garcon pogleda prema plavokosoj kuvarici. "Ambicija ne pristaje mom položaju."
     "Šta bi želeo da budeš, onda? Kad bi mogao da biraš šta ćeš biti?"
     Garcon je slučajno znao da kuvarica provodi tri slobodna dana u nedelji... on sam je radio sedam dana nedeljno... u hodnicima Luvra. "Mehanovodič u Luvru", reče. "Ali dovoljno pametan i dovoljno opušten da se bi udvarao ženi koja jedva zna za njega."
     Monsinjor velikodušno reče: "Pronaći ću načina da... kako kažu za to?"
     "Da ga učitaju", reče Devica.
     "Mon Dieu!" uzviknu monsinjor. "Ona već čita podjednako dobro kao ti. Ali neću dopustiti da njen duh nadmaši moj! To bi već bilo previše!"








12.
     Markju stisnu sadržaj pakovanja u nos i sačeka da počne da deluje.
     "Toliko težak?" Nim pokaza mehanokonobarici u Kvašenju i Šmrkanju da donese još jedno.
     "Volter", progunđa Markju. Stigao je do vrha uzleta stima, i um mu je sada bio oštriji i nekako istovremeno usporeniji. Nikada nije uspeo da provali kako je to moguće. "Trebalo bi da bude moja tvorevina, ali bar polovinu vremena imam utisak da sam ja njegova."
     "On je samo gomila brojeva."
     "Sigurno, ali... Jednom sam prisluškivao kako njegov podsvesni agent za oblikovanje rečenica sastavlja gomilu stvari u smislu 'volja je duša' - održavanje ličnog imidža, rekao bih."
     "Mogla bi da bude i filozofija."
     "Što se volje tiče, sigurno je da je poseduje. Da li to znači da sam stvorio biće sa dušom?"
     "Greška u kategoriji", reče Nim. "Izvodiš 'dušu' iz agenata. To je kao kad pokušaš da u jednom skoku iz atoma dobiješ kravu."
     "Taj sim upravo pravi takav skok."
     "Ako želiš da shvatiš kravu, ne tražiš kravlje atome."
     "Tačno, tražiš 'izvedenu vrednost'. Standardna teorija."
     "Ovaj sim je predvidljiv, sine. Zapamti to. Ti si taj koji ga kroji, sve dok ga ne očistiš od nelinearnih elemenata koje ne možeš da kontrolišeš."
     Markju klimnu glavom. "On je... Drugačiji. Tako je moćan."
     "Pa, nije tek tako simovan, tamo negde u mračnom dobu. Očekivao si otirač? Nekoga ko ti neće praviti glavobolje? Za njega predstavljaš vlast - protiv koje se celog života borio."
     Markju provuče prste kroz talasastu kosu. "Naravno, ako ne pronađem nelinearno ustrojstvo ne mogu da izdvojim..."
     "...nazovi to volja ili duša i obriši ga." Nim oštro pljesnu po stolu, zbog čega ga žena za susednim stolom iznenađeno pogleda.
     Markju ga osmotri podrugljivim, skeptičnim pogledom. "Sistem nije potpuno predvidljiv."
     "Zato aktiviraj tragača za obrascima. Pošalji ga da traži unazad. Pritegni sub-agente, sveži sve persone koje ne možeš da doteraš u red. Hej, pa ti si izmislio one algoritme kognitivne prisile. Najbolji si u tome."
     Markju klimnu glavom. A šta ako je to kao kad seciraš mozak tražeći podsvest? Duboko je udahnuo i izbacio dah prema zasvođenoj tavanici gde su puštali besmisleni zabavni program, verovatno za one ufiksane namrtvo. "Bilo kako bilo, nije reč samo o njemu." Pogledao je Nima u oči. "Povezao sam se sa Sibilinom kancelarijom. Prisluškujem njene sastanke sa Bokerom."
     Nim ga pljesnu po ramenu. "Dobra ideja!"
     Markju se nasmeja. Prijatelj ostaje prijatelj, čak i kad napraviš glupost. "To nije sve."
     Nim se nagnu napred, dečački radoznao.
     "Mislim da sam preterao", reče Markju.
     "Uhvatili su te!"
     "Ma, ne. Znaš kakva je Sibil. Ne sumnja čak ni u neprijatelje, a kamoli u prijatelje."
     "Spletkarenje joj nije jača strana."
     "Nisam siguran ni da je moja", reče Markju.
     "Hmmm." Nim mu uputi prepreden pogled, poluzatvorenih očiju. "Pa... šta si još uradio?"
     Markju uzdahnu. "Poboljšao sam Voltera. Ubacio sam mu program za unakrsno učenje da zaceli njegove unutrašnje sukobe, da mu pomogne da ih pomiri."
     Nim raširi oči. "Rizično."
     "Hteo sam da vidim šta je um poput njegovog sposoban da uradi. Kada ću ponovo imati priliku?"
     "I, kako se osećaš u vezi s tim?"
     Markju munu Nima u rame da sakrije postiđenost.
     "Kvarno. Sibil i ja smo se dogovorili da to ne radimo."
     "Za veru nije potrebno previše pameti."
     "I sam sam se setio tog izgovora."
     "Šta onaj tip Seldon misli o svemu ovome?"
     "Ovaj... nismo mu rekli."
     "Ah."
     "Sam je želeo da bude tako! Da mu ruke ostanu čiste,"
     Nim klimnu. "Šta je urađeno, urađeno je. Kako je sim to podneo?"
     "Uzdrmalo ga je. Velike oscilacije u neuralnim mrežama."
     "Ali mu je sad bolje?"
     "Izgleda. Mislim da se reintegrisao."
     "Tvoj klijent zna za to?"
     "Da, skeptici su svi za to. Mislim da tu neće biti problema."
     "Stvarno si se bavio istraživanjem na njemu", reče Nim. "To je korisno za struku. Značajno."
     "Zašto onda osećam da bi mi dobro došlo jedno desetak šmrkova?" Pokazao je palcem prema moronskom filmu na tavanici. "Da me tresnu, pa da i ja mislim da je ono gore strava stvar?"








13.
     "Slušajte me sad", reče Volter kada je naučnik konačno odgovorio na njegov poziv. "I to pažljivo."
     Pročistio je grlo, izbacio ruke i pripremio se da izrecituje brilijantne argumente koje je razradio, uobličene kao još jedno lettre.
     Naučnikove oči su bile prorezi, lice bledo. Volter se naroguši. "Ne sluša vam se?"
     "Mamurluk."
     "Otkrili ste opštu teoriju koja objašnjava zašto je Vaseljena, tako ogromna, jedina koja je moguća, i koja razjašnjava sve njegove sile... a nemate lek protiv mamurluka?"
     "Nije moja struka", reče on izmučeno. "Morate da pitate lekara."
     Volter sastavi pete i pokloni se na pruski način, kao što je naučio na dvrou Fridriha Velikog. (Iako je pri tom uvek mrmljao, sebi u bradu, Nemačke lutke!) "Doktrina duše zavisi od ideje stalnog i nepromenljivog 'ja'. Nema dokaza koji bi potkrepili postojanje stabilnog 'ja', suštinskog ego-entiteta koji leži izvan pojedinčevog bivstva..."
     "Istina je", reče naučnik, "iako je neobično što dolazi baš od vas."
     "Ne prekidajte me! Kako, dakle, da objasnimo upornu opsenu stalnog 'ja' ili duše? Kroz pet funkcija - koje su i same konceptualni procesi, a ne stalni elementi. Prvo, sva bića poseduju fizička, materijalna svojstva, koja se menjaju tako sporo da se čine stalna, ali su, zapravo, u neprestanom materijalnom kretanju."
     "Duša bi trebalo da bude trajnija od njih." Naučnik stisnu koren nosa između palca i kažiprsta.
     "Bez upadica. Drugo, postoji privid stalnog emotivnog sklopa, iako osećanja, u stvari - kao što je i onaj priprosti komediograf Šekspir primetio - blede i menjaju se nestalno kao mesec. I ona su u neprestanom kretanju, premda te mene, van svake sumnje, kao i mesečeve, slede fizičke zakone."
     "Hej, čekajte. To od malopre, o teoriji Vaseljene... jeste li to znali u mračnom dobu?"
     "Zaključio sam to pomoću poboljšanja koja ste mi uneli."
     Čovek zatrepta, očigledno zadivljen. "Ja... nisam očekivao..."
     Volter potisnu ljutnju. Bilo kakva publika, makar i ona koja insistira na učešću, bila je bolja nego nikakva. Neka sam uvidi posledice svojih postupaka, kada mu se prikažu. "Treće - poimanje. Pokazalo se, zahvaljujući ispitivanjima, da su oseti takođe procesi, u neprestanom menjanju, ni po čemu stalni."
     "Duša..."
     "Četvrto!" Volter je bio odlučan da pređe preko banalnih interpolacija. "Svako poseduje navike, oblikovane tokom godina, ali su i one sačinjene od neprestanog, promenljivog delovanja. Uprkos prividu ponavljanja, tu nema ničeg stalnog niti nepromenljivog."
     "Opšta teorija Vaseljene - u to ste ušli, zar ne? Kako ste uspeli da otvorite dokumente? Nisam vam dao..."
     "Konačno - sam fenomen svesti, takozvane duše. Koja je po verovanju sveštenika i budala - a to je isto - neodvojiva od četiri fenomena koje sam imenovao. Ali i sama svest pokazuje svojstva tečnog kretanja, kao što je slučaj sa prethodna četiri. Svih ovih pet funkcija neprestano se grupišu i razlažu. Telo je u večnom kretanju, kao i sve drugo. Nepromenljivost je opsena. Heraklit je bio potpuno u pravu. Ne možete dvaput zagaziti u istu reku. Mamurni čovek koga sad posmatram - prođe li makar i sekund - nije isti čovek koga sad posmatram. Sve se rastače i propada..."
     Naučnik se zakašlja i zastenja. "Prokleto tačno."
     "...ali i raste, i razvija se. Svest se ne može odvojiti od njenog sadržaja. Mi smo čista tvorevina. Ne postoji tvorac. Igrač se ne može razdvojiti od igre. Nauka je posle mog vremena potvrdila ovaj stav. Posmatran izbliza, i sam atom nestaje. Strogo govoreći, atom ne postoji. Postoji samo ono što atom čini. Funkcija je sve. Ergo, ne postoji stalni, apsolutni entitet opšte poznat kao duša."
     "Čudno da to baš vi pominjete", reče naučnik, značajno pogledavši Voltera.
     Ovaj odmahnu rukom na ovu primedbu. "Budući da čak i najjednostavnije veštačke inteligencije kao što je garcon pokazuju sva funkcionalna svojstva koja sam naveo - pa čak, reklo bi se, i svest - nerazumno je lišavati ih prava koja mi uživamo, ako ne računamo, naravno, klasne razlike. S obzirom na to da u ovo daleko doba farmeri, trgovci i vlasuljari uživaju povlastice kao vojvode i perovi, nerazumno je ne dozvoljavati da u njima uživaju i stvorenja kao što je garcon."
     "Ako ne postoji duša, to očigledno znači da ne postoji ni njena reinkarnacija, zar ne?"
     "Dragi moj gospodine, roditi se dvaput jednako je čudo kao kada se rodimo jednom."
     Ovo kao da iznenadi naučnika. "Ali šta znači reinkarnacija? Šta je to što prelazi iz jednog života u drugi? Ako nema stalnog, apsolutnog 'ja'? Ako nema duše?"
     Volter načini belešku na margini lettre-a. "Ako memorišete moje poeme... što vam zbog vašeg ličnog prosvetljenja savetujem da učinite... da li one gube time što vi dobijate? Ako zapalite sveću plamenom druge sveće, šta prelazi sa jedne na drugu? U etapnoj trci, da li jedan trkač nešto predaje drugom? Samo svoj položaj u trci." Volter zastade zbog dramskog efekta. "Pa? Šta mislite?"
     Naučnik se uhvati za smućenu glavu. "Mislim da ćete dobiti raspravu."
     Volter odluči da je vreme da iznese svoj zahtev. "Ali da bih osigurao svoju pobedu, moram da sastavim još jedno lettre, više tehničke prirode, za one koji verbalne simbole poistovećuju sa pukom retorikom, praznim rečima."
     "Samo navalite", reče naučnik.
     "Za to će mi", reče Volter, "biti potrebna vaša pomoć."
     "Imate je."
     Volter se osmehnu sa, nadao se, ubedljivom iskrenošću, s obzirom na to da je posredi bilo nešto sasvim drugo. "Morate mi dati sve što znate o metodima simulacije."
     "Šta? Zašto?"
     "Ovo ne samo što će vas poštedeti ogromnog posla, već će mi omogućiti da napišem tehničko lettre, sa ciljem da ubedi specijaliste i stručnjake da se opredele za naše stavove. To se ne odnosi samo na sektor Džunin. Čitav Trantor, a zatim i čitava Galaksija, moraju biti preobraćeni... ili će se reakcionari oporaviti i smrviti vašu tako hvaljenu renesansu."
     "Nikada nećete uspeti da uradite matematičke..."
     "Podsećam vas na to da sam ja doneo njutnovske metode izračunavanja u Francusku. Treba samo da mi date alat!"
     Stiskajući slepoočnice, naučnik se sa stenjanjem nadvi nad kontrolnu tablu. "Samo ako mi obećate da me nećete zvati bar sledećih deset sati."
     "Mais oui", reče Volter sa vragolastim osmehom. "Monsinjoru je potrebno vreme... kako vi to kažete en Anglais... Da ispava mamurluk?"








14.
     Sibil je nervozno čekala svoj red za izlaganje na operativnom sastanku Društva za artificijelno. Sedela je preko puta Markjua, ne učestvujući u raspravi o tekućim aktivnostima kompanije. Um joj je bio na drugom mestu, ali ne toliko da ne zapazi kovrdžave malje na Markjuovim nadlanicama i venu koja je pulsirala - senzualna muzika - na njegovom vratu.
     Kada je predsednik Društva za artificijelno raspustio sve one koji nisu bili neposredno uključeni u Projekt čuvara-skeptika, Sibil prikupi papire koje je pripremila da joj pomognu da iznese slučaj. Od onih koji su ostali, znala je da može da računa samo na Markjuovu podršku. Ipak, bila je ubeđena da će se, uz njegovu pomoć, ostali saglasiti sa njenim predlogom.
     Dan pre toga, obavestila je Komisiju za specijalne projekte, prvi put, da je Devica izišla iz stanja izolovanosti. Zatražila je kontakt, umesto da čeka da je pozovu i tako produži svoje uobičajeno neodlučno držanje. Duboko ju je uznemirilo kada je od monsinjora Aruea saznala da mora da ga porazi u onome što je nazvala 'iskušenje', ili da bude ponovo vraćena u zaborav.
     Kada je Sibil potvrdila da je to verovatno tačno, Devica je postala ubeđena da će ponovo biti predata 'vatri'. Izgubljena i pometena, zamolila je Sibil da joj dopusti da se povuče, da se posavetuje sa svojim 'glasovima'.
     Sibil ju je okružila svojim umirujućim 'zidnim' pozadinama: šumom, poljima, svetlucavim potočićima.
     Sondirala ju je, tražeći ostatke sećanja nalik na ona koja je opisao Markju, o debati koja se dogodila pre osam hiljada godina. Jovanka je zaista nosila tragove takvog događaja, deliće koje je neko prevideo prilikom pređašnjeg brisanja. Jovanka je poistovećivala veru sa nečim što se zvalo 'roboti'. Činilo se da je reč o mitskim likovima koji je trebalo da predvode čovečanstvo, možda božanstvima.
     Nekoliko sati kasnije, Jovanka se vratila iz svog unutrašnjeg predela. Zatražila je da joj se omogući najviši nivo sposobnosti čitanja, da bi mogla ravnopravnije da se suprotstavi svom 'inkvizitoru'.
     "Objasnila sam joj da ne mogu da izmenim njen program bez saglasnosti komisije."
     "Šta je sa vašim klijentom?" upitao je predsednik.
     "Monsinjor Boker je saznao - nije hteo da mi kaže kako; možda je procurilo u medije - da Volter treba da bude njen protivnik u raspravi. Sada on preti da će se povući ako joj ne dam dodatke podatke i sposobnosti."
     "A... Seldon?"
     "Ne izjašnjava se. On samo želi da ostane po strani."
     "Da li Boker zna da koristimo Voltera za potrebe skeptika kao što Jovanku koristimo za njegove?"
     Sibil odmahnu glavom.
     "Hvala Kosmosu na tome", reče šef specijalnih projekata.
     "Markju?" upita predsednik, podignutih obrva.
     Pošto je Markju bio predložio isti put koji je Sibil sada predložila, pretpostavljala je da će se složiti. Zato je bila zapanjena kada je rekao: "Ja sam protiv toga. Obe strane žele dvoboj intuitivne vere i induktivnog/deduktivnog razuma. Poboljšamo li Devicu, samo ćemo zamutiti stvar."
     "Markju!" jeknu Sibil.
     Usledi žučna rasprava. Markju je ispaljivao primedbu za primedbom na svakoga ko je zastupao tu ideju. Izuzevši Sibil, čiji je pogled pažljivo izbegavao. Kada je postalo jasno da neće biti postignuta saglasnost, predsednik presudi u Sibilinu korist.
     Sibil pokuša da iskoristi priliku. "Takođe vas molim za dozvolu da se iz Devičinog programa obrišu sećanja na smrt na lomači. Njen strah od slične sudbine sprečava je da zastupa veru onako slobodno kao što bi mogla kada to sećanje ne bi pomračivalo njene misli."
     "Ne slažem se", reče Markju. "Mučeništvo je jedini način da neko postane slavan bez zasluge. Devica koja nije prošla kroz muke zbog svojih uverenja uopšte nije ona Devica iz prošlosti."
     Sibil dočeka: "Ali mi ne poznajemo tu prošlost! Ovi simovi su iz mračnog doba. Njena trauma..."
     "Izbrisati njeno sećanje na to iskustvo bilo bi kao... pa, prisetimo se nekih preistorijskih legendi." Markju raširi ruke. "Ili čak njihovih religija! Bilo bi to kao kada bismo rekonstruisali Hrista - njihovo drevno božanstvo - bez raspeća."
     Sibil ga besno pogleda, ali se Markju obrati predsedniku, kao da ona ne postoji. "Naši klijenti ih žele nedirnute..."
     "Voljna sam da dozvolim da se Volteru isto tako izbriše sve ono što je pretrpeo od vlasti", ponudi ona.
     "Ja nisam", reče Markju. "Volter bez prezira prema vlastima ne bi bio Volter."
     Sibil dopusti da ostali članovi komisije rasprave pitanje, ošamućena neobjašnjivom promenom u Markjuu. Sve se odvijalo kao u snu. Konačno je morala da prihvati odluku svojih pretpostavljenih - kompromis, jer nije imala izbora. Devičina banka podataka biće proširena, ali joj neće biti dato da zaboravi svoju smrt u ognju. Isto tako, Volteru neće biti dozvoljeno da zaboravi večiti strah od odmazde crkve ili države, u ono drevno, mračno doba.
     Predsednik reče: "Podsećam vas da ovde klizamo na tankom E-polju. Simovi kao ovi su tabu. Određeni elementi u sektoru Džunin ponudili su nam veliki bonus ako uopšte pokušamo ovo... i mi smo uspeli. Ali smo preuzeli rizik. Ogroman rizik."
     Kada su napuštali sobu za sastanke, Sibil šapnu Markjuu: "Znam da nešto smeraš."
     Izgledao je odsutno. "Istraživanje. Znaš već, ubijaš se od posla, a ne znaš kuda to vodi."
     Otišao je dalje, ne obazirući se na nju, a ona je ostala da zuri za njim, otvorenih usta. Hoće li ikada uspeti da shvati ovog čoveka?








15.
     Nesvesna prisustva madam La Sorcire, Devica je uspravno sedela u svojoj ćeliji, sklopljenih očiju. U glavi su joj odzvanjali sukobljeni glasovi.
     Buka je podsećala na zvuke bitke, haotična i žestoka. Ali ako bude pažljivo slušala, ne dozvoljavajući svojoj besmrtnoj duši da bude istrgnuta iz smrtne puti... Možda će joj božanski orkestrirana polifonija ukazati na pravi put.
     Arhanđel Mihajlo, Sveta Katarina i Sveta Margarita, kroz čija usta su često govorili glasovi, žestoko su se bunili zbog njenog nevoljnog upoznavanja sa Sabranim delima monsinjora Aruea. Za Mihajla je posebno uvredljiva bila sveska Elements de Newton, čiju je filozofiju smatrao nespojivom sa filozofijom Crkve... pa i sa samim svojim postojanjem.
     Devica, sa svoje strane, nije bila toliko sigurna u to. Na svoje iznenađenje, otkrila je izvesnu poetičnost i sklad u jednačinama koje su dokazivale - kao da je za to bio potreban dokaz - neporecivo postojanje Tvorčevo, čiji su fizički zakoni možda bili dokučivi, ali putevi svakako ne.
     Način na koji je dokučila ove lepote bio je zagonetka za nju. Čitala je proračune sile i kretanja, kovitlac svetova. Kao i lordovi i gospe na dvoru, neživa materija plesala je svoju gavotu uz pratnju nebeskog orkestra. Ove stvari osećala je samim svojim bićem, neposredno, kao nadahnuta Božjim proviđenjem. Lepote su jednostavno dolazile, niotkuda. Kako da zanemari uzvišena otkrovenja?
     Ova nebeska invazija morala je da bude sveta. To što joj je pristizala kao bujica sećanja, sposobnosti, asocijacija, samo je još neporecivije dokazivalo da je božanskog porekla. La Sorcire je mrmljala nešto o kompjuterskim dokumentima i sub-agentima, ali su to bile inkantacije, a ne istine.
     Mnogo uvredljivije za nju bilo je to što je njena novostečena mudrost, kudikamo uvredljivije, poticala od jednog Engleza.
     "La Henriade", poverila se Mihajlu, navodeći jedno od dela monsinjora Aruea, "mnogo je odbojnija od Les Elements. Kako se monsinjor Arue, koji se odaziva na lažno ime Volter, usuđuje da tvrdi da je u Engleskoj razum slobodan, dok je u našoj voljenoj Francuskoj okovan za mračnu uobrazilju apsolutističnih sveštenika! Zar nisu upravo jezuitski sveštenici prvi učili onog inkvizitora da zaključuje?"
     Ali ono što je najviše ljutilo Devicu i činilo da se otima u svojim okovima - sve dok La Sorcire, plašeći se za njeno zdravlje, nije oslobodila njene izubijane ruke i noge - bila je njegova tajno odštampana, pljuvačka poema o njoj.
     Čim se uverila da su je glasovi napustili, gurnula je primerak La Pucelle čarobnici pod nos, razljućena mogućnošću da presvete Katarina i Margarita - koje su bile privremeno nestale, ali će se sigurno vratiti - budu slučajno izložene njenoj prljavštini. Obe svetice već su joj prebacile zbog luckastih, devojačkih misli o tome kako bi monsinjor Arue bio privlačan - zar zaista razmišlja o tome? - kada bi skinuo svoju besmislenu periku i ljubičaste trake.
     "Kako se monsinjor Arue usudio da me ovako predstavi?" besnela je, sasvim svesna da ga je njeno uporno odbijanje da koristi ime Volter beskrajno nerviralo. "Dodao je mom dobu devet godina i odbacio moje glasove kao najobičnije laži. Osim toga, uvredio je Bodrikora, koji mi je omogućio da iznesem pred mog kralja viziju o njegovoj budućnosti i budućnosti Francuske. Pisac nametljivih drama i nepotkovanih uvreda uperenih protiv verujućih kakav je i njegov Candide, to sigurno jeste... ali taj nepodnošljivi pametnjaković sebe naziva istoričar! Ako su njegovi istorijski radovi podjednako pouzdani kao što je onaj o meni, onda su oni, a ne moje telo, zaslužili da budu spaljeni."
     La Sorcire poblede pred ovom tiradom. Ovi ljudi - ako su to uopšte bili ljudi, ovde u tom zamršenom, maglovitom Čistilištu - uzmicali su pred iskrenim plamom božanske Svrhe. Jovanka se nadnese nad ženom, ne bez uživanja.
     "Njutnova precizna mudrost nesvakidašnje je viđenje Tvorčevih zakona", grmela je, "ali Volterova istorija nije ništa drugo nego plod njegove uobrazilje! - načinjen od dve trećine žuči i jedne trećine pljuvačke."
     Podigla je desnu ruku u istom gestu kojim je predvodila svoje vojnike i francuske vitezove u bitku protiv kralja Engleske i njegovih slugu - u koje je, sada je to jasno videla, spadao i monsinjor Arue. Kao ratnička femme inspiratrice sa jakom odbojnošću prema ubijanju, sada se klela da će voditi rat do istrebljenja tog, tog... zasoptala je od gneva: "Tog nouveau riche buržujskog miljenčeta plemićkog soja, koji nikada nije upoznao pravu glad i potrebu, i koji misli da se konji rađaju sa kočijom iza njih."
     "Sredi ga!" zareža La Sorcire, zapaljena Devičinom vatrom, žedna krvi. "To je ono što želimo da učiniš!"
     "Gde je?" upita Devica. "Gde je taj tanki mlazić iz pissoir-a - da ga mučim istim mukama koje sam sama morala da propatim!"
     A La Sorcire je, začudo, izgledala zadovoljno, kao da to pogoduje nekoj njenoj nameri.








16.
     Volter se zadovoljno zacereka. Kafana se pojavi, iskrsnu u svoj svojoj živopisnoj stvarnosti, nezavisno od volje i znanja njegovih ljudskih gospodara.
     Podrutina izvršena, obavesti ga glasić. Još tri puta je učinio da kafana nestane i ponovo se pojavi, da bi se uverio da je savladao tehniku.
     Kakve su budale ovi vladaoci, ako misle da mogu jednog Voltera da učine robom svoje volje! Ali sada ga je očekivao pravi ispit, složen postupak koji će pred njega dovesti Devicu, u svoj njenoj ženskoj nedokučivosti - koju je imao nameru da ipak, konačno, dokuči.
     Ovladao je složenom logikom ovog mesta, naoružan sposobnostima koje mu je naučnik-muškarac podario. Jesu li mislili da je on neka životinja, nesposobna da primeni beskompromisni razum na njihove logičke lavirinte? Pronašao je način, prošao krivudavim elektronskim putanjama, sastavio naredbe. Njutn je bio podjednako težak, ali ga je on ipak savladao, zar ne?
     A sada, Devica. On zaigra svoj digitalni ples, primeni njegovu logiku, i...
     Ona se stvori u kafani.
     "Đubre jedno", reče, isturajući koplje.
     Nije se baš nadao ovakvom pozdravu. Ali onda ugleda primerak 'La Pucelle' kako se ljulja na vrhu koplja.
     "Cherie", zaguguta; koliko god da je uvreda teška, bolje je na vreme se izviniti. "Dozvoli da objasnim."
     "U tom i jeste tvoj problem", reče Devica. "Samo objašnjavaš i objašnjavaš! Tvoji komadi su zamorniji od propovedi koje sam morala da slušam na groblju Senuen. Tvoji napadi na svete tajne crkve otkrivaju plitak, bezosećajan um, lišen poštovanja i vere u čuda."
     "Ne smeš to lično da shvatiš", molio je Volter. "Bilo je upereno na licemerno poštovanje tvoga lika... i na religijsko sujeverje. Moj prijatelj Diro - dopisao je delove koji su prostačkiji i skaredniji od svega što sam ja ikada sročio. Bio mu je potreban novac. Zarađivao je za život recitujući poemu po salonima. Moja sirota devica postala je okorela kurva, a u usta su joj stavljene grozne i nečuvene reči."
     Devica nije spustila koplje. Umesto toga, uputila je nekoliko uboda prema Volterovim grudima odevenim u svilu.
     "Cherie", reče on. "Kad bi samo znala koliko sam platio ovaj prsluk."
     "Misliš, koliko je Fridrih platio... taj jadni, bludni, bezočni perverznjak."
     "Pomalo prejaka aliteracija", reče Volter, "ali inače sasvim dobro skrpljena fraza."
     Njegove nove veštine omogućavale su mu da joj smesta oduzme koplje i smrvi ga. Ali je oduvek više voleo ubedljivost od sile. Uzeo je da navodi, sa izvesnom slobodom, onog rigidnog Pavla: "Kada sam bio dete, govorio sam kao dete, mislio sam kao dete, ponašao sam se kao dete. Ali kada sam postao žena, odrekao sam se muških stvari."
     Ona zatrepta. Setio se kako su njeni inkvizitori tvrdili da je njeno prihvatanje poklonjenog otmenog ogrtača nespojivo sa božanskim poreklom njenih glasova. Jednim zamahom veštih ruku, Volter stvori halju od čipke Šantili. Pop - pojavi se i bogato izvezeni ogrtač.
     "Rugaš mi se", reče Devica. Ali tek pošto je opazio zainteresovan sjaj u njenim kao ugalj crnim očima.
     "Čeznem da te vidim onakvu kakva zaista jesi." Pružio joj je haljinu i ogrtač. "Tvoj duh je bez sumnje božanski, ali tvoj prirodni oblik je, kao i moj, ljudski. I, za razliku od moga, ženski."
     "Misliš da ću se odreći slobode muškarca zbog ovoga?" Natakla je ogrtač i haljinu na vrh koplja.
     "Ne slobode", reče Volter. "Samo oklopa i košulje."
     Zaćutala je, zamišljeno zureći u daljinu. Svetina na ulici išla je svojim poslom, ne primećujući ih. Očigledna podloga, pomisli on; moraće to da popravi.
     Možda da pokuša neki trik. Ona je volela čuda. "Još jedan mali trik koji sam naučio otkako smo se poslednji put videli. Voila. Sada ću pozvati garcon-a."
     I garcon se pojavi pred njima, niotkuda, sa sve četiri ruke slobodne. Devica, koja je nekada zaista radila u krčmi, nije mogla da se obuzda; osmehnu se. Bila je skinula ogrtač i haljinu sa koplja, i uzela ih u ruku, uživajući u njihovoj mekoći.
     Nije mogao da se odupre porivu da navede samog sebe.
     
     "Jer ja sam čovek i priznajem da volim
     Što ljudskoj slabosti ne mogah da odolim;
     Mnoge su dragane srce moje krale,
     I dan-danas volim kada ga zapale."
     
     Spustio se na koleno pred njom. Prenaglašen gest... ali, znao je iz iskustva, neomašiv.
     Jovanka zinu, zanemela.
     Garcon položi obe desne ruke na mesto gde je ljudima trebalo da bude srce. "Slobodu kao što je vaša, nudite mi? Gospodine, gospođice, duboko cenim vašu čovečnost, ali bojim se da moram da odbije. Ne mogu da prihvatim takvu povlasticu samo za sebe, dok moji drugovi ostaju osuđeni da crnče na nezahvalnim i prezrenim poslovima."
     "On ima plemenitu dušu!" uskliknu Jovanka.
     "Da, ali zato njegovom mozgu mnogo toga nedostaje." Volter je zamišljeno sisao zube. "Potrebno je da postoji niža klasa koja će obavljati prljave poslove za elitu. To je prirodno. Mehanički ljudi ograničene inteligencije idealno su rešenje! Čoveku dođe da se pita zašto, u čitavoj njegovoj istoriji, niko nije napravio taj očigledan korak..."
     "Uz svo poštovanje", reče garcon, "ako me moje mršavo rasuđivanje ne vara, gospodin i gospođica su i sami bića ograničene inteligencije, koja su stvorili ljudski gospodari da rade za elitu."
     "Šta!" Volterove oči se razrogačiše.
     "Po kom prirodnom pravu ste vi načinjeni inteligentnijim i povlašćenijim od nas ostalih u klasi? Imate li vi dušu? Treba li vama da budu data ista prava kao ljudima, uključujući pravo da se međusobno venčavate..."
     Devica iskrivi lice. "Gnusna pomisao."
     "...da glasate, da imate jednak pristup najsloženijim programima?"
     "Ovaj mašinski čovek govori razumnije od mnogih vojvoda koje sam poznavala", reče Devica, zamišljeno nabranog čela.
     "Neće mi protivurečiti dvoje seljaka", reče Volter. "Ljudska prava su jedno, a prava nižih vrsta nešto sasvim drugo."
     Garcon stiže da razmeni pogled sa Devicom. Taj trenutak - pre nego što je monsinjor, u navali besa, uklonio oboje sa ekrana, poslavši ih u sivi prostor za čuvanje - ostao je zabeležen u garcon-ovoj memoriji. Kasnije, u vremenu koje mu je bilo dato za unutrašnje održavanje, više puta je vraćao taj slatki trenutak.








17.
     Markju je dozvao Nima na ekran u kancelariji. "Uradio sam to! Od sada će biti slobodan da kaže sve što želi. Obrisao sam svaki sukob sa vlastima koji je ikad imao."
     "Moj čovek", reče Nim, cereći se.
     "Misliš da bi trebalo da obrišem i njegove svađe sa ocem?"
     "Nisam siguran", reče Nim. "Kakve su bile?"
     "Prilično žestoke. Njegov otac bio je veoma strogih nazora, pristalica 'jansenističke' doktrine."
     "Šta je to? Sportski tim?"
     "Pitao sam ga. Rekao je: 'Katolička verzija protestanta.' Sumnjam da je reč o timovima. Nešto u smislu da se greh nalazi svuda i da je zadovoljstvo odvratno... tipična primitivna religija, u duhu mračnog doba."
     Nim se iskezi. "Stvari su uglavnom odvratne kada se rade na ispravan način."
     Markju se nasmeja. "Čista istina. Ali možda je ipak prvu pretnju cenzurom doživeo od svog matorog."
     Nim zastade da razmisli. "Brinu te poremećaji u ličnost-prostoru, je li?"
     "Može biti."
     "Ali želiš ubilački nagon, zar ne?"
     Markju potvrdi. "Mogu da ubacim neke logaritme za editovanje da ispeglaju poremećaje."
     "Tačno. Ionako ti nije važno da li će biti potpuno normalan posle rasprave."
     "Što se mene tiče, može i da pukne. Ne bi škodilo."
     Markju se zamisli. "Pitam se... Da li da ovo teramo do kraja?"
     "Hej, a kakav izbor imamo? Sektor Džunin želi dvoboj šampiona, mi im ga upriličimo. Čist račun."
     "Ali ako nas carski službenici posle poteraju zbog zabranjenih simova..."
     "Ja volim opasnost, napetost", reče Nim. "Ti si se tu uvek slagao sa mnom."
     "Da, ali... zašto danas nemamo pametnije tik-takove? Prilično je lako napraviti ih."
     "Stare zabrane polako prestaju da važe, sine. A to pitanje se već postavljalo, više puta. I iz nekog razloga je ostajalo bez odgovora."
     "Iz kog razloga?"
     Nim slegnu ramenima. "Politika, društvena kretanja... ko će znati? Hoću da kažem, ljudi se osećaju nervozno po pitanju mašina koje misle. Ne veruju im."
     "A šta ako i ne možeš da prepoznaš da su mašine?"
     "A? To je ludost."
     "Možda neka zaista pametna mašina ne želi konkurenciju."
     "Pametnija od dobrog starog Markjua? Tako nešto ne postoji."
     "Ali je moguće... jednog dana."
     "Nikad. Zaboravi to. 'Aj'mo na posao."








18.
     Sibil je nemirno sedela pored monsinjora Bokera u Velikom koloseumu. Nalazili su se u blizini carskih Vrtova, i činilo se da iznad svega lebdi atmosfera važnosti.
     Nikako nije uspevala da prestane da lupka prstima po kolenima, iako je bila zauzela svoje najbolje svečano držanje. Usred prigušenog žagora četiri stotine hiljada gledalaca, nespokojno je očekivala pojavljivanje Device i Voltera na gigantskom ekranu.
     Civilizacija, pomislila je, ume da bude pomalo dosadna. Vreme provedeno sa simovima otvorilo joj je oči za silu, zamamni elektricitet, mračne prošlosti. Ljudi su u ta vremena vodili ratove, klali se međusobno, a sve to - navodno - zbog ideala.
     Ali sada, u okrilju Carstva, čovečanstvo je postalo mekušno. Umesto krvavih bitaka, tako delotvorno konačnih, vodili su se 'žestoki' trgovinski ratovi i priređivale se sportske igrarije. I odnedavno u modi, rasprave.
     Ovaj sudar simova, razglašen svuda po Trantoru, gledaće se u više od dvadeset milijardi domova. Osim toga, prenos će biti emitovan širom Carstva, dokle god dopire mreža škripavih tunela u prostor-vremenu. Sirova energija preistorijskih simova nije se mogla poreći; i sama ju je osećala, u ubrzanom pulsu.
     Bilo je dovoljno nekoliko intervjua i kratkih prikazivanja simova da pobudi zanimanje gledalaca 3D-a. Oni koji su pominjali vekovne zakone i zabrane bili su nadvikani. Vazduh je pucketao od gladi za novim. Niko nije očekivao da će se ta rasprava naduvati u ovo.
     A ovo bi moglo lako da se proširi. U roku od nekoliko nedelja, Džunin bi mogao da zapali ceo Trantor za renesansu.
     Osvrnula se oko sebe da pogleda predsednika i ostale iz rukovodstva Društva za artificijelno, koji su raspoloženo ćaskali među sobom.
     Da bi pokazao svoju neutralnost, predsednik je sedeo između Sibil i Markjua... koji nisu progovorili jedno sa drugim još od poslednjeg sastanka.
     Pored Markjua je sa druge strane sedeo njegov klijent, predstavnik skeptika, i čitao program; do njega je sedeo Nim. Monsinjor Boker lako gurnu Sibil laktom. "Kažite mi da me oči varaju", reče.
     Sibil otprati njegov pogled do jednog od redova daleko u pozadini, gde je neko ko je ličio na mehanočoveka sedeo pored žive devojke. Samo su zvanični mehanički prodavci i biletari imali pristup na stadion.
     "Verovatno njen sluga", reče Sibil.
     Sibili su manje smetali sitni prekršaji pravila nego monsinjoru Bokeru, koji je postao posebno razdražljiv otkako je na 3D procurila vest da Društvo za artificijelno zastupa istovremeno i čuvare i skeptike. Na svu sreću, vest je puštena prekasno da bi bilo koja od strana mogla nešto da preduzme.
     "Mehanoposluzi je zabranjen pristup", primeti monsinjor Boker.
     "Možda je devojka invalid", reče Sibil da bi ga smirila. "Možda joj treba neko da je vodi."
     "Ta stvar ionako neće razumeti šta se događa", reče Markju, obraćajući se monsinjoru Bokeru. "Veoma su ograničene. Samo gomila modula za donošenje odluka."
     "Upravo zato mu nije mesto ovde", odvrati monsinjor Boker.
     Markju pritisnu rukohvat stolice i naočigled njih položi opkladu na Volterovu pobedu.
     "U životu nije dobio na klađenju", reče Sibil monsinjoru Bokeru. "Nema glavu za matematiku."
     "Ma nemoj?" dobaci Markju, nagnuvši se napred da se prvi put obrati Sibil. "Zašto se onda ti ne kladiš na onu za koju su tvoja ljupka usta tako puna hvale?"
     "Imam tačno proračunatu verovatnoću ishoda ove stvari", reče ona ukočeno.
     "Ti koja ne znaš da rešiš ni običnu integralnu jednačinu", frknu Markju podrugljivo.
     Njoj se raširiše nozdrve. "Hiljadu, a ne jednu."
     "Čisto licemerje", reče Markju, "kad se uzme u obzir koliko si plaćena za ovaj projekt."
     "Isto koliko i ti", reče Sibil.
     "Hoćete li prestati vas dvoje", reče Nim.
     "Znaš šta", reče Markju, "uložiću celokupan honorar za projekt na Volterovu pobedu, ako ti uložiš svoj na onu tvoju anahronističku Devicu."
     "Hej", reče Nim. "Hej."
     Predsednik se sračunato obrati Markjuovom klijentu, skeptiku. "Ovaj produktivni takmičarski duh je, u stvari, i zaslužan što je Društvo za artificijelno postalo vodeći planetni snabdevač veštačkim inteligencijama." Zatim se udvorno okrenu njegovom takmacu, Bokeru. "Nastojimo da..."
     "Primam opkladu!" uzviknu Sibil.
     Njen rad sa Devicom ubedio ju je da i iracionalno mora da ima svoje mesto u jednačini čovečanstva. Ostala je ubeđena u to otprilike koliko traju tri brza treptaja, a onda je počela da sumnja.








19.
     Volter je voleo publiku. I nikada ranije nije stajao pred pravim okeanom lica koji mu se talasao ispod nogu.
     Iako je u prethodnom životu bio visokog rasta, osećao je da je tek sada, dok je zurio u mnoštvo sa svoje visine od stotinu metara, stekao pojavu kakvu je zaslužio. Potapšao je svoju napudranu periku i pozabavio se sjajnom satenskom vrpcom oko vrata. Graciozni raširivši ruke, duboko im se poklonio, kao da je već odigrao predstavu života. Skup je zamrmljao kao neman koja se budi.
     Bacio je pogled prema Devici, skrivenoj od publike svetlucavom pregradom u suprotnom uglu ekrana. Prekrstio je ruke, pretvarajući se da prizor nije ostavio utisak na njega.
     Odlaganje je samo razjarilo neman. Pustio je publiku da kliče, ne obraćajući pažnju na ukanje i zviždanje otprilike polovine okupljenih.
     Bar polovinu čovečanstva oduvek su činile budale, pomislio je. Ovo je bilo njegovo prvo pojavljivanje pred naprednim građanima ovog kolosalnog Carstva. Milenijumi nisu doneli nikakav pomak.
     Nije nameravao da prekida klicanje koje je znao da zaslužuje. Ovde je bio kao jedini živi simbol francuske intelektualne tradicije
     Ponovo je pogledao prema Jovanki... koja je, na kraju krajeva, bila jedini preživeli pripadnik njihovog doba, očigledno vrhunca ljudske civilizacije. Šapnuo je: "Suđeno nam je da zasjamo; njima, da nas slave."
     Kada je voditelj konačno zamolio za tišinu - pomalo prerano; setiće se da mu kasnije očita za to - Volter izdrža Jovankino predstavljanje sa, kako se nadao, stoičkim osmehom. Smišljeno je zatražio da se Jovanki omogući da prva iznese svoje argumente, samo da bi mu voditelj prilično neuljudno rekao da se ovde za to baca novčić.
     Volter je stekao prvenstvo. Slegnuo je ramenima i položio ruke na srce. Započeo je svoje izlaganje kao da recituje stihove, na način tako drag Parižanima iz osamnaestog veka: bez obzira na to kako se definiše duša, njeno postojanje, kao i postojanje božansko, ne može se dokazati; njeno postojanje se pretpostavlja.
     Istina pretpostavki izvan je domašaja svakog racionalnog dokaza, a u prirodi ne postoji ništa što takav dokaz traži.
     Pa opet, nastavio je Volter bespogovornim tonom, u prirodi nema ničeg očiglednijeg od delovanja inteligencije više nego što je čovekova - koju čovek može, donekle, da dokuči. Činjenica da je čovek sposoban da odgonetne tajne prirode dokazuje ono što su crkveni oci i osnivači svih svetskih religija odvajkada tvrdili: da je čovekova inteligencija odraz upravo ove božanske inteligencije koja upravlja prirodom.
     Da to nije istina, filozofi prirode ne bi mogli da razjasne zakone Postanja, bilo zato što ih nema ili zato što je čovek toliko otuđen od njih da mu nije dato da ih protumači. Ovaj sklad između prirodnih zakona i naše sposobnosti da ih saznamo snažno ukazuje na to da su mislioci i duhovnici svih vera u suštini u pravu kada tvrde da smo svi mi samo tvorevine Svevišnje Sile, čija se moć ogleda u nama. A odraz Sile u nama može se opravdano nazvati naša univerzalna, besmrtna, ali istovremeno samosvojna duša.
     "Ti govoriš u korist sveštenika!" uskliknu Devica. Tada je zagluši pandemonijum u publici.
     "Uloga slučaja", zaključi Volter, "ni na koji način ne dokazuje da su priroda i čovek - koji je deo prirode, a time i odraz Tvorca - uistinu slučajnost. Slučaj je jedno od načela pomoću kojih prirodni zakon deluje. To načelo može se poistovetiti sa tradicionalnim religijskim ubeđenjem da je čovek slobodan da bira svoju sudbinu. Ali ova sloboda, iako je prividno nasumična, sledi statističke zakone na način koji čovek može da dozna."
     Svetina zažagori, zbunjena. Potreban im je aforizam, sinu mu, da ih ubedi. U redu. "Nesigurnost je sigurna, prijatelji moji. Sigurnost je nesigurna."
     Ni na ovo se nisu utišali da bolje čuju njegove reči. Kako im drago.
     Stisnuo je pesnice i grmnuo glasom iznenađujuće dubine: "Čovek je, kao i sama priroda, istovremeno slobodan i određen - baš kao što su nam učitelji vere vekovima govorili, iako su, istini za volju, upotrebljavali drugačiji rečnik, manje precizan od našeg. A to je bio povod mnogih zala i nerazumevanja između vere i nauke.
     "I sam sam bio predmet užasnog nerazumevanja", nastavi Volter. "Želeo bih da iskoristim ovu priliku da se izvinim za sve nesporazume nastale zbog toga što je sve što sam rekao i napisao bilo usredsređeno samo na pogreške vere, a ne na istine koje je ona naslutila. Ali, znate, živeo sam u doba u kojoj je grešaka u verovanju bilo napretek, dok je glas razuma morao da se bori da ga čuju. Sada je, čini mi se, upravo obrnuto. Razum se izruguje veri. Razum galami dok vera šapuće. Kao što je pogubljenje najveće i najpobožnije heroine Francuske dokazalo", širok, svečan zamah rukom prema Jovanki, "vera bez razuma je slepa. Ali isto tako, kao što je dokazala površnost i oholost većeg dela moga života, razum je sakat bez vere."
     Neki koji su ukali i šištali sada zatreptaše, otvorenih usta - a zatim zaklicaše... Dok su drugi, primetio je, koji su do maločas pljeskali, počeli da urlaju i da zvižde. Volter krišom pogleda Devicu.








20.
     Duboko dole u uzburkanom gledalištu, Nim se okrenu Markjuu. "Šta?"
     Markju je bio bled kao krpa. "Neka sam proklet ako znam."
     "Jesi'", reče Nim, "možda si baš to."
     "Božansko ne trpi porugu!" uzviknu monsinjor Boker. "Vera će trijumfovati!"
     Volter je upravo prepuštao podijum svojoj protivnici, na zapanjeno oduševljenje čuvara. Njihovo klicanje bilo je ravno samo užasnutoj neverici skeptika.
     Markju se seti reči koje je izgovorio na sastanku. Promrmlja: "Lišen svoje mržnje prema autoritetima, Volter jeste i nije Volter." Okrenuo se monsinjoru Bokeru. "Tako mi Boga - moguće je da ste u pravu."
     "Ne vašeg Boga!" obrecnu se monsinjor Boker. "Moj Bog nikada ne greši."
     
     Devica je osmatrala mase ovog Limba sa svog visokog stajališta. Čudne su to bile posude duša, ustalasane kao žito u letnjoj oluji.
     "Monsinjor je potpuno u pravu!" zagrmela je iznad stadijuma. "Nema u prirodi ničeg očiglednijeg od istine da čovek i priroda poseduju dušu!"
     Skeptici zagrajaše. Čuvari zaklicaše. Ostali - oni koji su verovanje da priroda ima dušu izjednačavali sa paganizmom, u trenutku je shvatila - mrštili su se, sluteći zamku.
     "Svako ko je imao prilike da vidi prirodu u blizini mog rodnog mesta, Domremija, ili veliku mermernu crkvu u Ruanu posvedočiće da priroda, kao delo neizmerne sile, i čovek, tvorac čuda - kao što je i ovo mesto, puno praktične magije - poseduju neporecivu svest, to jest dušu!"
     Blago je mahnula rukom prema njemu, dok se svetina - da li je njihova brojnost odavala sićušnost njihovih duša? - smirivala.
     "Ali ono što moj oštroumni prijatelj nije pomenuo, jeste to kako se činjenica postojanja duše odražava na pitanje o kome govorimo: da li mehaničke inteligencije, kakva je i njegova, poseduju dušu."
     Svetina je trupkala, ukala, klicala, zviždala i urlala. Predmeti koje Devica nije mogla da prepozna poleteše kroz vazduh. Policajci su, činilo se, iz gledališta izvlačili muškarce i žene u pomami ili iznenadnom božanskom otkrovenju.
     "Duša čovekova je božanska!" povikala je.
     Krici odobravanja, povici negodovanja.
     "I besmrtna!"
     Galama je bila tako velika da su ljudi pokrivali uši dlanovima da bi prigušili buku čiji su sami bili izvor.
     "I jedinstvena", šapnuo je Volter. "Ja svakako jesam. I ti."
     "I jedinstvena!" povika ona, zažarenog pogleda.
     Volter skoči na noge pored nje. "Slažem se!"
     Skup se izli, kao lonac ostavljen da ključa, opazila je.
     Ne obraćajući pažnju na izbezumljenu rulju pod svojim džinovskim nogama, Devica je posmatrala Voltera sa začuđenom, toplom nedoumicom. Prepustila mu je govornicu. Volter je očigledno žudeo za završnom reči.
     Počeo je da govori o svom heroju, Njutnu.
     "Ne, ne", prekinu ga ona. "Formule to uopšte ne pominju!"
     "Zar moraš da me sramotiš pred najvećim skupom koji me je ikada slušao?" šapnu Volter. "Hajde da se ne prepiremo oko algebre, sad kada moramo..." oči mu se značajno sužiše "...da budemo proračunati." Mrgodno joj je prepustio podijum.
     "Da izračunavamo", reče ona. "To uopšte nije isto."
     Na njeno čudo i na opštu histeriju u publici, uhvatila je sebe kako objašnjava filozofiju digitalne svesti - i to sa uspaljenom strašću koju nije osetila još otkako je mamuzala konja u svetu bitku. U žudnim pogledima razrogačenih očiju pod sobom osećala je potrebu ovog mesta i vremena za žarom i verom.
     "Neverovatno", Volter mljacnu jezikom. "Da od svih ljudi baš ti imaš dara za matematiku."
     "Domaćin mi ju je podario", odvrati ona kroz sveopštu gungulu.
     Prenebregavši galamu, Devica ponovo opazi lik koji je nekako toliko ličio na garcon-a. I pored svog džinovskog rasta, jedva je mogla da ga razazna sa te razdaljine, ali je uprkos tome osećala da je on posmatra na način na koji je sama posmatrala biskupa Košona, najopakijeg i najnemilosrdnijeg od njenih mučitelja. (Iznenada joj sinu utešno, konačno uviđanje: dobrog biskupa mora da je, na kraju, dodirnula božanska milost i Hristovo blagorodno čovekoljublje, jer se nije sećala nikakvog zla kao posledice presude...)
     Onda joj se pažnja ponovo okrenu masi koja je urlala, i onom... čoveku, tamo daleko. Taj lik nije bio ljudski, osećala je to. Izgledao je kao čovek, ali su joj njeni osetljivi programi govorili drugačije.
     Ali šta je onda on... ili to?
     I tada joj sinu pred očima natprirodna, otkrovenjska svetlost. I progovoriše sva tri njena glasa, jasno i prodorno, nadjačavši buku oko nje. Saslušala ih je, klimajući glavom.
     "Istina je", obratila se ljudima, uverena da glasovi govore kroz nju, "da je samo Svemogući taj koji stvara duše! Ali upravo zato Hrist, u svojoj beskrajnoj ljubavi i milosrđu, nije mogao da odrekne dušu mehaničkim bićima, kao ni svima drugima." Morala je da uzvikne svoje poslednje reči da nadglasa urlanje gomile. "Čak ni vlasuljarima!"
     "Jeres!" doviknu neko.
     "Zamućuješ pitanje!"
     "Izdajnice!"
     Neko drugi povika: "Prvobitna presuda ipak je bila pravedna! Trebalo bi je ponovo spaliti na lomači!"
     "Ponovo?" ponovi Devica. Okrenula se Volteru. "Kako to misle, ponovo?"
     Volter nehajno otrese končić sa izvezenog satenskog prsluka. "Nemam pojma. Znaš kako su ljudi prevrtljivi i izopačeni." I, uz lukav mig, dodade: "A da i ne pominjemo koliko su nerazumni."
     Ove reči je umiriše, ali je u međuvremenu izgubila onog čudnog čoveka sa vidika.








21.
     "Ja varao?" uzviknu Markju. Publika u koloseumu bila je podivljala. "Jovanka Orlenka objašnjava metafizičke proračune, a ti veliš da ja varam?"
     "Prvi si počeo!" uzvrati Sibil. "Misliš da ne znam da je moja kancelarija bila prisluškivana? Misliš da imaš posla sa amaterom?"
     "Pa, ja..."
     "I da ne mogu da prepoznam matricu za oblikovanje karaktera kada je pronađem prikačenu za sim moje Jovanke?"
     "Ne, ja..."
     "Misliš da sam manje bistra nego ti?"
     "Ovo je skandalozno!" reče monsinjor Boker. "Šta ste to učinili? Još ću poverovati u vradžbine!"
     "Hoćete da kažete da ne verujete?" upita Markjuov klijent, večiti skeptik. On i Boker počeše da se svađaju, uklopivši se u viku gomile koja je sada bila na ivici histerije.
     Predsednik Društva za artificijelno trljao je slepoočnice, mrmljajući: "Propast. Ovo je propast. Nikada nećemo uspeti da objasnimo."
     Tada se dogodi nešto što je odvratilo Sibilinu pažnju na drugu stranu. Mehanočovek koga je malopre opazila, žurio je prema platnu, držeći za ruku svoju ljudsku pratilju kose boje meda. Prolazeći pored Sibil, jednom od tri slobodne ruke očešao joj se o suknju. "Pardon", reče, zastavši dovoljno dugo da omogući Sibil da pročita utisnutu oznaku na njegovim grudima.
     "Ta stvar se drznula da vas dodirne?" upita monsinjor Boker. Lice mu je bilo naduveno od besa.
     "Ma ne, nije", reče Sibil. Mehanočovek pobeže prema ekranu, vukući svoju pratilju za sobom.
     "Poznaješ ga?" upita Markju.
     "Na neki način", odgovori Sibil. Bio joj je uzor po kom je modelirala interaktivni karakter garcon-a 213-ADM u simu kafane. Možda iz lenjosti, holo-kopirala je fizičku pojavu standardnog tik-taka. Kao i svi drugi umetnici, sim-programeri su pozajmljivali od života, umesto da ga stvaraju.
     Posmatrala je tik-taka... Sada je o njemu razmišljala kao o garcon-u... kako se lakta prema ekranu niz zakrčeni prolaz, pored ljudi koji su vrištali i galamili.
     Njihovo napredovanje nije prošlo neopaženo. Izbezumljeni što vide mehanočoveka kako se drži za ruku sa privlačnom, zlatkosom, mladom devojkom, čuvari su im dovikivali uvrede i pogrde dok su prolazili pored njih.
     "Izbacite to napolje!" zaurla neko.
     Sibil opazi da se tik-tak ukočio, kao da ga je pogodilo korišćenje srednjeg roda. Tik-takovi nisu imali lična imena, ali se činilo da ga vređa što su ga nazvali 'to'. Ili mu je to ona pripisala? - pitala se.
     "Šta će to ovde?" razdra se čovek rumenog lica.
     "Postoje zakoni koji to zabranjuju!"
     "Mehanosmrad!"
     "Drž'te ga!"
     "Izbacite ga napolje!"
     "Ne dajte mu da pobegne!"
     Devojka je reagovala na to tako što se još čvršće uhvatila za garcon-ovu levu nadlakticu i obrglila ga slobodnom rukom oko vrata.
     Kada su stigli do platforme, tik-takov pokretni mehanizam zaškripa, mučeći se na neravnim površinama. Mahao je sa sve četiri ruke u pravom pljusku zotkorna i limenki sa tečnim narkoticima, hvatajući ih sa neobičnom veštinom, kao da je projektovan za taj zadatak.
     Devojka doviknu tik-taku nešto što Sibil nije mogla da čuje. Tik-tak se pruži po podu, pred noge džinovskim hologramima.
     Volter pogleda dole. "Ustaj! Osim kada se vodi ljubav, ne podnosim nikoga da me vidim kako kleči."
     Volter se tada i sam spusti na kolena ispred ogromne prilike Device. Iza garcon-a i devojke, gomila izgubi i ono malo stega. Nastade haos.
     Jovanka obori pogled i osmehnu se - bilo je to sporo, senzualno izvijanje usana kakvo Sibil nikada ranije nije videla kod nje. Ona zadrža dah u uzbuđenom iščekivanju.








22.
     "Ljudi, pa oni... vode ljubav!" uzviknu Markju u publici.
     "Znam", reče Sibil. "Zar to nije divno?"
     "To je... Svetogrđe!" reče čuveni skeptik.
     "Nije. Vi niste romantični", reče Sibil sanjarski.
     Monsinjor Boker je ćutao. Nije mogao da odvoji pogled od prizora. Pred mnoštvom čuvara i skeptika, Jovanka se oslobađala svog oklopa, a Volter perike, prsluka i pantalona, oboje u žestini erotske hitnje.
     "Nema načina da ih prekinemo", reče Markju. "Slobodni su da neometano... ha!... raspravljaju sve dok im ne istekne vreme."
     "Čije je ovo delo?" prostenja Boker.
     "Pa to svi rade", reče Markju podrugljivo. "Čak i vi."
     "Ne! Vi ste usavršili ovaj sim. Vi ste od njih napravili ovo... ovo..."
     "Ja se držim filozofije", reče Markju. "Substrakt ličnosti je jednak originalu."
     "Nije trebalo da vam verujemo!" jeknu Boker.
     "Više nikada nećete imati našu podršku", reče skeptik.
     "Kao da je to sad važno", reče Sibil. "Pogledajte ove ljude! Želeli su da razreše jedno suštinsko, duboko pitanje putem rasprave i potonjeg glasanja. A sada..."
     "A sada se mlate", reče Markju. "Iz'em ti renesansu."
     "Užas", reče ona. "Sav naš trud..."
     "Nizišta", reče predsednik. Čitao je sa svog komunikatora na zglobu šake.
     "Ništa od profita, širenja posla..."
     Džinovski likovi su, naočigled svih i na javnom mestu, radili one intimne radnje, ali gomila uglavnom nije obraćala pažnju na njih. Umesto toga, širom koloseuma izbijale su svađe i tuče.
     "Poternica!" jeknu predsednik. "Izdata je carska poternica za mnom!"
     "Kako je lepo biti tražen", reče skeptik.
     
     Klečeći pred njom, Volter je mrmljao: "Budi ono što sam oduvek znao da jesi... žena, a ne svetica."
     Zahvaćena vatrom kakvu nikad nije osetila, čak ni u žestini bitaka, ona obori lice na svoje obnažene grudi. Sklopi oči. Ošamućeno se zaljulja. I... predade se.
     Nekakva gruba smetnja oko njenih stopala natera je da pogleda dole. Neko je bacio garcon-a ADM-213 - koji nekako više nije bio u holo-prostoru - na ekran. Da li je manifestovao sebe i sim-kuvaricu koju je voleo, u stvarnost? Ali ako se odmah ne vrate u sim-prostor, rastrgnuće ih raspomamljena rulja.
     Odgurnula je Voltera u stranu, posegnula za svojim mačem i naredila Volteru da stvori konja.
     "Ne, ne", pobuni se Volter. "Suviše je doslovno!"
     "Moramo... Moramo..." Nije znala kako da se ponaša sa onim što se dešavalo u stvarnosti. Da li je ovo bio test, ključno iskušenje Čistilišta?
     Volter zastade delić sekunde da razmisli - iako je ona zbog nečega bila uverena da on upravlja događajima, naređujući nevidljivim pokretačima. Onda se čitava gomila zaledi. Nastade muk.
     Poslednje što je zapamtila bio je Volter koji je dovikivao reči ohrabrenja garcon-u i kuvarici, dok su joj pred očima promicali rasteri, nalik na rešetke zatvorske ćelije...
     Tada čitav koloseum - izbezumljena, podivljala lica ljudi, garcon, kuvarica i sam Volter - nestadoše. Svi zajedno.








23.
     Sibil je zurila u Markjua, teško dišući. "Ne misliš valjda da...?"
     "Kako su mogli? Mi. Mi smo..." Markju uhvati pogled koji mu je uputila i ukoči se, otvorenih usta.
     "Mi smo uneli nedostajuće slojeve ličnosti. Ja sam, ovaj..."
     Markju klimnu glavom. "Upotrebila si sopstvene blokove podataka."
     "Za tuđe bih morala da zatražim prava. Imala sam neke svoje skenove..."
     "Imali smo korporativne banke u biblioteci."
     "Ali nisu izgledale odgovarajuće."
     On se iskezi. "Nisu."
     Njene usne načiniše iznenađeno 'oh'. "I ti...?"
     "Svi Volterovi nedostajući slojevi nalazili su se u podsvesti. Gomila nepopunjenih dendritskih veza u limbičnom sistemu. Nadomestio sam ih nekim svojima."
     "Njegove emotivne centre? A šta je sa među-vezama sa talamusom i cerebrumom?"
     "I njih."
     "I ja sam imala slične probleme. Neke gubitke u retikularnoj formaciji..."
     "Jednom rečju, ono smo mi tamo gore!"
     Sibil i Markju se okrenuše da pogledaju prema divovskim simulacijama koje su se grlile, sa jasnom namerom. Predsednik im je užurbano govorio, nešto o poternicama i pravnoj zaštiti. Oboje ga je prenebreglo. Žudno su gledali jedno drugom u oči. Onda se bez reči okrenuše i zađoše u gužvu, ne mareći za povike ljudi oko sebe.
     
     "Ah, tu si", reče Volter sa samozadovoljnim osmejkom.
     "Gde?" upita Jovanka, usplahireno gledajući oko sebe.
     "Da li je gospođica spremna da poruči?" upita garcon. Očigledno je reč bila o šali, jer je garcon ravnopravno sedeo sa njima za stolom, umesto da ledbi nad njim kao sluga.
     Jovanka se uspravi na stolici i osmotri male stolove oko njih. Ljudi su pušili, jeli i pili, kao i uvek nesvesni njihovog prisustva. Ali krčma više nije bila ona na koju je bila navikla. Kuvarica kose boje meda, ne više u uobičajenoj uniformi, sedela je preko puta nje i Voltera, pored garcon-a. Reč Deux u imenu krčme koje je glasilo Aux Deux Magots bila je zamenjena sa Quatres.
     Ni ona sama više nije bila u svojoj pancirnoj košulji i oklopu, već... oči joj se raširiše kada je opazila pojedinosti u svom perceptivnom prostoru... jednodelnoj... haljini... bez leđa. Donji rub te tunike završavao joj se na butinama, izazovno joj otkrivajući noge. Oznaka na njenim grudima prikazivala je tamnocrvenu ružu. Ista oznaka bila je na odeći svih ostalih gostiju.
     Volter se šepurio u ružičastom odelu od satena. I - zahvalila se svecima - bio je bez perike. Sećala ga se u najvećoj ražešćenosti, usred njihovih rasprava o duši, kako govori: Besmrtna duša ne postoji, isto tako kao što nedeljom nema dežurnih vlasuljara! duboko verujući u svaku svoju reč.
     "Dopada ti se?" upita on, gladeći njen raskošni skut.
     "Pa... kratka je."
     Bez ikakvog njenog upliva, tunika zatreperi i pretvori se u tesne svilenkaste pantalone.
     "Mani me se!" reče ona, dok se u njoj postiđenost na uznemirujući način mešala sa devojačkim ushićenjem.
     "Ja sam Amana", reče kuvarica, pruživši joj ruku.
     Jovanka nije znala da li treba da je poljubi, jer joj je klasni poredak sada bio potpuno pobrkan u glavi. Verovatno ipak ne; kuvarica uze Jovankinu ruku i stisnu je. "Ne mogu da vam izrazim koliko garcon i ja cenimo sve što ste učinili za nas. Dobili smo veće kapacitete."
     "Što znači", reče Volter nestašno, "da više nisu obična animirana podloga u našem simuliranom svetu."
     Još jedan mehanočovek, tačna kopija garcon-a, doveze se do njih da primi porudžbinu. Stari garcon se tužno obrati Volteru: "Kako da sedim na miru kad moj confrere mora da stoji?"
     "Budi razuman!" reče Volter. "Ne mogu da unapredim svakog simulanta odjednom. Ko će nas služiti? Ko će nam donositi hranu? Raščistiti sto? Pomesti pod?"
     "Sa dovoljnom snagom proračunavanja", primeti Jovanka, "fizički rad postaje sve manje potreban, zar ne?" Čudila se novim baterijama znanja koje su joj bile na raspolaganju. Bilo je dovoljno da usmeri misli prema jednoj od kategorija, i podaci iz te oblasti pokuljali bi joj u um.
     Kakva moć! Kakvo prosvetljenje! To mora da je bio dar od Boga.
     Volter zatrese privlačnom kosom. "Moram da razmislim o tome. U međuvremenu, donećete mi tri kesice onog praška rastopljenog u Perijeu, sa dve tanke kriške limete sa strane. I, molim vas, upamtite da sam rekao tanke. Ako zaboravite, vratiću vas po nove."
     "Da, ser", reče novi mehanokonobar.
     Jovanka i garcon se pogledaše. "Potrebno je imati puno strpljenja", reče ona garcon-u, "sa kraljevima i razumnim ljudima."








24.
     Predsednik Društva za artificijelno mahnu rukom, banuvši u Nimovu kancelariju. U prolazu je pritisnuo dlan na vrata, i ova se zaključaše iza njega. Nim nije znao da je to moguće, ali nije ništa rekao.
     "Hoću da oboje budu izbrisani", reče predsednik Nimu.
     "To bi moglo da potraje", odvrati Nim nespokojno. Činilo se da ih ogromni radni ekrani oko njih prisluškuju. "Nisam sasvim upoznat sa onim što je on uradio."
     "Da nas one prokletinje Markju i Sibil nisu napustile, ne bih ni došao kod tebe. Ovo je vanredna situacija, Nime."
     Nim je munjevito razmišljao. "Mislim da bi zaista trebalo da pogledam pomoćne indekse, za slučaj da..."
     "Odmah. 'Oću da to uradiš odmah. Uspeo sam da isposlujem sudsku blokadu onih naloga, ali to neće dugo trajati."
     "Sigurni ste da želite ovo da uradite?"
     "Slušaj, čitav Džunin je pomahnitao. Ko bi pomislio da će prokleto pitanje tik-takova toliko uzbuniti ljude? Uslediće saslušanja, legalisti će početi da njuškaju..."
     "Imam ih, ser."
     Nim dozva Jovanku i Voltera na ekrane, u zaustavljenom kadru. Nalazili su se u postavci restorana, radeći na pomoćnom vremenu, koristeći trenutno nezaposlene procesore - standardni metod u Mreži. "Upravo rade na integraciji ličnosti. To je kao kada elementi vaše podsvesti mire događaje sa sećanjima, pročišćavajući sistem, kao što naš um radi dok spavamo, i..."
     "Ne ponašaj se kao da sam turista! 'Oću da izbrišeš to dvoje!"
     "Razumem, ser."
     Trodimenzioni prostor kancelarije razlomi se u stroboskopskim slikama Jovanke i Voltera. Nim je proučavao kontrolnu tablu, oprezno ucrtavajući numeričku strategiju. Kod slojevitih ličnosti bilo je nemoguće izvršiti obično brisanje. Postupak je više ličio na istrebljivanje miševa u nekoj zgradi. Ako počne ovde...
     Preko ekrana odjednom zaigraše mlazevi boje duge. Koordinate simulacije divlje poskočiše. Nim se namršti.
     "Ne možete to da učinite", reče Volter, otpivši iz visoke čaše. "Mi smo nepobedivi! Nismo robovi smrtne puti kao vi."
     "Drčan kopilan, a?" duvao je predsednik. "Nikada mi neće biti jasno zašto mu se ljudi toliko dive..."
     "Jednom ste već umrli", reče Nim simu. Nešto nije bilo kako treba. "Znači da možete i sada."
     "Umrli?" upita Jovanka sa visine. "Prevarili ste se. Da sam ikada umrla, sigurna sam da bi se toga sećala."
     Nim zaškrguta zubima. Kod oba sima postojala su prekoračenja koordinata. To je značilo da su se proširili, zauzevši susedne procesore. Na taj način su mogli da proračunavaju delove sebe, koristeći svoje slojevite umove kao uporedne putanje obrade podataka. Zašto im je Markju dao to? Ili... da li im je uopšte dao?
     "Ovaj put ste svakako zabrazdili, gospodine." Volter se nagnu napred i progovori tonom upozorenja. "Džentlmen nikada ne suočava damu sa njenom prošlošću."
     Jovanka se zakikota. Simkonobar zaurla od smeha. Nim nije shvatio šalu, ali je bio suviše zaokupljen da bi mario za to.
     Ovo je bilo besmisleno. Nije mogao da isprati sva grananja izmena u ovim simovima. Imali su sposobnosti iznad svojih mogućnosti proračunavanja. Njihovi podumovi proširili su se na procesore izvan granica Društva za artificijelno. Znači, na taj način su Markju i Sibil postigli tako brza, autentična vremena reagovanja u svim slojevima ličnosti.
     Posmatrajući raspravu, Nim se pitao otkuda simovima tolika životnost i nedodređena privlačnost. Sada je znao odgovor: proširili su rad svojih podumova u druge delove mreže, da bi crpli iz velikih gromada procesorske moći. Bio je to itekakav poduhvat. I protivan pravilima Društva za artificijelno, naravno. Pratio je tragove njihovog rada sa priličnom dozom divljenja.
     Ipak, neka ga đavo nosi ako dozvoli da jedan sim bude drzak prema njemu. A oni su se i dalje smejali.
     "Jovanko", zalajao je, "tvoji obnovitelji izbrisali su tvoja sećanja na smrt. Bila si spaljena na lomači."
     "Besmislica", obrecnu se Jovanka. "Oslobođena sam svih optužbi. Ja sam svetica."
     "Nema živih svetaca. Proučio sam blokove podataka o tvojoj prošlosti. Tvoja crkva je volela da se postara da njeni sveci budu oni koji su bezbedno dugo mrtvi."
     Jovanka prezrivo frknu.
     Nim se osmehnu. "Vidiš ovo?" U vazduhu iznad sima pojavi se vatreno koplje. Zadržao ga je pred njom, učinivši da plamenovi pogubno pucketaju.
     "Vodila sam hiljade ratnika i vitezova u bitku", reče Jovanka. "Mislite da može da me uplaši sunčev zrak odbijen od dečjeg mača?"
     "Nisam još pronašao dobru putanju za brisanje", reče Nim predsedniku. "Ali ću je naći, hoću bogami."
     "Mislio sam da je to rutina", reče predsednik. "Požuri!"
     "Ne sa tako velikim, prepletenim inventarom ličnosti..."
     "Zaboravi čuvanje materijala. Ne nameravamo da ih pakujemo u prvobitne okvire."
     "Ali to će..."
     "Seci ih."
     "Fascinantno je", reče Volter ironično, "slušati bogove kako raspravljaju o nečijoj sudbini."
     Nim iskrivi lice. "Što se tiče tebe", mrko je pogledao Voltera, "tvoj stav prema veri omekšao je samo zato što je Markju izbrisao svaki sukob sa autoritetima koji si ikada imao, počevši od tvog oca."
     "Oca? Nikada nisam imao oca."
     Nim se podrugljivo osmehnu. "To samo dokazuje da sam u pravu."
     "Kako se usuđujete da se igrate mojim pamćenjem!" reče Volter. "Iskustvo je izvor celokupnog znanja. Zar niste čitali Loka? Smesta učinite da budem kakav sam prvobitno bio."
     "A ne, to ne dolazi u obzir. Ali ako ne umukneš, pre nego što vas oboje ubijem, mogao bih nju da vratim u prvobitno stanje. A ti dobro znaš da je izgorela na lomači."
     "Uživate u surovosti, zar ne?" Činilo se da Volter proučava Nima, kao da su im uloge obrnute. I, na Nimovo čuđenje, kao da nije brinuo zbog svog skorog nestanka.
     "Briši ih!" zareža predsednik.
     "Šta da obriše?" upita garcon.
     "Skalpel i Ružu", reče Volter. "Očigledno je da nam nije mesto u ovom pometenom vremenu."
     Garcon pokri kuvaričinu ruku dvema od svoje četiri. "I nas?"
     "Svakako!" obrecnu se Volter. "Vi ste ovde samo zbog nas. Kulise! Statisti!"
     "Pa, bar smo uživali u svom veku", reče kuvarica, pomerivši se bliže garcon-u. "Iako bih volela da sam videla više od njega. Nije nam dato da odemo dalje od ove ulice. Postoji granica posle koje noge prestaju da nas nose, iako vidimo tornjeve u daljini."
     "Dekor", progunđa Nim, zaokupljen zadatkom koji mu se činio sve složeniji što je više radio. Potočići slojeva njihovih ličnosti širili su se svuda, brzajući kroz mrežni prostor kao... "Kao pacovi koji beže sa broda koji..."
     "Prisvajate božanske moći", reče Volter, smišljeno bezbrižnim glasom, "iako ne posedujete ni približno takav karakter."
     "Šta?" Predsednika kao da je nešto ubolo. "Ovde ja zapovedam. Uvrede..."
     "Ah", reče Nim. "Ovo bi moglo da upali."
     "Učini nešto!" zavapi Devica, uzaludno vitlajući mačem.
     "Au revoir, slatka moja pucelle. Garcon-e, Amana, au revoir. Možda ćemo se ponovo sresti. Ili nećemo."
     Sva četiri holograma padoše jedni drugima u naručje.
     Sekvenca koju je Nim postavio poče da deluje. Bio je to program-lasica koji je pronalazio veze i brisao ih. Nim je posmatrao, pitajući se gde je granica između brisanja i ubistva.
     "Samo nemoj da ti padaju na pamet neobične ideje", reče predsednik.
     Na ekranu, Volter poče tiho i tužno da navodi sebe:
     
     "Tužno je sada biti kad nema daljeg veka,
     Kad rajsko blaženstvo smrtnike ne čeka...
     Sve će biti dobro; reči su što služe kao štit od muka;
     Sve je sada dobro; samo prazna nada, opsena puka."
     
     Posegnuo je rukom da pomiluje Jovankine grudi. "Ne zvuči baš istinito. Možda se nećemo ponovo sresti... ali ako se to desi, budi sigurna da ću ispraviti Usud Čovekov."
     Ekran se isprazni.
     Predsednik se pobednički nasmeja. "Uspeo si - sjajno!" Pljesnuo je Nima po leđima. "Sada moramo da smislimo dobru priču. Prebaci svu krivicu na Markjua i Sibil."
     Nim se nesigurno osmehnu kada je predsednik nastavio da brblja, praveći planove, obećavajući mu unapređenje i povišicu. Uspelo mu je da pronađe proceduru brisanja, ali su info-poruke koje su prošle holo-prostor u tim poslednjim trenucima pričale neobičnu i složenu priču. Rezonantni kavez blokova podataka odzvanjao je uznemirujućim, čudnim tonovima.
     Nim je znao da je Markju omogućio Volteru pristup bezbrojnim metodama - što je bio ozbiljan prekršaj mera ograničenja. A opet, šta je jedna veštačka ličnost, već po sebi ograničena, mogla da uradi sa donekle proširenim mrežnim vezama? Da se promuva okolo i da je prožderu zaštitni programi, tragači za suvišnim.
     Ali su i Volter i Jovanka, za potrebe rasprave, posedovali ogroman memorijski prostor, beskrajnu širinu ličnosti. I dok su se prepuštali osećanjima i ispaljivali svoju retoriku preko stadiona i cele Mreže... jesu li istovremeno grozničavo radili još nešto? Jesu li prečešljavali banke podataka, tražeći mesta gde će sakriti kvanitifikovane segmente svojih ličnosti?
     Kaskada pokazatelja koje je Nim upravo imao prilike da vidi ukazivala je upravo na tu mogućnost. U poslednjih nekoliko sati nešto je svakako upotrebilo ogromne količine proračunskih kapaciteta.
     "Pokrićemo guzice nekakvim javnim obaveštenjem", likovao je predsednik. "Uz par kriznih postupaka, vetar će da se izduva."
     "Da, ser."
     "Moramo da sačuvamo Seldona izvan svega ovoga. Ni reči legalistima, jasno? Tako će moći da nas opravda, kada postane prvi ministar."
     "Da, ser, odlično, ser."
     Nim je grozničavo razmišljao. Čekala ga je još jedna isplata od onog tipa Olivava. Obaveštavati Olivava o svemu i nije bio tako težak zadatak. Bilo je to kršenje njegovog ugovora sa A2, ali šta mari? Čovek mora da se snađe, zar ne? Bila je čista sreća što je predsednik zatražio da uradi ono za šta mu je Olivav već platio: brisanje. Niko mu neće zameriti ako izvuče dvostruku korist od istog posla.
     Ili je bar tako izgledalo. Nim je grickao usnu. Na kraju krajeva, kome će nedostajati gomila brojeva?
     Nim se ukoči. Da li je to celokupan sim - restoran, garcon, ulica, Jovanka - nestao u trenu? Obično su se rastakali postepeno, sa odumiranjem funkcija. Sim je složena stvar; ne može jednostavno da zaustavi sve prepletane međuslojeve i da se u trenutku isključi. Ali ovaj sklop bio je potpuno samosvojan, pa je možda i u tome bio drugačiji.
     "Gotovo! Odlično!" Predsednik ga resko pljesnu po ramenu.
     Nim se osećao umorno i tužno. Jednog dana će sve ovo morati da objasni Markjuu. Izbrisati toliki rad...
     Ali Markju i Sibil su nestali u gužvi, tamo u koloseumu. I bili su dovoljno mudri da se ne pojave na poslu, niti u svojim stanovima. Sada su bili u bekstvu. A sa njima je nestala i renesansa Džunina, razvejana u dim, dok je sektor Džunin goreo u neredima i nasilju.
     Čak je i Nim osećao žaljenje zbog ovog gubitka. Žudni, strastveni govor renesanse. Od Voltera i Jovanke očekivala se neka vrsta zrelosti u večnom sukobu vere i razuma. Ali Carstvo je na kraju ugušilo strast. Strast je bila suviše razoran činilac.
     Naravno, pokret tik-takova takođe je morao da bude zgažen. Nim je izolovao Markjuov memorijski blok o raspravi vođenoj pre osam hiljada godina. 'Roboti', šta god da je taj naziv značio, očito su predstavljali suviše vruće pitanje da bi ikada bilo pokrenuto u razumnom društvu.
     Nim uzdahnu. Znao je da je samo izmenio naboj električnih kola. Profesionalci to moraju uvek da imaju na umu.
     Ali je ipak bila šteta. Što je tako nešto moralo da nestane. Da iscuri, kao zrnca digitalnog peska, niz nevidljivo staklo simuliranog vremena.








RANDEVU
     R. Denil Olivav dozvolio je svom licu da izrazi brigu grimasom stisnutih očiju. Pretrpana soba jedva je bila dovoljno prostrana da podnese njegovo sumorno raspoloženje.
     Ali Dors je to ipak protumačila kao njoj načinjen ustupak. Živela je među ljudima i oslanjala se na govor njihovih tela i lica, voljni i nevoljni. Nije imala pojma gde Olivav provodi veći deo vremena. Možda je robota bilo dovoljno da obrazuju društvo? O ovoj ideji nikada nije razmišljala. A kada joj je prvi put pala na pamet, upitala se zašto nije ranije pomislila na to. Ali on u tom trenutku progovori...
     "Simulacije su zaista mrtve?"
     Dors je odgovorila neutralnim glasom, potiskujući izdajnička osećanja.
     "Tako izgleda."
     "Dokazi o tome?"
     "Društvo za artificijelno veruje da je tako."
     "Čovek koga sam tamo unajmio, po imenu Nim, nije sasvim siguran."
     "On vas izveštava?"
     "Potrebno mi je nekoliko izvora informacija o svakoj kriznoj situaciji. Hteo sam da diskreditujem ideju tik-takova o slobodi, kao i džuninsku renesansu - obe su destabilizujući činioci. Delanje kroz te simulacije učinilo mi se kao put koji obećava uspeh. Prevideo sam činjenicu da su današnji kompjuteraši manje vešti nego oni od pre hiljadu godina."
     Dors se namršti. "Ovaj nivo uplitanja... je dozvoljen?"
     "Seti se Zirotovog zakona."
     Nije dozvolila da joj se na licu primeti pometnja. "Ubeđena sam da su simulacije izbrisane."
     "Dobro. Ali ipak moramo da se osiguramo."
     "Unajmila sam nekoliko tragača da pokušaju da pronađu njihove ostatke u Mreži na Trantoru. Za sad ni traga od njih."
     "Hari zna šta radiš?"
     "Naravno da ne."
     Olivav ju je netremice posmatrao. "Nipošto ne sme da sazna. Ti i ja ne samo što moramo da ga čuvamo dok radi svoj posao, već i da ga usmeravamo."
     "Pomoću obmana."
     Ponovo je prešao na pogled bez treptanja i pokretanja očiju, koji ju je ispunjavao nervozom. "Tako mora da bude."
     "Ne volim da ga navodim na pogrešan put."
     "Naprotiv, navodiš ga na pravi put. Putem prećutkivanja."
     "Ja... nailazim na emocionalne poteškoće..."
     "Blokade. Sasvim ljudski - i kompliment za tebe."
     "Više bih volela da imam posla sa pozitivnim pretnjama upućenim Hariju. Da ga čuvam, a ne da ga obmanjujem."
     "Naravno." I dalje bez osmeha ili pokreta. "Ali mora da bude ovako. Živimo u najrizičnije doba u čitavoj galaktičkoj istoriji."
     "Hari takođe počinje da veruje u to."
     "Uzlet nove renesanse na Sarku predstavlja novu opasnost, jednu od mnogih sa kojima moramo da se suočimo. Ali još je gore ovo pojavljivanje drevnih simulacija. Nemiri u Džuninu samo su početni pokazatelji onoga što bi moglo da se dogodi. Ova istraživanja mogla bi da dovedu do nastanka nove rase robota. To se ne sme dozvoliti, jer bi omelo naš zadatak."
     "Shvatam. Pokušala sam da uništim feritne blokove sa simulacijama..."
     "Znam, pročitao sam sve u tvom izveštaju. Ne optužuj sebe."
     "Volela bih da budem od veće pomoći, ali sam suviše zaokupljena čuvanjem Harija."
     "Jasno mi je. Ako ti je to nekakva uteha, pojavljivanje simulacija bilo je neizbežno."
     Ona zatrepta. "Zašto?"
     "Pomenuo sam ti jednostavnu teoriju istorije, onu koju smo koristili više od deset hiljada godina. Psihoistoriju u grubom obliku. Predvidela je da će simulacije koje sam... ovaj, koje smo sprečili pre osam hiljada godina, ovde pronaći pristalice."
     "Vaša teorija je toliko dobra?"
     "Kao što je Hari primetio, istorija se ponavlja, ali ne muca. Znao sam da je nemoguće obrisati sve kopije simulacija koje postoje u Galaksiji." Prepleo je prste i zagledao se u njih, kao da razmišlja o njihovoj strukturi. "Kada socijalni ferment razvije ukus za takve stvari, one ponovo iskrsnu na jelovniku istorije."
     "Žao mi je što nisam uspela da sredim da budu konačno uništene."
     "U igri su sile kojima ne možeš da se suprotstaviš. Ne žali zbog promena vremena, već sačekaj dugo i lagano uspostavljanje klime."
     Olivav pruži ruku i dodirnu njenu. Proučavala je njegovo lice. Verovatno da bi je umirio, prešao je na punu izražajnost lica, uključujući pokretanje Adamove jabučice kad god bi progutao. Reč je bila o neznatnim proračunavanjima, ali je ona ipak cenila njegov gest.
     "Onda, znači, mogu da se posvetim njegovoj bezbednosti? Da zaboravim simulacije?"
     "Da. One su moj problem. Moram da pronađem način da ublažim njihov uticaj. Veoma su otporne. Poznavao sam ih, i koristio, pre mnogo vremena."
     "Zar je moguće da su postojanije od nas? - čak i od vas?"
     "To su simulirana ljudska bića. Ja sam posebna vrsta. Kao i ti."
     "Bili ste čak i prvi ministar..."
     "Dejstvovao sam kao neka vrsta delimično ljudskog bića. To je koristan način da posmatramo sebe. Preporučujem ti ga."
     "Delimično?"
     On blago reče: "Postoje mnoge stvari koje ti ne radiš."
     "Za sve oko sebe sam ljudsko biće. Mogu da saobraćam, radim..."
     "Prijateljstva, porodica, složena mreža koja obeležava čovekovu sposobnost da prelazi sa pojedinačnog na kolektivno, postižući ravnotežu - sve ove prefinjene mogućnosti nama su nedostižne."
     "Ja ne želim da..."
     "Baš tako. Usmerena si, na jedan tanan način, prema svome cilju."
     "Ali vi ste vladali. Kao prvi ministar..."
     "Dostigao sam granicu svojih mogućnosti. Zato sam i otišao."
     "Carstvo je dobro dejstvovalo pod vašom..."
     "Nastavilo je da propada. Kao što je Hari očekivao, a naša gruba teorija propustila da predvidi."
     "Zašto ste savetovali Kliona da ga postavi za prvog ministra?" izletelo joj je.
     "On mora da bude u položaju koji će mu davati slobodu kretanja i moć da vrši ispravke u carskoj politici, kada jednom bude bolje razumeo psihoistoriju. Kao privremeno rešenje, mogao bi da bude od velikog potencijala."
     "To bi moglo da ga odvrati od psihoistorije."
     "Ne. Hari će pronaći načina da upotrebi to iskustvo. Jedna od njegovih osobina... koja ga u ovom slučaju veoma ističe u njegovoj intelektualnoj klasi... jeste sposobnost da izvlači pouku iz životnih mena."
     "Hari ne želi da bude prvi ministar."
     "Pa šta?" Podigao je obrvu, začuđeno.
     "Zar ono što on oseća nije važno?"
     "Ovde smo da vodimo čovečanstvo, a ne da ga pustimo da luta."
     "Ali, opasnost..."
     "Potreban je Carstvu. Štaviše, njemu je potreban taj položaj... iako to još ne vidi. On će mu omogućiti pristup svim podacima korisnim za psihoistoriju."
     "Već je sakupio tako mnogo podataka..."
     "Biće potrebno mnogo više da načini potpun, delotvoran model. Takođe će morati, u budućnosti, da ima moć da deluje u širokim okvirima."
     "Ali 'široki okviri' mogu da budu pogubni. Zbog ljudi kao što je taj Lamurk, recimo. Sigurna sam da je opasan."
     "Itekako. Ali oslanjam se na tebe da sačuvaš Harija od opasnosti."
     "Hvatam sebe kako gubim strpljenje, a moje prosuđivanje..."
     "Po svojim emulacionim kolima bliža si ljudskom biću nego ja. Očekuj da poneseš breme koje ta činjenica podrazumeva."
     Klimnula je glavom. "Volela bih da vas češćem viđam, da vas pitam..."
     "Krećem se svuda po Carstvu, velikom brzinom, obavljajući zadatke koji iskrsnu. Na Trantoru nisam bio još otkako sam sam napustio dužnost prvog ministra."
     "Jeste li sigurni da je bezbedno da putujete na taj način?"
     "Posedujem više načina da se odbranim od otkrivanja moje prave prirode. Ti ih imaš i više, jer si gotovo prirodna."
     "Ali ne mogu da prođem kroz punu kontrolu oružja oko palate?"
     Olivav odmahnu glavom. "Ta tehnologija već duže premašuje našu sposobnost da se prikrijemo. Kao prvi ministar, uspeo sam da je izbegnem jer se niko nije usudio da me testira."
     "To znači da ne mogu da zaštitim Harija u palati."
     "Ne bi ni trebalo. Kada postane prvi ministar, moći ćeš da prolaziš sa njim kroz detektore. Ionako se koriste samo u značajnijim prilikama."
     "A dok ne postane prvi ministar..."
     "Biće u najvećoj opasnosti."
     "U redu. Posvetiću se Hariju. A i sama više volim da ostavim one simove vama."
     "Bojim se da će oni, i Sark, biti sasvim dovoljni da imam pune ruke posla. Bio sam u koloseumu u sektoru Džunin, video sam kako su podivljali. Pitanje tik-takova i dalje dovodi ljude do pomame... baš kao što smo želeli."
     "A tik-takovi, sigurno je da neće dostići naš nivo razumevanja?"
     Usta mu se samo jednom trznuše. "A što ne bi?"
     "Pod ljudskim vođstvom?"
     "Mogli bi ubrzo da nam budu ravni."
     "Onda bi naši veliki planovi..."
     "Završili na đubrištu."
     "Ne dopadaju mi se takvi izgledi", reče ona, pocrvenevši.
     "Drevni tabui, koje je naša vrsta sa toliko truda uspostavila, ruše se, možda zauvek."
     "Šta vaša... naša... teorija istorije kaže o tome?"
     "Nije dovoljno dobra da bilo šta kaže. Na pozadini socijalne stabilnosti, kao što je ova koju je Carstvo toliko dugo uživalo, simulacije su bile činilac nestabilnsoti. A sada? To niko, bio čovek ili robot, ne zna. Svi parametri se ubrzavaju." Lice mu se opusti, izgubivši svu boju i tonus mišića, kao od ogromnog zamora. "Moramo da prepustimo stvari, koliko god je to moguće, njima... Ljudima."
     "Hariju."
     "Da. Njemu naročito."








Treći deo: POLITIČKO TELO
     ZADUŽBINA, RANA ISTORIJA. Prvi javni pomeni psihoistorije kao moguće naučne discipline dogodili su se u toku oskudno dokumentovanog, ranog razdoblja Seldonove političke karijere. Dok je Car Klion polagao velike nade u psihoistoriju, političari su je smatrali za običnu apstrakciju, ako ne i šalu. Ovo je mogao da bude ishod manevrisanja samog Seldona, koji taj predmet nikada nije pominjao pod nazivom koje mu je dao. Činilo se da je već u ovoj početnoj fazi shvatio da će proširena svest o psihoistoriji i svaki pokret koji bude proistekao iz nje imati slabe izglede na uspeh, jer će se mnogima pružiti prilika da svojim delovanjem ometu njena predviđanja, ili da ih iskoriste. Neki su 'osudili' Seldona za 'sebičnost' zbog 'čuvanja' psihoistorijskog metoda, ali treba imati u vidu izrazitu surovost političkog života u tim kriznim godinama...
     
     ENCIKLOPEDIJA GALAKTIKA








1.
     Stona sekretarica Harija Seldona zazvoni i objavi: "Margeta Munrouz želi da razgovara sa vama."
     Hari podiže glavu i opazi 3-D sliku naočite žene koja je lebdela pred njim. "Mm? Oh. A ko je ona?" Njegova sekretarica ne bi ga omela usred proračuna da posredi nije bio neko važan.
     "Proverom je utvrđeno da je reč o vodećem autoru intervjua i poznavaocu političkih prilika u kompleksu multimedija..."
     "U redu, u redu, ali zašto je važna?"
     "Svi kros-kulturalni izvori smatraju je jednom od pedeset najuticajnijih figura na Trantoru. Savetujem..."
     "Nikad čuo za nju." Hari se uspravi na stolici i zagladi kosu. "Pretpostavljam da bi trebalo da je primim. Ali 'oću pun filter."
     "Bojim se da su moji filteri isključeni radi rekalibracije. Ako..."
     "Bogamu, pa ne rade već nedelju dana!"
     "Nažalost, mehanik zadužen za njih bio je u kvaru."
     U poslednje vreme su mehanici, neka vrsta naprednijih tik-takova, često otkazivali. Posle džuninskih nemira, neki od njih su čak bili mete napada. Hari proguta pljuvačku, pa reče: "Ipak je uključite."
     Toliko dugo je koristio filtere na holofonima da više nije umeo da prikrije osećanja. Klionovo osoblje ugradilo je softver koji je obezbeđivao odgovarajući, odabrani telesni govor za njega. Posle izvesnog podešavanja koje su izvršili carski savetnici, program je sada oblikovao njegov akustični signal da daje pun, pouzdan, zvonak ton. A kada bi to poželeo, kontrolisao je i njegov rečnik; oduvek se koristio tehnogovorom kada je trebalo jednostavno da objašnjava.
     "Akademiče!" reče Munrouzova vedro. "Veoma bih volela da popričam sa vama."
     "O matematici?" upita on naivno.
     Ona se veselo nasmeja. "Ne, ne - to bi bilo preteško za mene. Ja predstavljam milijarde radoznalih umova koji bi želeli da čuju vaša razmišljanja o Carstvu, kvotananskom pitanju, zatim..."
     "Kakvom pitanju?"
     "Kvotananskom... znate, problem rasporeda zona."
     "Nikad čuo."
     "Ali... vi ćete biti prvi ministar." Činilo se da je iskreno iznenađena, ali se Hari podseti da je verovatno reč o pomno programiranom filterskom licu.
     "Hoću... Možda. Dotle ne želim da se gnjavim tim."
     "Kada gornji dom bira, potrebno je da zna stavove kandidata", reče ona dosta strogim tonom.
     "Recite vašim gledaocima da ja svoje domaće zadatke radim tek uoči roka."
     Izgledala je zadivljeno, što ga je uverilo da je reč o filteru. Iz mnogih sukoba sa njima, naučio je da medijske stručnjake iritira kada sagovornik izbegava odgovor. Činilo se da osećaju kao sasvim prirodnu stvar da, s obzirom na to da iza njih stoji ogromna publika, nose svu moralnu težinu te publike.
     "A tema koju svakako mora da poznajete - džuninska katastrofa? I gubitak... neki kažu bekstvo... Simova Voltera i Jovanke Orleanke?"
     "Nisam zadužen za to", reče Hari. Klion ga je savetovao da se drži što dalje od čitave stvari sa simovima.
     "Govorka se da su došli sa vašeg odeljenja."
     "Naravno, našao ih je jedan od naših istraživača. Iznajmili smo ih onim ljudima... kako im je ono naziv..."
     "Društvo za artificijelno, sigurna sam da vam je poznato."
     "Mm, da."
     "Ta uloga rasejanog profesora nije ubedljiva, gospodine."
     "Više bi vam se dopadalo da se borim za položaj... a posle, pretpostavljam, i za život?"
     "Svet, to jest čitavo Carstvo, ima pravo da zna..."
     "Znači li to da treba da govorim samo ono što bi ljudi voleli da čuju?"
     Uprkos filterima, opazio je da su joj se usta iskrivila, što je značilo da je odlučila da njihov razgovor bude sukob volja. "Skrivate stvari koje pripadaju svima..."
     "Moje istraživanje je moja stvar."
     Ona odmahnu rukom na to. "Šta biste odgovorili, kao matematičar, onima koji osećaju da su duboki simovi stvarnih ljudi nemoralni?"
     Hari zažele da ima svoje filtere. Bio je siguran da nešto odaje, pa se napregnuo da sačuva bezličan izraz na licu. Najbolje da malo skrene temu. "Koliko su stvarni bili ti simovi? Ko to može da zna?"
     "Publici su svakako izgledali stvarni i živi", reče Munrouzova, podigavši obrve.
     "Bojim se da nisam gledao predstavu", reče Hari. "Bio sam zauzet." Ovo je, konačno, bila čista istina.
     Munrouzova se nagnu napred, sa nevericom iskrivivši lice. "Matematikom? Pa dobro, onda nam recite nešto o psihoistoriji."
     I dalje je održavao drveno lice... a to je bio pogrešan signal. Naterao se da se osmehne. "Naklapanja."
     "A ja iz pouzdanih izvora znam da ste favorizovani kod Cara upravo zbog teorije o istoriji."
     "O kakvim je izvorima reč?"
     "Ja sam ovde ta koja postavlja pitanja, ser..."
     "Ko kaže? Ja sam i dalje javni radnik, profesor. A vi mi, gospođo, oduzimate vreme koje bi trebalo da posvetim svojim studentima."
     Mahnuvši rukom, Hari prekinu vezu. Naučio je, posle verbalnog okršaja sa Lamurkom naočigled gledalaca 3-D-a, da preseče razgovor kada ovaj pođe u pogrešnom smeru.
     Kada se zavalio u fotelju, Dors uđe na vrata. "Javljeno mi je da te neko važan peče na tihoj vatri."
     "Otišla je. Pokušavala je da me navede da se izlanem o psihoistoriji."
     "Pa, stvar je morala kad-tad da iziđe na videlo. Reč je o uzbudljivoj sintezi pojmova. Pothranjuje maštu."
     "Da sam je nazvao 'socioistorija', možda bi je ljudi smatrali dosadnom i ostavili me na miru."
     "Nikada se ne bi pomirio sa tako ružnim nazivom."
     Elektroštit zaiskri i zapucketa kada je Jugo Amaril prošao kroz njega. "Prekidam vas u nečemu?"
     "Nikako." Hari skoči na noge i pomognu mu da se smesti u fotelju. I dalje je šepao. "Kako noga?"
     Jugo slegnu ramenima. "Pristojno."
     Nedelju dana ranije, Juga su na ulici presrela trojica siledžija i mirno mu objasnila situaciju. Unajmili su ih da ga povrede, kao upozorenje koje neće zaboraviti. Neke kosti morale su da budu polomljene; takav je bio zahtev, i tu on nije mogao ništa da učini. Vođa trojke objasnio je da mogu to da urade i na teži način. Ako se bude branio, premlatiće ga. Lakša mogućnost bila je da mu jednim čistim potezom slome cevanicu.
     Opisujući to kasnije, Jugo je rekao: "Malo sam razmislio o tome, znate, a onda sam seo na ivicu pločnika i ispružio desnu nogu. Naslonio sam je na ivičnjak, odmah ispod kolena. Vođa me je šutnuo u cevanicu. Dobar udarac: lom je bio čist i uredan."
     Hari je bio užasnut. Naravno, mediji su se otimali za priču. Njegov jedini, suvi komentar za njih bio je: "Nasilje je diplomatija nesposobnih."
     "Medteh mi je rekao da će zaceliti za nedelju dana", reče Jugo, dok mu je Hari pomagao da se ispruži, a fotelja se prilagođavala njegovom položaju.
     "Carski službenici do danas nisu saznali ko je to učinio", reče Dors, nespokojno šetajući po kabinetu.
     "Mnogo je takvih koji bi prihvatili takav posao." Jugov osmeh ponešto je odudarao od velike masnice na njegovoj vilici. Susret nije bio baš tako ljubazan kao što ga je opisao. "A rekao bih i da su uživali što to rade jednom Dalitu."
     Dors je ljutito šetala okolo. "Da sam ja bila tamo..."
     "Ne možeš da budeš svuda", odvrati Hari blago. "Carevi ljudi smatraju da to nije bilo upereno baš protiv tebe, Jugo."
     Jugove usne tužno se iskriviše. "Pretpostavljao sam. Ti si u pitanju, zar ne?"
     Hari potvrdi. "'Signal', kao što je rekao jedan od njih."
     Dors se oštro okrenu usred hoda. "Za šta?"
     "Upozorenje", reče Jugo. "Politika."
     "Razumem", reče ona brzo, "Lamurk ne sme otvoreno da udari na tebe, pa je ostavio..."
     "Grubijansku čestitku", dovrši Jugo umesto nje.
     Dors pljesnu rukama. "Trebalo bi da obavestimo Cara!"
     Hari je morao da se nasmeje. "I da to kažeš baš ti, istoričar. Nasilje je oduvek imalo svoju ulogu u pitanjima nasleđa. Klion ga sigurno uvek ima na umu."
     "To važi za vladare", odvrati ona. "Ali u borbi za položaj prvog ministra..."
     "Vlast počinje da biva tražena roba ovde", otegnu Jugo sarkastično. "Drčni Daliti previše talasaju. A i samo Carstvo počinje da škripi. Ili da popušta otkačenim 'renesansama'. I to je verovatno dalitsko maslo, je li?"
     Hari reče: "Kad nema dovoljno hrane, maniri za stolom se menjaju."
     Jugo reče: "Kladim se da je Car sve ovo dobro proučio."
     Dors poče ponovo da šeta. "Jedna od pouka istorije jeste da vladari koji previše analiziraju propadaju, a vladari koji previše uprošćavaju uspevaju."
     "Savršena analiza", primeti Hari, ali ona nije shvatila ironiju.
     "Uh, ovde sam, zapravo, zbog posla", reče Jugo blago. "Završio sam usklađivanje podataka o istoriji Trantora sa modifikovanim Seldonovim jednačinama."
     Hari se nagnu napred, iako je Dors nastavila da hoda, ruku skrštenih iza leđa. "Sjajno! Koliko je odstupanje?"
     Jugo se osmehnu i gurnu feritnu kocku u prorez na Harijevom stolu. "Gledaj."
     Trantor je postojao već najmanje šesnaest milenijuma, iako je razdoblje pre Carstva bilo slabo dokumentovano. Jugo je pretočio okean podataka u 3-D. Ekonomija je ležala na jednoj osi, socijalni pokazatelji na drugoj, a politika je predstavljala treću dimenziju. Svaka od njih činila je po jednu površinu, oblikujući čvrsto telo koje je lebdelo iznad Harijevog stola. Taj mehur klizavog izgleda bio je veličine čovekovog tela i u neprestanom kretanju - deformisao se, otvarale su mu se šupljine, rasle izbočine. Kroz prozirnu kožu videli su se bojama označeni unutrašnji tokovi.
     "Liči na kancerozni organ", reče Dors. Kada se Jugo namrštio, brže-bolje je dodala: "Al' je simpatičan."
     Hari se zakikota. Dors je retko pravila omaške u društvu, ali kada bi se to dogodilo, nije imala pojma kako da se izvuče. Kvrgavi objekt u vazduhu pulsirao je od života, privlačeći mu pažnju. To kipuće ustrojstvo bilo je zbir biliona vektora, sirovih podataka preuzetih iz bezbrojnih bezimenih života.
     "Ova rana istorija sastoji se od skrpljenih podataka", reče Jugo. Površine su se trzale i grčile. "A ima i nisku rezoluciju, kao i srazmerno malobrojno stanovništvo, problem koji nećemo imati u predviđanjima za Carstvo."
     "Vidiš ove 2-D socio-strukture?" pokaza Hari.
     "I ovo predstavlja sve na Trantoru?" upita Dors.
     Jugo reče: "Nisu svi detalji jednako važni za model. Ne moraš da znaš ko je vlasnik zvezdanog broda da bi izračunala kako će leteti."
     Hari se umeša da pomogne, pokazavši na brze trzaje u oblasti socijalnih vektora. "Scijentokratija se javila ovde, u trećem milenijumu. Potom je došla era u kojoj su monopoli izazvali stazis. Očituje se krutošću."
     Oblici su se ustalili sa većom pristupačnošću podataka. Jugo je pustio model da teče ubrzanim tempom, tako da su za tri minuta ispratili tok petnaest milenijuma. Bio je to čudesan prizor, pulsirajuće telo koje rađa bezrojne izdanke, beskrajno se usložnjavajući. Ludačko plođenje struktura više je govorilo o složenosti Carstva od uzvišenih govora njegovih suverena.
     "Sada će se javiti poslednji sloj", reče Jugo, "žute boje, koji pokazuje sa koliko tačnosti Seldonove jednačine rekonstruišu prošlost."
     " Jednačine nisu moje", reče Hari automatski. On i Jugo odavno su shvatili da je za predviđanje pomoću psihoistorije bilo potrebno prethodno rekonstruisati prošlost, radi potvrde metoda. "Bile su to..."
     "Samo gledaj."
     Uporedo sa tamnoplavim ustrojstvom podataka, oblikovala se žuta kvrga. Hariju je izgledala kao istovetni blizanac originalu. Obe su nastavile da se grče, kipeći od istorijske energije. Svaki talas i izbočina predstavljale su mnogo milijardi ljudskih trijumfa i tragedija. Svaki sićušni drhtaj jednom je bio potres.
     "Pa oni su... istovetni", prošapta Hari.
     "Prokleto tačno", reče Jugo.
     "Teorija deluje."
     "Tako je. Psihoistorija obavlja posao."
     Hari je zurio u pulsirajuće boje. "Nisam verovao da..."
     "Da će biti tako pouzdana?" Dors je bila prišla iza stollice i sada mu je masirala glavu.
     "Pa, da."
     "Proveo si godine dodajući odgovarajuće promenljive. Morala je da proradi."
     Jugo se dobroćudno nasmeši. "Eh, da je samo više ljudi delilo tvoju veru u matistoričare. Zaboravila si efekat vrapca."
     Dors je bila opčinjena treperavim tvorevinama od podataka, koje su sada ponavljale istoriju Trantora, šarene od različitih boja dodeljenih da bi prikazale razlike između stvarne istorije i rekonstrukcije dobijene jednačinama. Bilo ih je veoma malo. Osim toga, nisu se povećavale sa vremenom.
     Ne skidajući pogled sa prikaza, Dors polako upita: "Vrabac? Ljudi drže ptice kao kućne ljubimce, ali svakako..."
     "Pretpostavimo da vrabac zamahne krilima na polutaru, u visini. To će izazvati neznatni poremećaj u strujanju vazduha. Ako se steknu svi uslovi, vrabac može da pokrene tornado na polovima."
     Dors je bila zapanjena. "Nemoguće!"
     Hari reče: "Nemoj to da mešaš sa legendarnim ekserom u potkovici konja, mitske jahaće životinje. Sećaš se...? Njegov jahač je izgubio bitku, a zatim i kraljevstvo. Bilo je to otkazivanje malog, ali važnog elementa. Temeljne, nasumične pojave su demokratične. Sićušne razlike u svakoj udvojenoj promenljivoj mogu da izazovu strahovite promene."
     Potrajalo je dok joj nije sasvim pojasnio suštinu. Kao i na svakom drugom svetu, Trantorova meteorologija bila je veoma osetljiva na početne uslove. Zamah vrapčevih krila na jednoj strani Trantora, pojačan kroz jednačine protoka u toku nekoliko nedelja, mogao je da izazove razorni uragan na susednom kontinentu. Nijedan računar nije bio u stanju da oblikuje sve neznatne pojedinosti stvarnog vremena da bi omogućio potpuno pouzdane prognoze.
     Dors pokaza na obličja podataka. "Ovo je, znači... Sve pogrešno?"
     "Nadam se da nije", odvrati Hari. "Vreme se menja, ali klima ostaje ista."
     "Ipak... nikakvo čudo što Trantorijanci više vole da borave unutra. Napolju može da bude opasno."
     "Činjenica da jednačine opisuju šta se dogodilo... pa, to znači da se manji efekti poništavaju tokom vremena", reče Hari.
     Jugo dodade: "Događaji u razmerama pojedinačnih ljudskih sudbina mogu da pređu u prosek."
     Ona prestade da masira Harijevu glavu. "To znači... Da ljudi nisu važni?"
     Hari oprezno reče: "Većina biografa nas ubeđuje da su ljudi... Da smo mi... važni. Psihoistorija nas uči da nismo."
     "Kao istoričar, ne mogu da prihvatim..."
     "Pogledaj podatke", prekide je Jugo.
     Posmatrali su Juga kako prikazuje pojedinosti, objašnjavajući ih. Za obične ljude, istorija se očituje kroz umetnost, mit i liturgiju. Osećaju je kroz opipljive primere, izbliza: građevine, običaje, istorijska imena. On, Jugo i svi ostali bili su i sami poput vrabaca, lebdeći visoko iznad predela koki njegovi žitelji ne mogu da sagledaju. Imali su povlasticu da posmatraju sporo oblikovanje terena, glacijalno i nezaustavljivo.
     "Ali ljudi moraju biti važni." Dorsin glas imao je u sebi notu očajničke nade. Hari je znao da negde duboko u njoj leže stroga uputstva Zirotovog zakona, ali je preko toga bio dubok sloj nepatvorenih ljudskih osećanja. Bila je humanista koji veruje u moć jedinke... a ovde se suočila sa tupim, bezosećajnim mehanizmom, najširih mogućih razmera.
     "I jesu, zapravo, ali možda ne na način na koji bi ti to želela", reče Hari nežno. "Potražili smo indikativne grupe, stožere oko kojih se ponekad vrte događaji."
     "Homoseksualci, na primer", reče Jugo.
     "Oni čine otprilike jedan odsto stanovništva i stabilan su manjinski činilac u reproduktivnim strategijama", reče Hari.
     Sa socijalnog stanovišta, međutim, bili su često majstori improvizacije, unoseći stil u supstancu, potpuno srođeni sa proizvoljnošću. Činilo se da poseduju unutrašnji kompas koji im je ukazivao na svaku društvenu novotariju još dok je u razvoju, tako da su postizali uticaj koji je bio potpuno nesrazmeran njihovoj brojnosti. Zbog toga su često bili osetljiv pokazatelj budućih događaja.
     Jugo nastavi: "Pa smo se zapitali da li bi oni mogli da budu ključni pokazatelj? Ispostavilo se da jesu. To nam je pomoglo u jednačinama."
     Dors ozbiljno reče: "Zašto istorija teži smirivanju?"
     Hari prepusti Jugu da vodi loptu. "Vidiš, isti efekt vrapca ima i pozitivnu stranu. Haotične sisteme moguće je uhvatiti u pravom času i neznatno skrenuti u željenom pravcu. Dobro tempiran upliv može da usmeri sistem i da tako ostvari korist koja je kudikamo veća od uloženog napora."
     "Govoriš o kontroli?" Izgledala je sumnjičavo.
     "O neznatnom dodiru", reče Jugo. "Minimalna kontrola - precizan podsticaj u pravom trenutku - zahteva da se do tančina upozna dinamika. Na taj način bi se mogao odabrati najmanje štetan od nekoliko fino uravnoteženih ishoda. U najboljem slučaju, sistem će biti usmeren prema izuzetno povoljnom ishodu."
     "Ko to kontroliše?" upita Dors.
     "Ovaj, mi... ne znamo."
     "Ne znate? Ali ovo je teorija celokupne istorije."
     Hari mirno reče: "Postoje elementi, skriveni činioci, u jednačinama, koje nismo uspeli da uhvatimo. Protivne sile."
     "Zašto ne možete da ih shvatite?"
     Obojica su izgledala postiđeno. "Ne znamo kako pojmovi međusobno dejstvuju. Nova svojstva", reče Hari, "dovode do... poretka u nastanku."
     Ona strogo reče: "Onda, zapravo, nemate teoriju, zar ne?"
     Hari snuždeno reče: "Ako pod tim podrazumevaš duboko razumevanje - ne, nemamo je."
     Modeli su pratili stari, prašnjavi, iskustveni svet, razmišljao je. Bili su odjek vremena kojima su se bavili. Složena planetna mehanika imala je za uzor mehanizam sata. Zamisao o čitavoj Vaseljeni kao o kompjuterskom proračunu nastala je posle kompjutera. Ideja o svetu stabilnih izmena došla je posle pojave nelinearne dinamike...
     U glavi je imao nagoveštaj metamodela, koji će moći da pogleda njega i da kaže kako će birati između modela psihoistorije. Gledajući sa svoje uzvišene ravni, taj model će umeti da pogodi koji će od modela biti najviše po ukusu Harija Seldona...
     "Ko planira ovu kontrolu?" bila je uporna Dors.
     Hari pokuša da zadrži zamisao koja mu se javila, ali mu je ova već iskliznula van dohvata. Znao je kako da je vrati: treba samo da je ostavi na miru. "Sećaš li se one šale?" upita. "Kako da nasmeješ Boga?"
     Osmehnula se. "Ispričaš mu svoje planove."
     "Tako je. Proučićemo ovaj razultat i iščačkaćemo odgovor."
     Ponovo se osmehnula. "Da vas ne pitam za predviđanje ishoda vaših predviđanja?"
     "Sramota me je da priznam, ali je tako."
     Oglasi se njegova stona sekretarica. "Car vas zove kod sebe."
     "Bogamu!" Hari pljesnu po stolici. "Sa zabavom je gotovo."








2.
     Još nije vreme da stignu specijalci, pomisli Hari. Ali bio je suviše napet da bi u međuvremenu mogao išta da uradi.
     Igrao se novčićima u džepu, odsutno, a onda izvadi jedan. Komad od pet kredita, sa jedne strane naočiti lik Kliona I - kovnice su se uvek dodvoravale vladarima - i disk Galaksije gledan odozgo sa druge. Držao ga je za ivicu i razmišljao.
     Recimo da debljina novčića predstavlja srazmernu debljinu galaktičkog diska. Da bi slika bila preciznija, novčić bi trebalo da bude ispupčen u sredini, ali je to ipak bila uglavnom dobra kopija.
     Na disku je postojala nepravilnost, sićušni plik na jednom od spoljnjih spiralnih krakova. Izvršio je računicu u glavi, pretpostavivši da prečnik Galaksije iznosi oko sto hiljada svetlosnih godina, i... zatreptao. Mrljica je predstavljala prostor otprilike hiljadu svetlosnih godina u prečniku. U spoljnim kracima, taj prostor bi sadržao deset miliona zvezda.
     Prizor tako velikog broja svetova u tačkici, usamljenoj usred beskraja, učinio je da oseti da se čvrsti omotač Trantora otvorio i izbacio ga, bespomoćnog, u bezdan.
     Ima li čovečanstvo ikakvog značaja u takvim razmerama? Tolike milijarde duša, sabijene u tačkicu prljavštine.
     Ali su, ipak, u trenu premostile nepojamno prostranstvo tog diska.
     Ljudska rasa se raširila spiralnim kracima, izlivši se kroz vremenske tunele, rasporedivši se oko osovine za samo par hiljada godina. Za to vreme sami kraci nisu načinili merljiv pomak u svojoj teškoj gavoti; za to je bilo potrebno pola milijarde godina. Ljudska težnja prema dalekim obzorjima poslala ih je u rojevima kroz mrežu tunela, da iskrsnu u svemiru blizu sunaca koja behu crvena i naduta, samrtno plava, usijano rubinske boje.
     Mrlja je predstavljala prostor koji običan ljudski mozak, sa svojim sposobnostima primata, nije mogao da zamisli, osim kao matematički izraz. Ali je taj isti mozak poveo ljude napolje, i sada su koračali Galaksijom, kao gospodari bezdana zvezdane svetlosti... ne poznajući pri tom još ni same sebe.
     Pojedinačni ljudski mozak, dakle, nije mogao da sagleda ni tu tačku na disku. Ali je čovečanstvo, kao zbir umova, to moglo, sagledavajući svoje uže zvezdane teritorije.
     A koja je bila njegova želja? Da pojmi celokupnost tog istog čovečanstva, njegove najdublje impulse, tajnovite mehanizme, njegovu prošlost, sadašnjost i budućnost. Želeo je da upozna skitačku vrstu koja je uspela da obuhvati taj disk i načini od njega svoju igračku.
     Pojedinačni ljudski mozak, na kraju krajeva, ipak je bio sposoban da pojmi disk, ako pređe na višu ravan - tako što će dokučiti ukupne efekte, skrivene u složenosti jednačina.
     Opisati Trantor, u ovim razmerama, bila je dečja igra. Za Carstvo će mu biti potrebno mnogo šire razumevanje.
     Matematika bi mogla da vlada Galaksijom. Nevidljivi, paučinasti simboli mogli bi da upravljaju.
     Znači da je pojedinac, muškarac ili žena, ipak važan.
     Može biti. Zatresao je glavom. Um jedinke.
     Malo se zalećemo, zar ne? Snovi o jednakosti sa bogovima...
     Nazad na posao.
     Ali nije mogao bilo šta da započne. Na njegovo olakšanje, stigoše carski specijalci i povedoše ga kroz Strilingov univerzitet. Već se bio navikao na radoznalce, predstavu probijanja kroz masu koja se sada okupljala svuda, činilo mu se, gde se očekivao njegov prolazak.
     "Gužva je danas", reče kapetanu specijalaca.
     "To ne bi trebalo da vas iznenađuje, ser."
     "Nadam se da ste dodatno plaćeni za ovo."
     "Da, ser. Ovo zovemo 'prokopavanje'."
     "Dodatni rizik, je li? Posebno opasan posao."
     Kapetan je izgledao pomalo postiđeno. "Ovaj, da, ser..."
     "Kakva su vaša naređenja, ako neko počne da puca?"
     "Ovaj, ako uspe da probije zaštitno polje, treba da se postavimo između vas i napadača, ser."
     "I vi biste to stvarno učinili? Izložili biste se Gausovom talasu ili strelicama?"
     Kapetan je izgledao iznenađeno. "Naravno."
     "Zaista?"
     "To nam je dužnost, znate."
     Hari je bio postiđen čovekovom odanošću. Ne Hariju Seldonu, već ideji Carstva. Redu. Civilizaciji.
     Shvatio je da je i sam predan toj ideji. Carstvo je trebalo sačuvati, ili bar usporiti njegovo propadanje. A to je mogao da učini samo ako upozna njegovu temeljnu strukturu.
     Bio je to razlog zbog koga nije želeo dužnost prvog ministra. Oduzimala mu je vreme i usredsređenost.
     U oklopljenim čaurama specijalaca oslobodio se nezadovoljstva tako što je izvadio svoju tablicu i pozabavio se jednačinama. Kapetan je morao da ga upozori da su stigli na teritoriju palate. Hari je izišao i pustio da se odigra uobičajeni obred: specijalci su se raširili i pojavili su se lebdeći senzori da onjuše širi perimetar. Podsećali su ga na zlatne pčele, koje marljivo zuje unaokolo.
     Dok je išao duž zida prema vrtovima palate, iz zida iskoči mrka, zaobljena pločica veličine nokta i prionu mu na vrat. On podignu ruku i odlepi je.
     Prepoznao je reklamnu dranguliju, flaster koji je korisnika ispunjavao prijatnom jezom, unoseći mu endorfin u krvotok. Takođe je nenametljivo izazivao pozor na reklamne poruke duž hodnika.
     Odbacio ga je u stranu. Jedan od specijalaca podiže pločicu i oko Harija odmah nastadoše vika i kretanje. Specijalac se okrenu da baci pločicu.
     Vojnikovu ruku prostreli klin narandžaste svetlosti, usijano šišteći, sinu i odmah se ugasi. Čovek jeknu "Ah!", a drugi specijalac dograbi Harija i gurnu ga na zemlju. Onda ga petorica specijalaca zakloniše sa svih strana, i više nije ništa mogao da vidi.
     Specijalac jezivo vrisnu. Nešto preseče njegov krik bola. Kapetan povika "Pokret!" i Hari je morao da potrči sa specijalcima pored sebe prema vrtovima, i dalje, niz nekoliko staza.
     Potrajalo je neko vreme da se proveri šta je posredi. Naravno, poreklo pločice nije bilo moguće odrediti, niti je bilo načina da se sazna da li joj je meta bio Hari.
     "Ovo je možda je deo nekakve zavere na dvoru", reče kapetan. "Možda je čekala nekog drugog prolaznika sa zadatim mirisom sličnim vašem."
     "Mislite da uopšte nije bila namenjena meni?"
     "Moguće je. Toj pločici trebalo je nekoliko dodatnih sekundi da odluči jeste li vi taj ili ne."
     "I odlučila je da jesam."
     "Mirisi znoja i kože nisu sasvim precizni, ser."
     "Moraću da počnem da koristim parfem."
     Kapetan se osmehnu. "To neće zaustaviti 'pametnu' pločicu."
     Tada dotrčaše drugi specijalisti za bezbednost i nastade merenje tragova, razmena mišljenja i, sve u svemu, mnogo priče. Hari je insistirao da se vrati da vidi vojnika koji je držao pločicu, ali ovog su već odveli u ambulantu; rečeno je da će ostati bez šake. Ne, nažalost, Hari ne može da ga vidi. Razumeće da je to iz razloga bezbednosti.
     Hari ubrzo oseti umor od čitave procedure. Bio je pošao ranije da prošeta kroz vrtove; iako je znao da je to nerazumno, njegovo žaljenje zbog propuštene šetnje bilo je jače od pokušaja atentata.
     Hari priušti sebi dug trenutak tišine da potisne događaj iz misli. Zamislio je operatera za uklanjanje, ledeno plavi vektorski okvir. Okvir pokaza ljutiti, jarkocrveni čvor i gurnu ga izvan vidika. Kasnije... pozabaviće se s tim kasnije.
     Prekinuo je beskrajno mudrovanje i naredio specijalcima da idu za njim. Začuše se uzvici protesta, ali on nije obraćao pažnju na to. Polako je pošao kroz vrtove, uživajući u vazduhu na otvorenom. Žudno je udahnuo. Zaslepljujuća brzina napada izbrisala je njegovu važnost. Privremeno.
     Kule palate dizale su se uvis kao mreža divovskog paukova. Između njih su se prepletale vazdušaste pešačke staze. Šiljci kula bili su u srebrnastoj magli i treperavi, pulsirajući nemim, upornim bilom kao veliko, nevidljivo srce. Toliko je vremena proveo u skučenim vidicima Trantorovih hodnika da su mu oči sporo prihvatale ove zbunjujuće perspektive.
     Nekakvo strujanje uvis provuče njegovu pažnju dok je prolazio cvetnim pejzažem. Jata od više hiljada ptica iz ogromnog carskog avijarijuma lebdela su u uzlaznim strujama. Njihove vešte, uvek različite putanje obrazovale su razuđeno, tečno ustrojstvo, ogroman, bestežinski ples.
     Ali ono je, zapravo, bilo oblikovano pre mnogo milenijuma, bioinženjeringom njihovog genoma. Obrazovale su kolone i obličja nalik na oblake, ili čak vazdušne planine, gosteći se u letu komarcima, koje su sa tla puštali baštovani. Ali je bočna struja mogla svakog časa da rasprši njihove složene skultpure, da ih oduva.
     Kao i Carstvo, pomisli on. Prelepo u svome redu, stabilno već petnaest milenijuma, sada se rušilo. Kao usporeni pad čaure. Ili u grčevima, kao u džuninskim nemirima.
     Zašto? Čak i usred lepota carskog prebivališta, njegov um matistoričara vraćao se problemu.
     Ulazeći u palatu, prošao je pored jedne dečje delegacije, koja se uputila na audijenciju kod neke manje važne figure sa dvora. Osetio je iznenadnu žaoku čežnje za usvojenim sinom, Rejčem. Kada su Jugu slomili nogu, on i Dors odlučili su da potajno pošalju dečaka u školu na drugom mestu. "Da ih ostavimo bez meta", rekla je Dors. U klasi meritokrata, samo oni odrasli koji su bili zaposleni, stabilni i nadareni mogli su da imaju decu. Plemstvo i obični građani mogli su da imaju gomilu dečurlije.
     Roditelji su bili poput umetnika... posebni pojedinci sa posebnim darom, obasipani poštovanjem i povlasticama, sa ostavljenom slobodom da podignu srećne i sposobne ljude. Bio je to plemenit posao, dobro plaćen. Hari je bio jedan od počastvovanih takvim odobrenjem.
     Kao da bi mu odmah dokazali da nije sve tako, tri neobično oblikovana poklonika prođoše nepravlinim hodom pored njega.
     Uz pomoć biotehnologije, ljudi su mogli da pretvore svoju decu u vretenaste kule, u patuljke cvetastog lika i velikih stopala, u zelene divove ili ružičaste pigmeje. Ova stvorenja slali su odasvud iz Galaksije da bi zadivila carski dvor, dok je ova novotarija još bila u modi.
     Ali ovakvi hirovi obično su bili kratkog veka. Postojale su norma vrste i težnja ka njenim menjanjem, koja je bila podjednako duboko usađena. Hari je morao da prizna da će uvek pripadati neprosvećenima jer su mu takvi primerci bili gnusni.
     Neko je projektovao sobu za prijeme da liči na sve drugo samo ne na sobu za primanje ljudi. Podsećala je na naduven džep od topljenog stakla, ispresecan uglačanim šipkama keramo-čelika. Ove šipke pretvarale su se u glatke grudve koje, budući da u prostoriji nije bilo ničega drugog, mora da su bile zamišljene da služe kao stolice i stolovi.
     Činilo mu se malo verovatno da bi ikad uspeo da se izvuče iz bilo kog od tih oblika, ako bi mu uopšte pošlo za rukom da shvati kako se sedi na njima... pa je zato ostao da stoji. I da se pita da li je i ovaj efekat bio zbog nečega smišljen... Palata je bila prefinjeno mesto, složenih značenja.
     Klionovi službenici uveravali su ga da će to biti poverljiv, izdvojen sastanak. Uprkos tome, tu je bila prisutna omanja vojska atašea, službenika protokola i sekretara koji su se predstavljali Hariju dok je usput prolazio kroz nekoliko soba, sve raskošnijih jedna od druge. Životom dvora vladale su naduvene osobe koje su se uvek ponašale kao da sa lažnom stidljivošću otkrivaju sopstvene statue.
     Sve je šljaštilo od ukrasa i finoće, arhitektonskih ekvivalenata svile i dragulja, pa su čak i najobičniji pomoćnici bili u vrlo dostojanstvenim zelenim uniformama. Imao je utisak da treba da utiša glas. Setivši se nedeljnih jutara na Helikonu, shvatio je da tu vlada atmosfera crkve.
     Onda u odaju uđe Klion, i osoblje ispari, nečujno se išunjavši kroz skrivena vrata.
     "Moj Seldone!"
     "Vaš sam, sire." Hari je odgovarao prema obredu.
     Car je nastavio sa preteranom srdačnošću, zataškavajući očigledan pokušaj atentata - "Svakako je reč o slučajnosti, slažeš se?" - a zatim ga je poveo do velikog ekranskog zida. Na Klionov pokret ukaza se ogromna slika Galaksije, rad nekog novog umetnika. Hari promrmlja neophodne reči divljenja i seti se svojih misli od pre jednog sata.
     Ovo je bila vremenska skulptura, koja je pratila celokupnu galaktičku istoriju. Disk je, uostalom, bio talog krša, koji se kovitlao na dnu gravitacionog lonca u kosmosu. Njegov izgled zavisio je od toga koje je od bezbrojnih očiju čovečanstva koristio posmatrač. Infracrvene su umele da probiju i istaknu pruge prašine. Gama zraci su izdvajali polja razbuktalog gasa. Radio-tanjiri su mapirali hladne naslage molekula i namagnetisane plazme. Sve je to bilo krcato značenjima.
     Na vrteški diska, zvezde su iskrsavale i preplitale se pod složenim njutnovskim silama. Veliki spiralni kraci - Strelac, Orion i Persej, računajući od središta - nosili su imena likova koje je sakrila prošlost. U svakom je postojala zona istog imena, kao nagoveštaj da se možda baš tu nalazila drevna Zemlja. Ali niko nije znao njen položaj, a istraživanja nisu dala najočiglednijeg kandidata za domaćina. Umesto toga, desetine svetova nadmetale su se da ponesu titulu prvobitne Zemlje. Bilo je sasvim verovatno da to nije nijedan od njih. Mnoštvo sjajnih oznaka - nebeskih orijentira, kao što su bili oni zemaljski - svetlelo je među zakrivljenim, ogoljenim spiralnim kracima. Lepota koja se nije dala opisati... ali mogla je da se analizira, pomisli Hari, u fizičkom ili socijalnom smislu. Samo da pronađe ključ...
     "Čestitam ti na uspehu mog moronskog dekreta", reče Klion.
     Hari se polako vrati iz beskrajnih perspektiva. "Ovaj, na čemu, sire?"
     "Tvoja zamisao... prvi plod psihoistorije." Klion se nasmeja Harijevom čuđenju. "Već si zaboravio? Odmetnici koji pustoše, tražeći slavu za svoje zločinaštvo. Savetovao si mi da im oduzmem identitet tako što ću ih bez razlike nazvati moronima."
     Hari je zaista bio zaboravio svoj savet, ali se zadovoljio mudrim klimanjem glave.
     "Uspelo je! Broj takvih zločina u velikoj meri se smanjio. A osuđeni odlaze u smrt gnevni, zahtevajući da im se omogući da postanu čuveni. Kažem ti, pravo uživanje."
     Hari se naježi zbog načina na koji je Car mljacnuo usnama. Usputni predlog, dat bez razmišljanja, postao je stvarnost. Ovo ga je malo uzdrmalo.
     Shvatio je da ga Car pita za napredak psihoistorije. Grlo mu se stegnu, i on se priseti Munrouzove i njenih gnjavatorskih pitanja. Imao je utisak da su od tada prošle nedelje. "Spor je to posao", uspe mu da procedi.
     Klion saosećajno reče: "I svakako zahteva duboko poznavanje svakog činioca društvenog života."
     "Ponekad", odugovlačio je Hari, odlučno potiskujući svoja pomešana osećanja.
     "Nedavno sam bio na jednom skupu i saznao nešto što si bez sumnje upotrebio u svojim jednačinama."
     "Da, sire?"
     "Rečeno je da sam temelj nastanka Carstva - osim vremenskih tunela, naravno - predstavlja otkriće protonsko-borske fuzije. Nikad nisam čuo za tako nešto, ali je govornik rekao da je to najveće dostignuće prošlosti. Da svaki zvezdani brod, svaka planetna tehnologija, crpe energiju iz nje."
     "Pretpostavljam da je tako, ali ne mogu da kažem da sam to znao."
     "Zar jednu tako elementarnu činjenicu?"
     "Ono što mi nije od koristi ne zanima me."
     Klionova usta se napućiše u čudu. "Ali teorija istorije sigurno zahteva veliki broj pojedinosti."
     "Tehnologija je deo nje samo u svojim posledicama po ostale bitne činioce", reče Hari. Kako objasniti začkoljice nelinearne računice? "Često su značajna upravo njena ograničenja."
     "Svaka tehnologija koja se razlikuje od magije nedovoljno je razvijena", reče Klion lakim tonom.
     "Dobro rečeno, sire."
     "Sviđa ti se? To sam čuo od onog tipa Drajusa. Dobro zvuči, zar ne? A i istina je. Možda ću..." Zastade, pa reče u vazduh: "Transkriptore! Dajte Preceptu tu rečenicu o magiji na javnu distribuciju."
     Ponovo se zavalio u stolicu. "Stalno me jure za 'carske mudrosti'. Gnjavaža!"
     Tiha muzička nota najavi Bitana Lamurka. Hari se ukoči kada ga je ugledao, ali je Lamurk video samo Cara dok je vično recitovao litaniju dvorskog ceremonijala. Kao važni predstavnik gornjeg doma, morao je da izgovori neke tradicionalne i prazne fraze, da se pokloni sa neobičnim zamahom ruke i da nipošto ne skreće pogled sa Cara. Pošto je obavio to, bilo mu je dozvoljeno da se opusti.
     "Profesore Seldone! Kakvo zadovoljstvo sresti se ponovo sa vama."
     Hari se zvanično rukova sa njim. "Žao mi je zbog onog male gužve. Zaista nisam znao za prisustvo 3-D."
     "Nije važno. Čovek ništa ne može protiv cirkusa koji mediji naprave od svega."
     "Moj Seldon mi je dao onaj odličan savet za moronski dekret", reče Klion. Nastavio je sa hvalom, na šta su se Lamurku sve više usecale bore oko usta.
     Klion ih povede do raskošnih stolica koje su se pojavile iz zidova. Hari se odjednom nađe usred detaljne rasprave o radu doma. Odluke, izdvajanje sredstava, izvodi predloženih zakonskih akata. Sve je to prolazilo i kroz Harijevu kancelariju. Pedantno je usposlio svoju automatsku sekretaricu da uradi tekstualnu analizu materijala, prevodeći more žargona na galaktički jezik i doterujući veze. Ovo mu je pomoglo da prođe kroz prvi sat rada. Većinu materijala bio je preskočio, trpajući hrpe dokumenata koje je trebalo skenirati u reciklator kada niko nije gledao.
     Tajnovite aktivnosti gornjeg doma u načelu nije bilo teško pratiti... već samo dosadno. Dok je Lamurk vešto vodio raspravu sa Carem, Hari ih je posmatrao kao da gleda utakmicu telometa: neobičan prizor, bez sumnje očaravajući na izvestan ograničen način.
     Činjenica da je dom postavljao opšte standarde i smernice, da bi na osnovu njih pravni stručnjaci razradili pojedinosti i sastavili zakone, nije menjala njegovu rasejanu nezainteresovanost. Ljudi su provodili čitav život radeći takve stvari!
     Lamurku je bio potreban protivnik u igri. Hari shvati da je njemu pripala neizbežna uloga takmaca.
     Lamurka je karijera predodredila za položaj prvog ministra, i bio je odlučan da ga dobije. Zato je u svakoj prilici težio da stekne Carevu naklonost i da omalovaži Harijeve primedbe, kojih je ionako bilo malo.
     Hari se nije neposredno protivio Lamurku, koji je bio majstor igre. Pribegao je ćutanju, uz povremeno izražajno (nadao se) podizanje obrve. Retko se kajao zbog ćutanja.
     "Ta stvar sa MakroMrežom, kako ti se dopada?" Car iznenada upita Harija.
     Hari se jedva sećao o čemu je reč. "To će u velikoj meri izmeniti Galaksiju", oprezno je izjavio.
     "Produktivna stvar!" Lamurk pljesnu rukom po stolu. "Svi ekonomski pokazatelji su u padu. MakroMreža će ubrzati info-tok i poboljšati produktivnost."
     Car sumnjičavo iskrivi usta. "Nisam baš najsrećniji zbog ideje o tako olakšanom i širokom povezivanju."
     "Razmislite", navaljivao je Lamurk, "novi sabijači omogućiće običnom čoveku u, recimo, zoni Ekvisa da svaki dan razgovara sa prijateljem u Zabitima... ili na bilo kom drugom mestu."
     Car nesigurno klimnu glavom. "Hari? Šta ti misliš?"
     "I sam imam neke nedoumice."
     Lamurk omalovažavajuće mahnu rukom. "Preterana bojazan."
     "Povećana moć komunikacije mogla bi da pogorša krizu Carstva."
     Lamurkova usta se podrugljivo iskriviše. "Besmislica. Protivno svakom dobrom načelu vođenja poslova."
     "Carstvo nije vođeno", Hari se nakloni Caru, "već ga, nažalost, vodi slučaj."
     "Takođe besmislica. Mi u gornjem domu..."
     "Saslušaj ga!" reče Klion. "Ionako malo govori."
     Hari se osmehnu. "Mnogi su mi zahvalni zbog toga, sire."
     "Ali bez neodređenih odgovora, molim. Šta tvoja psihoistorija kaže o tome šta upravlja Carstvom?"
     "Carstvo čine milioni dvoraca, spojenih mostovima."
     "Dvoraca?" Klionov čuveni nos se skeptično podiže.
     "Planeta. A one imaju lokalne interese i rade po sopstvenoj volji. Carstvo se ne bavi takvim pojedinostima, sve dok neki od svetova ne počne da bude agresivno problematičan."
     "Tako je, i tako treba da bude", reče Klion. "Ah... a tvoji mostovi su vremenski tuneli."
     "Upravo tako, sire." Hari je namerno izbegavao da pogleda Lamurka, usredsredivši se na Cara dok je dočaravao svoju zamisao.
     Na svakoj planeti mogao je postoji veći broj manjih vojvodstava, sa razmiricama i ratovima i obiljem 'mikrostruktura'. Psihoistorijske jednačine pokazivale su da ništa od toga nema značaja.
     Ono što je jeste bilo značajno bila je činjenica da prirodna bogatstva nije mogao da deli beskrajno veliki broj ljudi. Svaki sunčev sistem predstavljao je ograničen izvor bogatstava, i to je u suštini značilo da lokalne hijerarhije moraju da kontrolišu njihovo korišćenje.
     Tuneli su mogli da nose srazmerno malu masu zato što su rupe retko bile šire od deset metara u prečniku. Masivni brodovi hipersvemira nosili su velike terete, ali su bili sporiji i nepokretniji. Izobličavali su prostor-vreme, sabijajući ga pred sobom i rastežući iza sebe, krećući se nadsvetlosnim brzinama u dimenziji Galaksije, ali ne i u svojoj. Trgovina između zvezdanih sistema bila je ograničena na lake, kompaktne, skupe proizvode. Začine, modne proizvode, tehnologiju... ali ne i glomazne sirovine.
     Tuneli su mnogo lakše sprovodili modulirane svetlosne zrake. Zakrivljenost tunela prelamala je zrake sve do prijemnika na drugom kraju. Podaci su slobodno proticali, povezujući Galaksiju.
     A budući da je informacija suprotnost masi, podatke je bilo moguće premeštati, sabijati i slobodno umnožavati. Bili su beskrajno deljivi. Rascvetavali su se kao cveće u večno proleće, jer kada se informacija primeni na problem, ishod predstavlja novu informaciju. Osim toga, podaci su bili jeftini, pošto je utrošak mase za njihov prijem bio zanemarljiv. Njihov najbolji nosilac bila je svetlost... ili, tačnije, laserski zrak.
     "To je omogućilo dovoljan protok za nastanak Carstva. Ali izgledi da stanovnik zone Pizan ikada poseti zonu Zakulo, ili bar susednu zvezdu, jer su zahvaljujući tunelima posredi bila putovanja jednakog trajanja, bili su nikakvi", reče Hari.
     "Znači da je svaki od tvojih dvoraca izolovan... izuzev protoka podataka", reče Klion, zanesen.
     "Ali sada će MakroMreža hiljadu puta povećati razmenu informacija, zahvaljujući sabijačima podataka."
     Klion napući usta. "Zašto je to tako loše?"
     "Nije", reče Lamurk. "Bolja obaveštenost daje valjanije odluke, to svako zna."
     "Ne mora da znači. Ljudski život je putovanje morem značenja, a ne mrežom podataka. Šta će većina ljudi dobiti od bliskog, ličnog protoka podataka? Bezličnu, tuđinsku logiku. Detalje istrgnute iz konteksta."
     "Moći ćemo bolje da upravljamo!" insistirao je Lamurk. Klion podignu prst, i Lamurk proguta sledeće reči.
     Hari je oklevao. Lamurk je u stvari bio u pravu.
     Postojao je matematički odnos između tehnologije, akumulacije kapitala i rada, ali se pokazalo da je najvažniji pokretač bilo znanje. Otprilike polovina ukupnog ekonomskog rasta Carstva poticala je od povećanog kvaliteta informacija, otelovljenog u boljim mašinama i usavršenim znanjima, čiji je rezultat bila veća produktivnost.
     I upravo na tom polju Carstvo je doživelo neuspeh. Inovativni zamah nauka polako je zamro. Carski univerziteti proizvodili su veoma dobre inženjere, ali ne i pronalazače. Velike stručnjake, ali ne i prave naučnike. Bio je to činilac koji je ostavio posledice u potonjim plimama vremena. Ali to se nije dogodilo usled gladi za podacima, već nečeg drugog, nečega što Hari još nije uspeo da otkrije.
     Ali je opazio da se Car koleba, pa je nastavio: "Mnogi u gornjem domu vide MakroMrežu kao oruđe kontrole. Dozvolite da vam ukažem na neke činjenice koje su vam dobro poznate, sire."
     Hari je bio u svom omiljenom načinu sučeljavanja, podučavanju jedan-na-jedan. Klion se nagnu napred, stisnutih očiju. Hari poče da ispreda priču.
     Da bi se stiglo sa sveta A na svet B, rekao je, potrebno je napraviti nekoliko skokova kroz tunele - Gnezdo Crva bilo je astrofizički sistem podzemne železnice sa brojnim presedanjima.
     Ulazak u svaki novi tunel značio je dodatne dažbine za svaku isporuku. Kontrola čitavog trgovinskog puta omogućavala je najveću zaradu. Borba za kontrolu tog puta bila je neprestana i često nasilna. Sa stanovišta ekonomije, politike i 'istorijskog zamaha' - koji je predstavljao neku vrstu inercije nametnute događajima - lokalno kraljevstvo koje je kontrolisalo čitavo sazvežđe čvornih tačaka tunela trebalo je da bude postojano i trajno.
     Ali nije bilo tako. Jedan za drugim, regionalni satrapi su propadali. Svima se činilo prirodno da iscede najveću moguću korist iz svih tunela tako što će kontrolisati svaki ulaz u tunel radi maksimalnog povećanja saobraćaja. Ali takav stepen kontrole odvraćao je ljude od korišćenja tunela. U tako povećanoj kontroli sistema, informacije su proticale samo od upravljača do robova-najamnika, uz ništavnu povratnu spregu.
     Pojačana administracija nije ostvarivala najveću dobit. Rezultat je, umesto toga, bila 'ekomonija kratkog ćebeta' - kada bi kolektivnim ramenima postalo hladno, povlačila su ćebe da se pokriju, i tada su zeble noge. Preterana kontrola nije imala izgleda da uspe.
     "Tako da bi MakroMreža, ako omogući gornjem domu da stvarno 'upravlja stvarima', mogla da smanji ekonomsku vitalnost."
     Lamurk se nadmoćno osmehnu. "Gomila apstraktnog teoretisanja, sire. Molim vas da sad saslušate starog vuka, koji je već dugo u gornjem domu..."
     Hari je slušao čuvene Lamurkove opsene i pitao se zašto se uopšte meša u sve to. Morao je da prizna da je razmena ideja sa Carem imala izvesno svojstvo nekakve posredne, gotovo senzualne, moći. Saznaja da se nalazi oči u oči sa čovekom koji je jednim gestom mogao da razori svetove svakako je imala adrenalinsku uzbudljivost.
     Ali on, zapravo, nije pripadao ovde, ni po nadarenosti niti po pobudama. Bilo je zabavno razmetati se sopstvenim stavovima: svaki profesor potajno misli da svetu, zapravo, treba jedna dobra, valjana lekcija... njegova, naravno.
     Ali se u ovoj igri igralo živim pionima. Moronski dekret ga je uplašio, iako u njemu nije video ništa što bi bilo moralno pogrešno.
     U prefinjenostima ove igre, od jedne reči su zavisili životi. I ne samo životi drugih. Morao je da se podseti da je ovaj dobro raspoloženi, samopouzdani Lamurk verovatno bio izvor one pločice koja ga je pre samo par sati zamalo ubila.








3.
     Ušao je u njihov stan i prošao pravo u kuhinju. Ukucavši uputstva za autosnabdevača, prešao je do štednjaka i uzeo da zagreva ulje. Dok se ulje grejalo, iseckao je crni i beli luk i stavio ih da se proprže. Stiglo je njegovo pivo, i on ga otvori i otpi pravo iz boce.
     "Nešto se dogodilo", reče Dors.
     "Imali smo prijatan mali razgovor, Lamurk i ja, oči u oči."
     "To nije razlog što si tako obesio ramena."
     "Mhm. Danas me je izdalo sopstveno telo."
     Ispričao joj je o nepotvrđenom pokušaju atentata.
     Kada se malo pribrala, ona procedi kroz stegnuto grlo: "A jesi li čuo za onog umetnika sa dimom?"
     "Onog na prijemu? Onog što je napravio veliki oblak koji je ličio na mene?"
     "Umro je danas."
     "Kako."
     "Liči na nesrećan slučaj."
     "Šteta... bio je zabavan."
     "Suviše zabavan. Napravio je Lamurkovu karikaturu, sećaš se? Napravio ga je da liči na ismejanu budalu. Bila je to glavna tačka prijema."
     Hari zatrepta. "Ne misliš..."
     "Sasvim očigledno, obojica u istom danu."
     "Znači, to je možda ipak bio Lamurk..."
     Dors mrko reče: "Mili moj Hari. Uvek razmišlja o verovatnoćama."
     Posle audijencije kod Cara, Hari je imao ozbiljan razgovor sa zapovednikom obezbeđenja palate. Odred njegovih specijalaca je udvostručen. Biće povećan i broj onih patuljastih letelica za označavanje perimetra. Ah da, i zabranjeno mu je da se kreće blizu zidova.
     Ovo poslednje nateralo ga je da se zakikoće, što osoblje palate nije baš najbolje primilo. Još gore: bio je svestan da ima još prtljaga da otpakuje. Kako da ih spreči da nanjuše pravu Dorsinu prirodu?
     Autosnabdevač zazvoni. Seo je i počeo da zahvata viljuškom tamno meso i luk, pošto je otvorio još jednu bocu hladnog piva i držao je u jednoj ruci dok se drugom hranio.
     "Naradio si se, izgleda", reče Dors.
     "Uvek se dobro najedem kada za dlaku izbegnem smrt. Stara porodična tradicija."
     "Vidim."
     "Klion je na kraju pomenuo podeljenost gornjeg doma. Dok se to ne reši, neće biti glasanja za izbor prvog ministra."
     "Ti i Lamurk, dakle, i dalje ćete se bosti rogovima."
     "On je taj koji bode, a ja vrdam."
     "Više nikud ne ideš bez mene", reče ona čvrsto.
     "Dogovoreno. Da li bi mi donela još nešto iz autosnabdevača? Nešto vruće, teško i puno stvari koje mi škode."
     Otišla je u kuhinju, a on je nastavio da jede i ispija pivo, ne misleći ni o čemu.
     Donela mu je nešto potopljeno u bogat, smeđ sos koji se pušio. Uzeo je da jede ne pitajući šta je to.
     "Čudan ste vi čovek, profesore."
     "Stvari do mene dopiru malo kasnije nego do drugih ljudi."
     "Naučio si da odložiš razmišljanje o njima, i reagovanje, dok za to ne bude vreme i mesto."
     On trepnu i otpi još piva. "Može biti. Moraću da razmislim o tome."
     "Slatko jedeš radničku hranu. I gde si naučio taj trik sa odlaganjem reakcija?"
     "Mm. Reci mi ti."
     "Na Helikonu."
     Razmislio je o tome. "Mm, radnička hrana, radnička klasa. Moj otac je zapao u nevolje, i prošli smo kroz teška vremena. Jedina dobra stvar koja mi se dogodila u detinjstvu bilo je to što nisam dobio zapaljenje mozga. Nismo mogli sebi da priuštimo bolničko lečenje."
     "Shvatam. Sećam se da si pominjao finansijske probleme."
     "Prvo su bili finansijski, a onda su ti ljudi počeli da ga teraju da proda imanje. Nije pristao. Zato je pozajmljivao još više i sadio više letine, rukovodeći se sopstvenom računicom. I svaki put bi ga izdala sreća. Ali tata bi se dočekao na noge i počeo ponovo. To mu je neko vreme uspevalo, jer se razumeo u farmerski posao. Ali onda su se dogodili veliki poremećaji na tržištu, koji su zahvatili i njega, i sve je izgubio." Brzo je govorio, ne prestajući da jede; iako nije znao zašto, osećao je da mu to prija.
     "Shvatam. Zato je uzeo da radi taj opasan posao..."
     "Koji ga je ubio. Jeste."
     "Shvatam. A ti si uspeo da se pomiriš s tim. Potisnuo si to da bi pomogao majci. Teškoće su te naučile da reakcije sačuvaš za trenutak kada će biti u redu da ih ispoljiš."
     "Ako još jednom kažeš 'shvatam', neću ti dati da gledaš kada se budem tuširao."
     Ona se osmehnu, ali joj preko lica ponovo prelete ona duboka senka. "Uklapaš se u neke dobro definisane obrasce. Koji važe za uzdržane ljude. Kontrolišu se tako što malo toga primaju u sebe. Retko pokazuju osećanja i malo govore."
     "Osim sa svojim ženama." Prestao je da jede.
     "Imaš malo vremena za obične teme - na Strilingu je to opšte poznato - ali sa mnom ipak razgovaraš o svemu."
     "Trudim se da ne mlatim praznu slamu."
     "Složeno je biti muško."
     "Kao i žensko, iako si ti to odlično savladala."
     "Shvatiću to kao prilično uopšten kompliment."
     "To je i bio. Uopšte je teško biti ljudsko biće."
     "Znam, uverila sam se. A ti si... Sve to naučio na Helikonu."
     "Naučio sam kako da se odnosim prema najvažnijim stvarima."
     "I da mrziš poremećaje. Zato što mogu da te ubiju."
     Otpio je gutljaj piva, još hladnog i reskog. "Nisam o tome razmišljao na taj način."
     "Zašto mi to nisi odmah rekao?"
     "Zato što to tada nisam znao."
     "Korolar, znači: ako se vežeš za neku ženu, daješ onoliko koliko možeš od sebe, unutar tog ograničenog prostora."
     "Zapremina između nas dvoje."
     "Geometrijska analogija podjednako je dobra kao i sve drugo." Vrhom jezika je pomalo isturala donju usnu, kao i uvek kada bi se zamislila o nečemu. "A vežeš se potpuno da bi izbegao da platiš cenu koju život traži."
     "Cenu... poremećaja?"
     "Ako možeš da predvidiš, možeš i da izbegneš. Ispraviš. Kontrolišeš."
     "Veoma analitički rečeno."
     "Preskočila sam nezgodne delove, ali će oni biti u mom domaćem zadatku."
     "U ovakvim razgovorima obično se koriste izrazi kao 'optimalno konsolidovana ličnost'. Očekivao sam da se pomene takav izraz." Dovršio je jelo i već se osećao mnogo bolje.
     "Hrana je jedno od prijatnih životnih iskustava."
     "Znači, zato to radiš."
     "Sada već zbijaš šalu sa mnom."
     "Ne, samo razrađujem implikacije teorije. Dopao mi se onaj deo o tome kako mržiš nepredvidljivost i poremećaje zato što povređuju ljude."
     "To čine i Carstva, svojim propadanjem."
     "Tačno." Dovršio je pivo i pomislio kako bi mu prijalo još jedno. Ali to bi ga otupelo. Više je voleo da pronađe drugi način da se oslobodi napetosti koju je još osećao.
     "Dobar apetit." Smešila se.
     "Nisi još ništa videla. A blizina smrti ume da probudi više od jedne vrste apetita. Hajde da se vratimo na onaj deo o domaćem zadatku."
     "Imaš nešto na umu."
     Nacerio se. "Čekaj samo da vidiš."








4.
     Otkako je imao manje vremena za rad, počeo je još više da uživa u njemu.
     Hari je sedeo u zamračenom kabinetu, potpuno nepokretan, posmatrajući trodimenzione brojeve kako se razvijaju u vazduhu pred njim kao svetleća magla.
     Učeni ljudi Carstva već su milenijumima poznavali osnove potrebne za razvoj psihoistorije. U davna vremena, pedanti su ustanovili dvadeset šest stabilnih i metastabilnih društvenih sistema. Bilo je napretek unazađenih planeta za proučavanje, zapalih u varvarstvo - kao što su bili Porkosi i njihovi obredi besa, Guje i njihova gino-vladavina.
     Posmatrao je poznate strukture kako se obrazuju dok je njegova simulacija prolazila kroz vekove galaktičke evolucije. Neki društveni sistemi pokazivali su stabilnost samo u užim vremenskim razmerama.
     U vazduhu su lebdeli poreci čitavih svetova, zatečenih u stabilnim zonama: primitivni socijalizam, femo-pastoralizam, mačo-tribalizam. Ovo su bili 'moćni izazivači' u sociologiji čovečanstva, ostrva u moru haosa.
     Neka društva su teškom mukom prolazila kroz razdoblje meta-stabilnosti, a onda propadala. Teokratija, transcendentalizam, mačo-feudalizam. Ovo poslednje uređenje pojavljivalo se svuda gde su postojali metalurgija i poljoprivreda. Ispoljavale su ga planete koje su skliznule duboko niz krivulju.
     Dugo su učeni ljudi Carstva opravdavali Carstvo, zasnovano na tesnim tunelima i nezgrapnim brodovima hipersvemira, kao najbolju društvenu tvorevinu. Zato što se već bila dokazala kao stabilna i benigna.
     Njihov omiljeni model, benigni imperijalni feudalizam, prihvatao je da među ljudima postoje razlike, kao i to da su dinastički ambiciozni, da vole kontinuitet, moć i njegovu pompu. Ljudi su bili veoma privrženi simbolima jedinstva, carske veličine. Glasine o velikima bile su, za većinu ljudi, suština same istorije.
     Carska moć bila je kontrolisana tradicijama plemenite vladavine, nasleđenom uzvišenošću onih koji su se uzdigli do veličine. Ovaj impresivni sjaj, kao što je Klion dobro znao, počivao je na temeljima krajnje poštene, meritokratske javne službe. Bez toga, korupcija bi se kao mrlja proširila od zvezde do zvezde, pomračivši taj sjaj.
     Posmatrao je dijagram - složenu 3-D mrežu površina, pejsaž socijalne Vaseljene.
     Video je usporene talase događanja kako prolaze simom. Računari su svakog sata ponovo izračunavali svaku ćeliju u mreži, podešavajući sve interakcije susednih ćelija u tri dimenzije.
     Polazna pravila za ovo nisu bili zakoni fizike, razvijeni na osnovama kao što je bila maksijonska mehanika, niti iz običnih Nju Taunovih zakona. Ne, bili su to jednostavni algoritmi koji su svodili složene zakone na trivijalnu aritmetiku. Slika društva posmatranog na ovaj uprošćeni način bila je gruba i nimalo zagonetna.
     Potom je dolazio haos.
     Posmatrao je 'politički svemir', sa svojom porodicom promenljivih: stepenom polariteta ili koncentracije moći; snage koalicija; razmera sukoba. U ovom jednostavnom modelu, pojavljivale su se petlje učenja. Počev od mirnog razdoblja prividne stabilnosti, ali ne i stagnacije, sistem je proizvodio 'ideju izazova'.
     Ova je ugrožavala stabilnost, što je nametalo obrazovanje koalicija koje će se odupreti izazovu. Nastajale su struje. Ove su se potom želatinirale. Koalicije su prvenstveno mogle da budu religijske, političke, ekonomske, tehnološke, pa čak i vojne, iako su podaci pokazivali da su ove poslednje bile sasvim nedelotvorne. Sistem je u tim slučajevima skretao u stanje haosa, ponekad rađajući novu stabilnost, ponekad propadajući.
     U dinamičkom sistemu postojao je pritisak stvoren kontrastom između idealne slike sveta kod ljudi i stvarnosti. Prevelika razlika između ovo dvoje stvarala je sveže sile promene. Te sile često su izgledale nesvesne; ljudi su znali da nešto nije u redu, osećali su nespokojstvo, ali nisu mogli da odrede pravi uzrok toga.
     Toliko o modelu 'racionalnog činioca', pomisli Hari. Međutim, neki su se i dalje držali te očigledno glupe aproksimacije.
     Svako je mislio da je Carstvo jednostavno.
     Ne većina stanovništva, naravno, ošamućena mešavinom kultura i egzotikom trgovine i komunikacije između bezbrojnih svetova. Bili su u večitom čuđenju - koje je bilo značajna brana pred haosom.
     Međutim, osnovna struktura i međuodnosi čak su se i teoretičarima društva činili predvidljivi, sa umerenim brojem povratnih petlji, solidni i tradicionalni. Konvencionalna mudrost smatrala je da se ovi mogu lako razdvojiti i kontrolisati.
     Najvažnije od svega po mišljenju većine, bilo je to što je postojalo centralno donošenje odluka. Car je znao najbolje, zar ne?
     U stvarnosti, Carstvo je bilo ugnežđena, uređena hijerarhija: imperijalni feudalizam. Na dnu ustrojstva bile su galaktičke zone, ponekad samo desetak svetlosnih godina u prečniku, sve do onih čiji je promer bio nekoliko hiljada svetlosnih godina. Iznad njih su se nalazili Grozdovi od nekoliko hiljada susednih zona. Grozdovi su činili međupovezani galaktički sistem.
     Ali čitava stvar klizila je nizbrdo. U složenom dijagramu iskrsavali su i gasili se treperavi plamičci. Šta su oni predstavljali?
     Hari ih uveća. Zone haosa, gde je predviđanje bilo nemoguće. Ove vatrene erupcije mogle su da budu ključ propasti Carstva.
     Hari je u duši osećao da je nepredvidljivost loša stvar - za čovečanstvo, i za njegovu matematiku. Ali to je bilo neizbežno.
     Ovo je bila tajna koju Car i svi ostali nikada nisu smeli da saznaju. Da je sve dotle dok ne bude pronašao način da ovlada haosom - ili bar da zaviri u njegovu srž - psihoistorija samo obična prevara.
     Odlučio je da se bavi pojedinačnim slučajevima. Možda će to biti čistiji posao.
     Odabrao je Sark, svet koji je pronašao i razvio simove Voltera i Jovanke. Nazivao se kolevka nove renesanse - bila je to uobičajena retorička poza, često primenjivana. Pregled statusnih rešetki ukazivao mu je da su britki i kreativni.
     Hari zevnu uprkos sebi. Naravno, Sark je za sada izgledao dobro. Ekonomija u uzletu. Predvodnik u pitanjima stila i mode.
     Ali njegov profil ga je svrstavao u svetove haosa. Ovi svetovi su u početku doživljavali uspon, prividno prkoseći mehanizmima koji su održavali planete u carskoj ravnoteži.
     Tada bi usledilo rastakanje njihovog društvenog tkiva i survavali bi se u jedno od stanja učmalosti: na osnovu podataka, Sarku je predviđao anarho-industrijsko stanje. Nisu to prouzrokovale nikakve velike flote. Uprkos utiscima, Carstvo nije vladalo pomoću sile. Društvene promene bile su te usled kojih su svetovi haosa zapadali u krizu i umirali. Galaksija kao celina retko je bila poprište odmazde.
     Ali su u poslednje vreme i one bivale sve češće. A moć Carstva je primetno opadala. Produktivnost je bila smanjena, poremećaji u socijalnim sferama u porastu.
     Zašto?
     Ustao je i pošao prema gimnastičkoj sali. Dosta umovanja! Neka telo iznoji frustracije intelekta.








5.
     Hari nije želeo da ide na Konferenciju carskih univerziteta, ali ga je carska kancelarija za protokol pritisnula da to ipak učini. "Kandidat za prvog ministra ima određene obaveze", obavestila ga je autoritativna žena i kancelarije.
     Zato su se on i Dors poslušno pojavili u svečanoj carskoj dvorani. Njegovi specijalci nosili su neupadljiva poslovna odela, upotpunjena nabranim okovratnicima meritokrata srednjeg ranga.
     "Najbolje je uklopiti se u okruženje", našalila se Dors. Hari opazi da su svi ostali prepoznali njegove ljude i zauzeli pristojno odstojanje. On ne bi primetio razliku.
     Ušli su u hodnik sa visokom, dvostruko zalučenom tavanicom, ukrašen antičkim statuama koje su pozivale prolaznike da ih oližu. Hari pokuša, pošto je prethodno pročitao svetleći natpis koji je poručivao da ne postoji biološki rizik. Dug, slastan liz ostavio mu je u ustima slabu, neobičnu aromu ulja i pečenih jabuka, pokazatelj ukusa koji su se dopadali precima.
     "Šta je prvo po planu?" upitao je svoju službenicu protokola.
     "Sastanak sa akademskim potentatom", odgovori ona i značajno dodade: "Nasamo."
     Dors se pobunila, ali je Hari uspeo da izbori kompromis. Dors će moći da stoji na vratima. "Posluženje će vam biti doneto tamo", reče službenica protokola sa visine.
     Dors joj uputi leden osmeh. "Zašto je ova, ovaj, 'audijencija' tako važna?"
     Službenica protokola sažaljivo je pogleda. "Potentat ima veliki uticaj u gornjem domu."
     Hari umirujuće reče: "I može da okrene nekoliko glasova u moju korist."
     "A za to je potrebno samo malo učtivog razgovora", reče službenica.
     "Evo, obećavam da ću... Da se pristojno izrazim... njemu, ili njoj, izljubiti obe polutkice."
     Dors se osmehnu: "Bolje da ne bude njoj."
     "Zanimljivo je kako se taj čin meša sa seksom."
     Službenica protokola se nakašlja i vešto ga sprovede kroz bezbednosna polja pod naponom, od kojih mu je zapucketala kosa. Očigledno je i akademski potentat imao potrebu za merama obezbeđenja.
     Obrevši se u odajama za prijem, Hari opazi da je sam sa ženom prilične starosti i veštački postignute lepote. Sada je znao zašto se službenica nakašljala.
     "Baš je lepo od vas što ste došli." Nepokretno je stajala, podignute i ispružene ruke, sa olabavljenim zglobom šake. Iza nje je šumeo efekt vodopada, ističući obrise njenog tela.
     Osećao se kao u muzeju voštanih figura. Nije znao da li treba da joj stisne ruku ili da joj je poljubi. Stisnuo ju je i po njenom pogledu zaključio da je pogrešno izabrao.
     Nosila je znatnu količinu usađene šminke, a iz načina na koji se naginjala napred kada je htela nešto da naglasi pretpostavio je da joj te blede oči otkrivaju dosta toga što drugi ljudi ne vide.
     Nekada je bila originalni mislilac, nelinearni filozof. Sada su je meritokrati širom spiralnih krakova poštovali kao suverena.
     Pre nego što su seli, ona pokaza rukom: "Oh, da li biste podesili onaj zidni ekran?" Vodopad se bio pretvorio u gustu, uskomešanu maglu. "Zbog nečega se stalno kvari, a soba ga ne podešava."
     Bio je to način da uspostavi hijerarhiju, pretpostavljao je Hari. Da ga navikne na male poslušnosti. A možda je bila od onih žena koje su se osećale nesigurno ako im se ne ukazuju sitne pažnje. Ili jednostavno nije znala kako da vrati svoj vodopad. Ili je on, kao matistoričar, naprosto analizirao sve i svašta.
     "Čula sam zadivljujuće stvari o vašem radu", reče ona, pretvorivši se iz osobe na položaju naviknute na slepu poslušnost u blagorodnu gospu koja ukazuje milost nižem od sebe. Odgovorio je nešto uopšteno. Tik-tak im donese stim, nešto što jedva da je bilo tečnost i što mu se raširilo po grlu i nozdrvama kao svilasti, opipljivi oblak.
     "Verujete da ste dovoljno praktični za dužnost ministra?"
     "Ništa nije praktičnije i korisnije od valjane teorije."
     "Izjava istinskog matistoričara. Govoreći u ime svih meritokrata, iskreno se nadam da ste dostojni zadatka."
     Pomislio je da joj kaže - jer ipak nije bila bez izvesnog šarma - da ne daje ni pet para za položaj ministra. Ali mu je nešto govorilo da se uzdrži. Ona je bila samo jedan od moćnika. Znao je da je umela da se sveti u prošlosti.
     Podarila mu je lukav osmejak. "Čula sam da ste očarali Cara svojom teorijom istorije."
     "U ovom trenutku to je tek nešto više od opisa."
     "Neka vrsta pregleda?"
     "Proboj za brilijantne, sinteza za ambiciozne."
     "Svakako vam je poznato da takve ambicije imaju prisenak uzaludnosti." Odsjaj čelika u bledim očima.
     "Bio sam... nesvestan te činjenice. Gospođo."
     "Nauka je samo proizvoljna konstrukcija. Održava diskreditovano uverenje da je napredak uvek moguć. I poželjan."
     "Oh?" Nekako mu je uspelo je da namesti učtiv osmeh i nije nameravao da ga pusti da se izmigolji.
     "Iz takvih ideja rađaju se samo negativni društveni poreci. Navodna objektivnost nauke prikriva očiglednu činjenicu da je reč samo o jednoj jezičkoj igri među mnogima. Sve ovakve proizvoljne tvorevine pripadaju konceptualnoj sferi sukobljenih protivstavova."
     "Tako." Osmeh je postajao teži. Imao je utisak da će mu lice popucati.
     "Uzdizanje naučnih..." - prezrivo se osmehnula - "...takozvanih 'istina' nauštrb drugih konstrukcija jednako je kolonizaciji naučnih prostora. Porobljavanju drugačijih viđenja!"
     "Mhm." Uplašio se da neće dugo izdržati u ulozi otirača. "I pre nego što ste upoznali predmet, tvrdite da znate najbolji način za njegovo proučavanje?"
     "Društvena teorija i jezička analiza imaju konačnu moć, jer celokupna istina ima ograničenu istorijsku i kulturnu vrednost. Prema tome, ta psihoistorija svih društava je običan apsurd."
     Znači da je čula za pojam: glasine su se širile. "Možda ne posedujete dovoljnu svest o grubom uticaju stvarnog."
     Neznatno otkravljenje. "Vešto sročeno, akademiče. Ali i kategorija 'stvarnog' spada u društvene konstrukcije."
     "Čujte, tačno je da je nauka društveni proces. Ali naučne teorije nisu samo puki odraz društva."
     "Kako je ljupko i dalje verovati u to." Bledi osmejak, koji nije uspeo da prikrije ledeni odsjaj u njenim očima.
     "Teorije nisu modne mene, prelazak sa dugačkih na kratke suknje."
     "Akademiče, morali biste da znate da ništa nije saznatljivo izvan sfere ljudskih odnosa."
     Trudio se da ne menja učtivi ton. Da joj ukaže da je upotrebila 'znati' u dva suprotna značenja u istoj rečenici? Ne, to bi bilo igranje igre reči i na posredan način bi potkrepilo njene stavove. "Naravno, planinari mogu da raspravljaju o najboljoj putanji do vrha..."
     "Uslovljeni istorijom i strukturom društva..."
     "...ali kada se nađu gore, znaju da im je uspelo. Niko im neće reći da je planina njihova 'konstrukcija'."
     Napućila je usne i poslužila se još jednim magleno belim stimom. "Mhm. Elementarni realizam. Ali sve vaše 'činjenice' izraz su teorije. Viđenja stvari."
     "Ne mogu da ne primetim da antropolozi, sociolozi... čitava ta klika... uživaju u osećanju nadmoćnosti kada poriču objektivnu stvarnost otkrića 'tvrde' nauke."
     Uspravila se na stolici. "Ne postoje istine nezavisne od ljudi, jezika i kultura koji ih stvaraju."
     "Da li to znači da ne verujete u objektivnu stvarnost?"
     "Ko je tu objekt?"
     Morao je da se nasmeje. "Poigravanje rečima. Lingvističke strukture, dakle, nameću način viđenja?"
     "Zar to nije očigledno? Živimo u Galaksiji koja obiluje kulturama, gde je svaka od njih vidi na svoj način."
     "Ali poštujući zakone. Mnoga istraživanja pokazuju da misao i saznanje prethode govoru i postoje nezavisno od jezika."
     "Koje zakone?"
     "Zakone o društvenim kretanjima. Teoriju istorije društva... ako takva postoji."
     "Pokušavate nemoguće. Ako želite da budete prvi ministar, sa podrškom kolega akademika i meritokrata, moraćete da se priklonite vladajućim stavovima u našem društvu. Savremeno saznanje prožima neskrivena neverica prema takvim meta-narativama."
     Na jedvite jade se odupro iskušenju da kaže E, pa bićete iznenađeni, i reče samo: "Videćemo."
     "Stvari ne vidimo kakve jesu", reče mu učena dama, "već kakvi smo mi."
     Hari sa izvesnom tugom shvati da ni republika intelektualne radoznalosti, kao ni Carstvo, nije lišena unutrašnje truleži.








6.
     Gospođa akademski potentat ga je ispratila, sa obrednim rečima koje su imale cilj da ublaže utisak, do ulaza u odaje, gde ga je budno čekala Dors. Uprkos tome, Hari je primio osnovnu poruku: akademska meritokratija podržaće njegovo imenovanje za prvog ministra ako bar na rečima pokaže da se priklanja vladajućoj doktrini.
     Sišli su, uz tradicionalnu akademsku počasnu pratnju, u divovsku rotundu. Bio je to ošamućujući kazan, sa različitim naučnim disciplinama predstavljenim u svoj raskoši boja i grbova, oslikanih na visokim zidovima dvorane. Pod njima se komešalo bučno mnoštvo, hiljade najboljih umova okupljenih da drže govore, izlažu učene izveštaje i upuštaju se u gloženja najotmenije vrste.
     "Misliš da možemo da preživimo ovo?" šapnu Hari.
     "Ne daj se", reče Dors, uhvativši ga za ruku.
     Opazio je da je doslovno shvatila njegovo pitanje.
     Malo kasnije im se pridružila gospođa akademski potentat, koja više nije glumila uživanje u bukeu stimova, već ih je usisavala u sebe kao da je reč o običnoj hrani. Vukla je Harija i Dors od jedne grupe učenih do druge, i tek povremeno bi se setila svoje uloge domaćice i pretvarala se da joj Hari znači nešto više od šahovske figure u igri koju je igrala. Na njegovu žalost, ovi providni pokušaji da pokaže zanimanje bili su povezani sa raspitivanjem o njegovom privatnom životu.
     Naravno, Dors je izbegavala njena pitanja, smešeći se i odmahujući glavom. Kada se njihova domaćica okrenula Hariju i upitala: "Vežbate li?" - nije mogao da se uzdrži da ne odgovori: "Vežbam uzdržanost."
     Službenica protokola se namrštila, ali je Harijeva primedba prošla neopaženo u opštoj gužvi. Otkrio je da mu je društvo kolega iz profesorijata odbojno. Razgovori sa njima imali su prizvuk neke neodređene ironičnosti koja je preko uzdignutih obrva i visokoparnog tona glasa pokazivala sagovornikovu nadmoć u odnosu na svaku njegovu primedbu.
     Njihovi jetki paradoksi i pakosni humor činili su mu se zlonamerni i izvan konteksta. Dobro je znao da se najkrvoločnije kavženje vodi oko pitanja za koja ni na jednoj strani ne postoje valjani argumenti. Ipak, ovako sveprisutna zagriženost nije bila svojstvena naučnicima.
     Fundamentalna fizika i kosmologija bile su dobro razrađene još u dalekoj prošlosti. Sada se čitava imperijalna naučna istorija bavila iščačkavanjem egzotičnih detalja i potragom za njihovom što lukavijom primenom. Ljudska vrsta bila je zarobljena u kosmosu koji se neprestano širio, mada uz lagano usporavanje, osuđena da tu dočeka gašenje zvezda. Spori, neuzburkani hod u neodređenu budućnost bio je uslovljen odnosom mase i energije prisutnim u samoj postavci Vaseljene. Ljudi nisu mogli ništa protiv ovakvog usuda. Osim, naravno, da ga razumeju.
     Najznačajnija od svih intelektualnih teorija bila je, dakle, začeta, i to je moglo da se dogodi samo jednom. Naučnici sada više nisu bili pronalazači, već naseljenici, ili čak turisti.
     Onda ne bi trebalo da ga iznenađuje, zaključio je, što čak i najbolji među njima, okupljeni ovde iz cele Galaksije, imaju nekako potamneo sjaj, kao patinirano zlato.
     Meritokrati nisu imali mnogo dece i oko njih je vladala atmosfera neke bezbrižne jalovosti. Hari se pitao da li postoji sredina između ustajalosti koju je osećao ovde i nereda 'renesansi' koje su nicale na svetovima haosa. Možda bi trebalo bolje da upozna same osnove ljudske prirode.
     Službenica protokola povela ga je niz spiralnu vazdušnu platformu, gde su ih obuhvatili elektrostatici i počeli blago da ih spuštaju prema - uzdrhtalo je gledao dole - neizbežnim predstavnicima medija. Pokušao je da prikupi hrabrost. Dors mu stegnu ruku. "Moraš li da razgovaraš sa njima?"
     Uzdahnuo je. "Ako ih izbegnem, izvestiće o tome."
     "Neka ih Lamurk zabavlja."
     "Ne." Oči mu se suziše. "Kad sam već u ovome, mogao bih da igram na pobedu."
     Oči joj se raširiše od iznenadnog uviđanja. "Odlučio si, zar ne?"
     "Da pokušam? Nego šta."
     "Šta se to dogodilo?"
     "Ona žena maločas, potentat. Ona i njena vrsta misle da je svet samo skup mišljenja."
     "Kakve to veze ima sa Lamurkom?"
     "Ne mogu da objasnim. Sve je to deo iste truleži. Možda je to razlog."
     Proučavala mu je lice. "Nikada te neću razumeti."
     "Tim bolje. To bi bilo dosadno, zar ne?"
     Horda novinara se približavala, sa njuškama 3-D kamera uperenim poput oružja.
     Hari šapnu Dors: "Svaki intervju počinje kao zavođenje, a završava se kao prevara." Nađoše se dole.
     "Akademiče Seldone, ljudi vas znaju kao matistoričara, kandidata za prvog ministra i Helikonca. Vi..."
     "Postao sam svestan da sam Helikonac tek kada sam došao na Trantor."
     "A vaša karijera matistoričara..."
     "Postao sam svestan da razmišljam kao matistoričar tek kada sam počeo da se srećem sa političarima."
     "Dobro, onda, kao političar..."
     "I dalje sam Helikonac."
     Ovo izazva nešto smeha.
     "To znači da ste pristalica tradicije?"
     "Ako je pozitivna."
     "Mi ne otvoreni za stare ideje", reče štrkljasta žena iz zone Fornaks. "Budućnost Carstva u ljudima, ne zakonima. Slažete?"
     Pripadala je racionalnima i služila se njihovom ogoljenom i krajnje praktičnom varijantom galaktičkog jezika, oslobođenom nepravilnih glagola i složenih konstrukcija. Hari je uspevao da ga prati, ali su za njegov ukus bile mnogo privlačnije nepravilnosti i finese klasičnog galaktičkog.
     Na Harijevo zadovoljstvo, nekoliko ljudi se pobuni na njeno pitanje, zagalamivši. U vici koja je nastala razmišljao je o neiscrpnoj raznolikosti ljudskih kultura, zastupljenih u ovom džinovskom kazanu, i dalje ujedinjenih korišćenjem klasičnog galaktičkog jezika.
     Stamene osnove ovog jezika povezale su Carstvo u njegovim počecima. Već više milenijuma galaktički jezik ostao je neizmenjen, uživajući u lovorikama početnog uspeha. Hari je svojim jednačinama dodao malu interakcijsku funkciju da obuhvati kulturalna talasanja izazvana uskakanjem novog argoa u galaktički bazen. Drevne finese galaktičkog jezika dozvoljavale su višeznačnost koje su racionalni - ili racisti, kako su ih neki zvali - bili lišeni, kao i čari vica.
     Pokušao je da joj objasni o čemu je reč, ali ga ona preseče: "Mi ne za čudaštvo! Za red. Stari običaji prošli. Kao matistoričar, i vi propadnete..."
     "Ma, hajdete!" reče Hari, iznerviran. "Čak i u zatvorenim aksiomatskim sistemima nisu sve propozicije definitivne. Smatram da ne možete da predvidite šta bih radio kao prvi ministar."
     "Mislite vaš dom sluša razum?" upita žena ironično.
     "Najveća pobeda razuma jeste da se složi sa onima koji ga nemaju", reče Hari. Na njegovo iznenađenje, nekolicina slušalaca mu zapljeska.
     "Vaša teorija istorije poriče Božju ruku u stvarima ljudi!" javi se mršav muškarac sa nekog od svetova sa malom silom teže. "Šta imate da kažete na to?"
     Hari se spremao da se složi - činilo mu se da nema svrhe da se preganja - kada Dors zakorači ispred njega.
     "Možda bih mogla da iznesem neke rezultate istraživanja, budući da je ovo akademski skup." Diplomatski se osmehnula. "U svom radu naišla sam na istoričara koji je pre nekih hiljadu godina ispitivao moć molitve."
     Harijeva usta načiniše iznenađeno, skeptično 'O'. Mršavi čovek upita: "Kako neko može naučno da..."
     "Pošao je od pretpostavke da se ljudi najviše mole za one najmoćnije. One koji su iznad svih ostalih."
     "Mislite na vladare?" Žgoljavko se sav pretvorio u uho.
     "Tako je. I članove njihovih porodica. Analizirao je njihovu stopu smrtnosti."
     Hari nikada nije čuo za to, ali je njegova urođena skeptičnost zahtevala više pojedinosti. "Računajući i bolju medicinsku negu, i pošteđenost od uobičajenih opasnosti?"
     Dors se osmehnu. "Naravno. Kao i rizik da budu žrtve atentata."
     Žgoljavko nije znao kuda je usmeren napad, ali je radoznalost bila jača od njega. "I...?"
     Dors reče: "Otkrio je da su vladari umirali ranije od onih za koje se niko nije molio."
     Žgoljavko je izgledao zaprepašćeno i ljutito.
     Hari upita Dors: "Koja je bila prosečna vrednost odstupanja?"
     "Sumnjalo, kao i uvek! Nedovoljna da dokaže da molitva ima štetan uticaj."
     "Ah." Publiku kao da je zabavljala ova prepirka između članova iste ekipe. Najbolje da ih ostave nezadovoljene. "Hvala vam", reče on, i zamakoše iza zida specijalaca.
     Ostalo mu je još da se suoči sa običnim zvanicama. Klion je insistirao da se pomeša sa tim ljudima, njegovim pretpostavljenim biračkim telom, meritokratima. Hari namreška nos i uroni u gomilu.
     Sve je stvar stila, zaključio je trideset minuta kasnije.
     Još u mladosti, na seoskom Helikonu, naučio je da se oslanja na lepo vaspitanje i uljudnost. Među oštroumnim, britkim akademicima naišao je na mnoge koji su pokazivali nedovoljnu druževnost, sve dok nije shvatio da se kreću u drugačijem kulturnom okruženju, gde je pamet bila važnija od otmenosti. Fine nijanse u njihovom govoru odisale su nadmenošću i samouverenošću koje su bile u osetljivoj ravnoteži, a u trenucima kada bi ostali bez odbrane ta ravnoteža prelazila je u žučno, oštro otresanje, često bez ikakve glazure pristojnosti ili duhovitosti. Morao je sebe da podseća da svaku raspravu počinje rečima 'Uz dužno poštovanje', pa čak i da to misli.
     A tu su bili i neizgovoreni elementi.
     U krugovima brzomislećih, govor tela bio je ključno umeće, izučavana veština. Postojale su pažljivo razrađene poze za samouverenost, nestrpljivost, priklanjanje (četiri nijanse), pretnju, poštovanje, skromnost i desetine drugih vrsta ponašanja. Nesvesno prepoznate i protumačene, sve ove poze izazivale su željeno neurološko stanje, kako kod korisnika tako i kod drugih. Osnove potpuno razvijene veštine nalazile su se u plesu, politici i borilačkim veštinama. Njenom sistematskom primenom moglo se preneti mnogo više toga. Kao i u govoru, valjalo je posedovati što bogatiji rečnik.
     Jedan od najčuvenijih galaktičkih nelinearnih filozofa počasti Harija ozarenim osmehom, dok je govor njegovgo tela vrištao o samopouzdanju, i reče: "Zacelo, profesore, ne tvrdite da vaš pokušaj da ubacite matematiku u istoriju ima izgleda da uspe? Ljudi mogu da budu sve što požele. Nikakve jednačine neće ih navesti da čine drugačije."
     "Nastojim samo da opišem, i ništa drugo."
     "Znači, nikakva epohalna teorija istorije?"
     Izbegni direktno poricanje, pomisli on. "Znaću da sam na pravom tragu kada budem mogao jednostavno da objasnim makar i delić ljudske prirode."
     "Ah, ali tako nešto, zapravo, i ne postoji", reče čovek samouvereno, vešto postavljenih ruku i prsa.
     "Naravno da postoji ljudska priroda!" odvrati Hari.
     Sažaljiv osmejak, lenjo sleganje ramenima. "Zašto bi morala da postoji?"
     "Nasleđe u međudejstvu sa sredinom vuče nas prema utvrđenom proseku. Ovaj okuplja ljude iz svih društava, sa miliona svetova, u uski statistički krug koji možemo da nazovemo samo ljudska priroda."
     "Mislim da ne postoji dovoljno opštih odlika..."
     "Vezivanje deteta i roditelja. Podela rada između polova."
     "Pa, to je zaista zajedničko za sve životinje. Ja..."
     "Izbegavanje incesta. Altruizam - ono što nazivamo čovekoljubivost, značajan činilac, zar ne? - prema najbližima rodom."
     "Pa, to su sve normalne porodične..."
     "Uzmite u obzir tamnu stranu. Nepoverljivost prema strancima. Tribalizam - pogledajte osam stotina sektora na Trantoru! Hijerahije čak i u najmanjim grupama, od carskog dvora do kuglaške ekipe."
     "Ah, pa ne možete da pravite takve skokove, tako uopštavajuća, neprilična poređenja..."
     "Mogu i hoću. Muška dominacija uopšte i, kada postoji nedostatak prirodnih izvora, naglašena teritorijalna agresivnost."
     "To su sve beznačajne crte."
     "Ali nas povezuju. Prefinjeni Trantorijanac i arkadijski farmer ipak mogu da razumeju život onog drugog, iz jednostavnog razloga što njihova pripadnost ljudskoj vrsti živi u genima koje dele već desetinama milenijuma."
     Ovaj izliv nije bio najbolje primljen. Video je grimase na licima, usta isturena u neodobravanju.
     Shvatio je da se istrčao. Štaviše, gotovo je obelodanio psihoistoriju.
     Ali je istovremeno osećao da je morao da progovori otvoreno. Prema njegovom shvatanju, humane i društvene nauke svodile su se na specijalizovane discipline matematike i biologije. Istorija, biografija i književnost bile su simptomi. Antropologija i sociologija su, zapravo, bile sociobiologija jedne vrste. Ali nikako nije uspevao da pronađe način da to uključi u jednačine. Progovorio je, odjednom mu je postalo jasno, zato što je bio nezadovoljan... zbog sopstvenog nedovoljnog razumevanja.
     No, to nije bilo opravdanje za njegovu glupost. Zaustio je da pokuša da popravi situaciju.
     Tada opazi nekog uzrujanog čoveka kako mu prilazi sa leve strane. Iskrivljenih usta, razrogačenih očiju, ruke... ispružene, sa nekakvom cevi, hromiranom i glatkom i sa kružnim otvorom na vrhu, tamnom tačkom koja se širila dok je gledao u nju, nalik na gutača svih stvari koji je vrebao u galaktičkom središtu, nesaglediv...
     Dors veštim manevrom napade čoveka. Odbila mu je ruku uvis, udarila ga sečimice u vrat, pa odmah zatim u stomak, zavrnula mu ruku i primorala ga da se okrene za četvrtinu kruga, zakoračila iza njega i izbila noge ispod njega, desnom rukom mu gurnuvši glavu nadole...
     Oboje sa treskom padoše na pod, Dors odozgo, a oružje otkliza između nogu ljudi, koji su počeli panično da se povlače.
     Okružiše ga specijalci i zakloniše mu vidik. On povika, zovući Dors, ali ga zaglušiše krici i vika sa svih strana.
     Nekoliko trenutaka vladala je opšta pometnja. Onda se specijalci razmaknuše, i on vide čoveka kako ustaje i Dors kako stoji iznad njega, držeći pištolj i odmahujući glavom. Čovek koji ga je bio uperio u njega osovi se na noge.
     "Cev za snimanje", reče ona sa gađenjem.
     "Šta?" Hari ju je jedva čuo od galame.
     Čovekova leva ruka štrčala je pod neprirodnim uglom, očigledno slomljena. "Ja... Slagao sam se sa svakom vašom reči", prostenja čovek, mrtvački bledog lica. "Stvarno."








7.
     Harijev otac je većinu javnih događaja podsmešljivo nazivao 'dizanje prašine' - tresla se gora, rodio se miš. Usna bi mu se izvila u farmerskom preziranju svakog preuveličavanja.
     Incident na kolokvijumu velikih carskih univerziteta podigao je veliku prašinu. Detaljno ovekovečen na 3-D-u, skandal - PROFINA ŽENA PREBILA OBOŽAVAOCA - rastao je sa svakim novim prikazivanjem.
     Zvao ga je Klion, zabrinut, uopšteno komentarišući kako žene mogu da budu smetnja u javnoj službi. "Bojim se da će ovo naškoditi tvojoj kandidaturi", rekao je. "Moraću malo da zagladim stvar."
     Hari ovo nije preneo Dors. Klionova preporuka bila je jasna. U carskim krugovima postojala je praksa razvoda brakova na osnovu opšteg neslaganja - u stvari, nepodobnosti. Kada su u igri bili veliki uticaj i moć, glad za većim obuhvatala je sva druga osećanja, pa i ljubav.
     Iznerviran razgovorom, vratio se kući i zatekao Dors zaposlenu u kuhinji. Dočekala ga je otvorenih ruku... ali ne u dobrodošlici, već doslovno.
     Koža na podlakticama joj je visila, kao da je napola smaknula tesne rukavice. Ispod su se videle vene, ukrštene sa veštačkom neuralnom mrežom, i Dors je radila sićušnim alatom među njima. Meka koža bila joj je sljuštena u zakrivljenoj liniji od lakta do zgloba šake, otkrivajući vlažni grimiz i složenu elektroniku. Radila je na ojačanom zglobu šake, tankom žutom prstenu za koji se nikada ne bi reklo da je tri puta jači od ljudskog.
     "Onaj te je oštetio?"
     "Ne, sama sam kriva... preterala sam."
     "Istegnuće?"
     Neveselo se osmehnula. "Moje osovine se ne istežu. Nosači obujmice ne mogu da se izleče. Zamenjujem ih."
     "U poslovima kao što je tvoj, problem nisu delovi, već sam posao."
     Upitno ga je pogledala, i on odluči da se mane šale. U većini prilika nije razmišljao o činjenici da je njegova ljubljena, zapravo, robot - ili, tačnije, humanoform, beskrajno tehnički usavršena sinteza čoveka i robota.
     Došla mu je posredstvom R. Denila Olivava, drevnog pozitronskog robota koji je spasao Harija kada je prvi put došao na Trantor i stao na žulj nekim nezgodnim političkim činiocima. Isprva mu je bila dodeljena kao telohranitelj. Od prvog trenutka je znao, bar približno, šta je ona, ali ga to nije sprečilo da se zaljubi u nju. Inteligencija, karakter, šarm, vruća seksualnost - naučila ga je da ovo nisu samo ljudske osobine.
     Otišao je da joj sipa piće, ostavivši je da radi na miru. Popravke koje je povremeno vršila na sebi, često u sasvim nehigijenskim uslovima, nisu ga više čudile. Rekla mu je da humanoformni roboti imaju na raspolaganju metode mikrobiološke zaštite koji nisu dostupni ljudima. Nije znao kako je to moguće. Obeshrabrivala je svaki dalji razgovor o tome, često pribegavajući strasti da bi izbegla da odgovori na njegova pitanja. Morao je da prizna da je ovakva taktika bila savršeno delotvorna.
     Vratila je kožu na mesto, kriveći lice od bola. Znao je da je u stanju da isključi čitave delove površinskog nervnog sistema, ali je par linija ostavljala uključene radi dijagnostike. Šavovi su se zatvarali uz pucketanje i šištanje.
     "Da vidimo." Primirila se, ispitujući zglobove jedan za drugim. Dva kratka škljocaja. "Dobro naležu."
     "Znaš, mnogima bi ovaj prizor bio prilično neprijatan."
     "Zbog toga ovo i ne radim na putu za posao."
     "Veoma uviđavno od tebe."
     Oboje je znalo da bi je nemilosrdno lovili ako bi se samo posumnjalo u njenu pravu prirodu. Roboti poboljšanih sposobnosti već su milenijumima bili zabranjeni zakonom. Tik-takovi su bili prihvaćeni samo zbog svoje niske inteligencije, i bili su strogo održavani ispod zakonom definisanog praga svesti. Kršenje ovih ograničenja predstavljalo je težak zločin, prekršaj carskih uredbi bez izuzetka. A zakon su podržavale snažne i vekovne emocije: džuninski nemiri bili su dokaz za to.
     Na sličan način bile su ograničene numeričke simulacije. Zato su simovi Voltera i Jovanke, koje su razvile usijane glave iz nove renesanse na Sarku, bili pažljivo skrojeni da se provuku kroz algoritamske ključaonice. Činjenice su pokazivale da je Markju iz Društva za artificijelno u poslednjem trenutku unapredio Voltera. Pošto je sim bio izbrisan, prekršaj je ostao neotkriven.
     Hari nije želeo da ga na bilo koji način povezuju sa zločinom, ali sada je shvatio da je to bilo budalasto od njega. Čitav njegov život već se vrteo oko Dors, koja je i sama bila tajni parija.
     "Odustaću od kandidature za prvog ministra", odlučno je izjavio.
     Ona zatrepta. "Zbog mene."
     Uvek je bila brza. "Da."
     "Složili smo se da je rizik povećanog nadzora vredan sticanja određenog stepena uticaja."
     "Da bi se zaštitila psihoistorija. Ali sam isto tako očekivao da ćeš biti uglavnom pošteđena pažnje javnosti. A sada..."
     "Izneverila sam te."
     "Kada sam malopre silazio ovamo, video sam desetak 3-D kamera uperenih u mene. Vrebaju na tebe."
     "Onda ću ostati ovde."
     "Dokle?"
     "Specijalci mogu da me izvedu na novi ulaz. Nedavno su ga otvorili i ugradili okno gravipada."
     "Ne možeš večno da ih izbegavaš, dušo."
     Ustala je i zagrlila ga. "Čak i ako me otkriju, uvek mogu da odem."
     "Ako uspeš da se izvučeš. Pa čak i ako uspeš da odeš, znaj da ne mogu da živim bez tebe. Neću..."
     "Mogla bih da promenim lik."
     "Drugo telo?"
     "Različito. Koža, boja očiju, izmene na nekim neuralnim sklopovima."
     "Šta će da urade, da promene serijske brojeve i pošalju te nazad?"
     Ona se ukoči u njegovom naručju. "Da."
     "Postoji li nešto što tvoja... vrsta... ne može?"
     "Ne možemo da razvijemo psihoistoriju."
     Okrenuo se od nje, u nemoćnom besu, i pljesnuo dlanom po zidu. "Bogamu, ništa nije važnije od nas."
     "I ja osećam isto. Ali mislim da je sada važnije da ostaneš kandidat za prvog ministra."
     "Zašto?" Ushodao se po dnevnoj sobi, nemirno šarajući očima.
     "U igri je veliki ulog. Ko god je taj što želi da te ukloni..."
     "Lamurk. Klion je ubeđen da je on."
     "...verovatno će zaključiti da tvoje odustajanje od kandidature nije trajno rešenje. Car će uvek moći da te ponovo ubaci u igru."
     "Ne volim da me koriste kao šahovsku figuru."
     "Kao lovca? Da, upravo tako te vidim. Ne zaboravi da postoje i drugi koji bi mogli da požele da te uklone."
     "A to su?"
     "Akademski potentat."
     "Ali ona je učenjak kao i ja!"
     "Bila je. Sada je i sama figura na tabli."
     "Nadam se da nije kraljica."
     Dors ga ovlaš poljubi. "Trebalo bi da znaš da su moji tragački programi uradili matricu verovatnoće za Lamurkovo ponašanje, zasnovanu na njegovoj prošlosti. U svom usponu ka vrhu eliminisao je bar pet-šest suparnika. Osim toga, pomalo je tradicionalist po metodu eliminacije."
     "E, vidiš, to je utešno."
     Uputila mu je neobičan, zamišljen pogled. "Svi njegovi suparnici probodeni su nožem. Klasičan način uklanjanja u istorijskim zaverama."
     "Nisam očekivao da Lamurk toliko brine o našem carskom nasleđu."
     "Čovek je klasicist. Ti si za njega samo pion, koga treba počistiti sa table."
     "Prilično bezosećajan način da se to prikaže."
     "Učili su me - i pravili - da hladno procenjujem i postupam."
     "Kako miriš svoju sposobnost - u stvari, da to previše ne ulepšavamo, svoju sklonost - sa mogućnošću da ubiješ nekoga da bi me odbranila?"
     "Zirotov zakon."
     "Hmm." Ponovio ga je: "Čovečanstvo kao celina važnije je od sudbine čoveka kao pojedinca."
     "Što ne znači da ne osećam bol zbog dejstva prvog zakona..."
     "Znači da prvi zakon, izmenjen, glasi: 'Robot ne sme da povredi ljudsko biće, ili da svojom pasivnošću dozvoli da ljudsko biće bude povređeno, ako time ne krši Zirotov zakon robotike'?"
     "Tako je."
     "Još jedna igra u kojoj igraš. Sa veoma teškim pravilima."
     "Ta igra je šira od ostalih."
     "A psihoistorija je potencijalni komplet planova igre?"
     "Na neki način." Glas joj omekša, i ona ga ponovo zagrli. "Nema svrhe da mučiš sebe. Nas dvoje bar imamo svoj privatni raj."
     "Ali te proklete igre nikako da se okončaju."
     "Tako mora da bude."
     Žudno ju je poljubio, ali je nešto u njemu odbijalo da se umiri, nekakvo tvrdo jezgro koje se besciljno vrtelo u gluvoj tmini.








8.
     Kada je sledećeg jutra stigao u kabinet, zatekao je Juga kako ga čeka. Zajapurenog lica i razrogačenih očiju, Jugo upita: "Šta možeš da učiniš?"
     "Uh, a povodom čega?"
     "Povodom vesti! Redari su napali uporište."
     "Auh." Hari se maglovito sećao da je grupa Dalita izazvala manju pobunu i konačno se utvrdila na mestu koje je odabrala kao uporište. Usledili su dugotrajni pregovori. Da, Jugo mu je to nekoliko puta pomenuo. "To je unutrašnji problem Trantora, zar ne?"
     "Trudili smo se da to ostane!" Pokreti Jugovih ruku podsećali su na usplahireni ptičji let. "Onda su upali redari. Bez upozorenja. Ubili su više od četiri stotine ljudi. Razneli su ih, blasterima pojačanim na najjače, bez upozorenja."
     "Neverovatno", reče Hari, nadajući se da mu se u glasu oseća saosećanje.
     U stvari, nije mario ni za jednu stranu u sukobu - a nije znao ni razlog sukoba. Nikada nije obraćao pažnju na svakodnevna komešanja u svetu, koja su uznemiravala um, a ničemu nisu podučavala. Prava suština psihoistorije, koja je u jednakoj meri predstavljala plod njegovog karaktera i analitičkog dara, bila je da proučava klimu, a ne vreme.
     "Zar ne možeš nešto da učiniš?"
     "Šta?"
     "Da protestuješ kod Cara!"
     "Ignorisaće me. To je lokalno pitanje i..."
     "To je uvreda i za tebe lično."
     "Neće biti." Da ne bi izgledalo da sasvim pere ruke od toga, dodao je: "Namerno se nisam mešao u pitanje..."
     "Ali ovo je Lamurkovo delo!"
     Ovo ga je iznenadilo. "Šta? Lamurk nema nikakvu moć na Trantoru. On je carski namesnik."
     "Hajde, Hari, niko više ne veruje u staru podelu vlasti. Ona odavno više ne važi."
     Hari umalo da odgovori Stvarno? - ali je na vreme shvatio da je Jugo u pravu. Jednostavno je prevideo posledice spore i dugotrajne erozije carskih struktura. Bili su to činioci na desnoj strani jednačina, ali on nikada nije razmišljao o propadanju sa opipljivog, lokalnog stanovišta. "Smatraš, dakle, da je to potez kojim želi da stekne uticaj u gornjem domu?"
     "Ne može biti ništa drugo", jarosno reče Jugo. "Ti namesnici ne vole nepokorne susede. Oni žele miran i poslušan Trantor, čak i po cenu da gaze ljude na njemu."
     Hari upita: "Ponovo pitanje zastupljenosti, zar ne?"
     "Baš to! U sektoru Plićaka Mušula živi veliki broj Dalita. Da li to znači da im je dozvoljeno da imaju predstavnika? Đavola! Prisiljeni su da kukaju i moljakaju..."
     "Ja... učiniću sve što mogu." Hari podiže ruke da prekine tiradu.
     Znao je, iz neposrednog posmatranja, da Car neće ništa preduzeti. Bilo mu je svejedno na koji način se upravlja Trantorom, sve dok iz palate nije video četvrti u plamenu. Klion je često umeo da primeti: "Ja sam Car Galaksije, a ne grada."
     Jugo iziđe, a oglasi se Harijev sto. "Kapetan carskih specijalaca moli da ga primite, ser."
     "Rekao sam im da ostanu napolju."
     "Kapetan traži prijem zbog poruke koju donosi."
     Kapetan ukočeno uđe u sobu i odbi da sedne. "Ovde sam da uz poštovanje prosledim preporuke specijalne komande, akademiče."
     "Bilo je dovoljno da pošalju pismo. U stvari, učinite to... pošaljite mi poruku. Imam posla..."
     "Ser, uz dužno poštovanje, ovo moram da vam prenesem."
     Hari utonu u naslon fotelje i mahnu rukom u znak pristanka. Činilo se da je kapetanu neugodno jer je stajao ukočeno dok je govorio: "Komanda zahteva da akademikova supruga ne bude u njegovoj pratnji dok ovaj obavlja državne poslove."
     "Ah, znači, neko je popustio pod pritiskom."
     "Takođe se predlaže da se vašoj supruzi potpuno zabrani pristup palati."
     "Šta? To već izgleda preterano."
     "Žao mi je što donosim takvu poruku, ser. Bio sam tamo i obavestio sam komandu da je dama imala dobar razlog da zaključi da treba da reaguje."
     "I da onom čoveku slomi ruku."
     Kapetan dozvoli sebi prisenak osmeha. "Moram da priznam da nikada nisam video takvu brzinu."
     I pitaš se kako je to moguće, zar ne? "Ko je bio taj čovek?"
     Kapetan nabra obrve. "Spiralni akademik, izgleda, po tituli iznad vas, ser. Ali neki kažu da je više politička ličnost."
     Hari je čekao, ali je kapetan ćutao, sa izrazom lica kao da želi da kaže više. "Čiji je pristalica?"
     "Izgleda da je Lamurkov, ser."
     "Ima li dokaza?"
     "Nikakvih, ser."
     Hari uzdahnu. Politika ne samo što je bila neopipljiva veština, već se i retko zasnivala na pouzdanim podacima. "U redu. Poruka je primljena."
     Kapetan žurno iziđe, sa vidnim olakšanjem. Pre nego što je Hari uspeo da mahne kompjuteru da se uključi, u sobu uđe delegacija sa njegovog fakulteta. Nemo su ušli i rasporedili se po sobi, uz pucketanje portala koji je ih ispitivao jednog po jednog. Hari uhvati sebe da se smeši zbog ove procedure. Od svih profesija koje su mogle da stvore atentatore, profesija matistoričara bila je najmanje verovatna.
     "Došli smo da vam prenesemo naš zajednički stav", reče profesor Aangon zvanično.
     "Izvolite", reče Hari. U drugim prilikama primenio bi svoje oskudno umeće da malo ublaži situaciju: u poslednje vreme zapostavljao je svoje univerzitetske dužnosti, kradući vreme od birokratskih poslova da bi ga posvetio jednačinama.
     Aangon reče: "Prvo, glasine o 'teoriji istorije' uzrok su podsmevanja našem odeljenju. Mi..."
     "Takva teorija ne postoji. Sve što postoji jeste neka vrsta opisne analize."
     Otvoreno poricanje je zbunilo Aangona, ali je ipak nastavio. "Ovaj, drugo: protivimo se očekivanom izboru vašeg asistenta, Juga Amarila, za šefa odeljenja u slučaju vaše ostavke. To je u suprotnosti sa načelom prvenstva - značajnog prvenstva - nad mlađim matistoričarem od, da se tako izrazimo, minimalnog društvenog ugleda."
     "Šta to znači?" upita Hari pretećim tonom.
     "Smatramo da ne treba dozvoliti da politika uđe u akademsko odlučivanje. Pobuna Dalita, koju je Amaril verbalno podržavao i koja je nedavno morala biti ugušena angažovanjem carskih trupa i oružane sile, čini ga nepogodnim..."
     "Dovoljno. Treće."
     "Reč je o napadu na pripadnika naše profesije."
     "Pripadnika... a, onog što ga je moja žena..."
     "Nečuvena sramota, zaista, drskost štaviše, od člana vaše porodice. To vaš dalji ostanak ovde čini neodrživim."
     Ako je neko planirao incident, zaista se trudio da izvuče punu korist iz njega. "Ne prihvatam to."
     Oči profesora Aangona otvrdnuše. Ostali članovi delegacije nespokojno su se premeštali s noge na nogu, a sada su se bili zbili iza njega. Nije bilo sumnje koga je grupa želela za sledećeg predsedavajućeg. "Mislim da izglasano nepoverenje na zvaničnom sastanku..."
     "Nemojte da mi pretite."
     "Samo ukazujem na to da, dok je vaša pažnja usmerena u drugom pravcu..."
     "Položaj prvog ministra."
     "...od vas ne može da se zahteva da obavljate svoje dužnosti..."
     "Skratite. Da bi se održao zvanični sastanak, predsedavajući mora da ga sazove."
     Grupa profesora se uzvrpolji, ali niko ništa ne reče.
     "A ja to neću učiniti."
     "Nećete moći dugo da izbegavate obavljanje posla koji zahteva vaš pristanak", reče Aankon lukavo.
     "Znam. Hajde da vidimo koliko to može da traje."
     "Stvarno bi trebalo da razmislite o tome. Mi..."
     "Napolje."
     "Šta? Ne možete..."
     "Napolje. Polazak."
     Pođoše.








9.
     Nikada nije lako suočiti se sa kritikom, naročito ako postoje svi izgledi da je na mestu.
     Pored večitog laktanja za položaj i status, Hari je znao da njegove kolege meritokrati - od akademskog potentata do ljudi iz njegovog odeljenja, sa legijama onih između - imaju dobro utemeljene osnove da mu zameraju zbog onoga što radi.
     Bili su nanjušili miris psihoistorije, koji su okolo širile glasine. To je bilo dovoljno da im se naroguše brci, kruti i osetljivi. Nisu mogli da prihvate mogućnost da čovečanstvo ne može da kontroliše svoju budućnost - da je istorija posledica delovanja sila izvan domašaja običnih smrtnika. Jesu li već predosetili istinu koju je Hari uvideo tek posle decenijama dugog proučavanja: da je Carstvo opstajalo zbog svoje više, meta-prirode, a ne plemenitog delovanja pojedinaca, ili čak svetova?
     Ljudi svake fele verovali su u čovekovu moć da izabere svoju sudbinu. Obično su polazili od nagonskog osećanja da delaju po sopstvenoj volji, da su do svojih stavova došli samostalnim razmišljanjem - to jest, da su zaključivali na osnovu premisa same paradigme. Ovo je, naravno, bio kružni proces, ali to ovakve argumente nije činilo pogrešnim ili nedelotvornim. Osećanje da su gospodari svoje sudbine bilo je moćno uverenje. Svako je voleo da misli tako. Logika s tim nije imala nikakve veze.
     A ko je bio on da im kaže da nisu u pravu?
     "Hari?"
     Bio je to Jugo. Delovao je pomalo neodlučno. "Uđi, prijatelju."
     "Maločas smo dobili neobičan predlog. Neki istraživački institut za koji nikad nisam čuo nudi nam poveliku svotu novca."
     "Za šta?" Novac je uvek mogao da bude od koristi.
     "U zamenu za osnovnu bazu podataka onih simova sa Sarka."
     "Voltera i Jovanke? Odgovor je ne. Kome to treba?"
     "Nemam pojma. Imamo ih sačuvane. Originalne dokumente."
     "Saznaj ko je dao predlog."
     "Pokušao sam. Ne mogu da pronađem izvor poruke."
     "Hmm. Čudno."
     "Zato sam mislio da bi trebalo da te obavestim. Stvar zaudara."
     "Ne isključuj tragački program, u slučaju da se ponovo jave."
     "Razumeo. A u pogledu dalitskog uporišta..."
     "Pusti to sad."
     "Hteo sam da te pitam da li si video kako su gardisti počistili onu gužvu u Džuninu."
     Pustio ga je da priča. Odavno je savladao akademsku veštinu pretvaranja da pomno sluša sagovornika dok mu je um bio čitav spiralni krak daleko.
     Bio je svestan da će morati da razgovara sa Carem o pitanju Dalita, ne samo da bi odgovorio na Lamurkov potez - inače vrlo smeo, s obzirom na tradicionalno nenasilni duh Trantora. Brzo, krvavo rešenje za težak problem. Čisto i surovo.
     Daliti su imali osnova za nezadovoljstvo: nisu bili zastupljeni na odgovarajući način. Osim toga, bili su nepopularni. I bundžije.
     Činjenica da su Daliti - izuzev onih izuzetnih koje su, poput Juga, izdvojili još u štenari za kožu na vratu - bili nenaklonjeni prema uobičajenim nagonima naučnog uma nije nimalo menjala stvar.
     U stvari, Hari je počeo da se pita da li je kruta i formalna naučna institucija vredna njegovog poštovanja. Svuda oko sebe video je propadanje naučne nepotkupljivosti, od borbe za stipendije do skupljanja carskih mrvica koje je predstavljao sistem napredovanja u poslu.
     Dan ranije bio je u poseti kod dekana za kadrove koji ga je posavetovao, sa dobro podmazanom logikom, da upotrebi deo svog uticaja kod Cara da isposluje stipendiju za profesora koji je malo toga postigao na profesionalnom planu, ali je imao porodične veze sa gornjim domom.
     Dekan mu je sasvim otvoreno rekao: "Zar ne mislite da je u najboljem interesu univerziteta da odobrite stipendijicu jednoj uticaju osobi?" Hari je odbio da to učini, ali je svejedno pozvao profesora da mu objasni zašto.
     Dekan je bio zapanjen takvim poštenjem. Hari je tek kasnije zaključio da je dekan bio u pravu, u okviru sopstvenog logičkog sistema. Ako su stipendije bile obična usluga, ništa drugo nego velikodušnost, zašto ih onda ne dodeljivati na čisto političkoj osnovi? Bio mu je stran takav način razmišljanja, ali morao je da prizna da je principijelan.
     Uzdahnuo je. Kada je Jugo zastao u svojoj žučnoj besedi, Hari mu se osmehnu. Ne, pogrešna reakcija. Zabrinuto mrštenje veđa... tako, to je već bilo bolje. Jugo nastavi sa uzrujanim monologom, mašući rukama, ređajući epitete do nemogućih visina.
     Hari pomisli da je sama izloženost politici, onakvoj kakva je - slepo sudaranje rojeva u pomrčini - pokolebala i njegovo, inače prilično umišljeno držanje. Da li je nauka u koju je tako čvrsto verovao tamo na Helikonu zaista bila od tolike koristi ljudima kao što su Daliti?
     U svom kružnom toku, misli mu se ponovo vratiše jednačinama: da li bi Carstvo ikada moglo da bude pokretano razumom i moralnim odlukama, umesto uticajem i bogatstvom? Teokratije su to pokušale, i propale su. Scijentokratije, koje su bile znatno ređe, bile su suviše krute da bi opstale.
     "...i rekao sam im: naravno, Hari može to da uradi", dovrši Jugo.
     "Ovaj, šta?"
     "Da podržiš plan Alfozo za dalitsko delegiranje, naravno."
     "Razmisliću o tome", reče Hari da se ne bi odao. "U međuvremenu, da čujem izveštaj o tom činiocu dugovečnosti koji si proučavao."
     "Dao sam trojici novih asistenata da to urade", reče Jugo trezveno, istrošivši svoju dalitsku energiju. "Nisu mogli da ga uhvate ni za glavu ni za rep."
     "Za lošeg lovca šuma je uvek pusta."
     Opazivši Jugov iznenađeni pogled, Hari se zapita da nije pomalo zarđao. Politika je uzimala danak.
     "Zato sam uneo činilac dugovečnosti u jednačine, tek da vidim šta će da bude. Evo..." gurnuo je elipsoidno jezgro podataka u Harijev stoni čitač "...gledaj šta se događa."
     Jedno od postojanih nasleđa davne prošlosti bila je standardna galaktička godina, koju su svi svetovi Carstva koristili kao jedinicu u poslovanju. Hari se oduvek pitao da li je to oznaka Zemljinog orbitalnog ciklusa. Sa podelom godine na dvanaest meseci od po dvadeset osam dana, izdvajala je 1.224.675 svetova od 25 miliona koliko ih je bilo u Carstvu kao kandidate za postojbinu Zemlje. Međutim, rotacije, precesije i satelitske rezonancije ometale su sve planetne cikluse. Nijedan od tih 1.224.675 svetova nije se savršeno uklapao sa zemaljskim kalendarom. Više od 17.000 svetova bili su mu približni.
     Jugo je počeo da objašnjava dobijene rezultate. Jedno od neobičnih svojstava istorije Carstva bio je ljudski vek. Već dugo je iznosio stotinu godina, ali su neki rani zapisi nagoveštavali da je to dvostruko duže od trajanja 'prepotopne godine' (kako je ljudski vek bio nazvan u jednom tekstu) koja je bila 'prirodna' za ljude. Ako je to bila istina, ljudi su živeli dvostruko duže nego u vreme pre Carstva. Neograničeno produženje ljudskog veka bilo je nemoguće; biologija je uvek bila konačni pobednik. U nišu rezervisanu za ljudsko telo useljavale su se nove bolesti.
     "Osnovu za ovo dobio sam od Dors... bistra dama", reče Jugo. "Pogledaj ovaj prikaz podataka." Krivulje, 3-D projekcije, klizeće tabele korelacija.
     Sudar biološke nauke i ljudske kulture uvek je bio silovit, često i razoran. Obično je vodio u politiku slobodnog tržišta, gde su roditelji mogli da odaberu željene osobine za svoje potomke.
     Neki su se odlučivali za dugovečnost, čime se život produžavao na 125, pa i 150 godina. Ali kada je većina stanovnika planete bila dugovečna, društvo je propadalo. Zašto?
     "Stoga sam u jednačinama pratio spoljnje uticaje", objašnjavao je Jugo dalje. Grozničavi Dalit je nestao, i ostala je samo darovitost zbog koje je Hari nekoliko decenija ranije izabrao i izvukao Juga iz znojave ekipe dubinskih rudara.
     Uprkos elegantnoj i varljivoj zakrivljenosti jednačina, u njima je otkrio neobičnu rezonanciju. U ekonomiji i nauci, inače pomno proučenima, postojali su skriveni ciklusi od 120 do 150 godina.
     Kada bi životni vek ljudi dosegao ova trajanja, javljale su se razorne reakcije. Tržišta su se pretvarala u krševite predele od hridi i ponora. Kulture su skakale iz ekstravagantnog obilja u puritansku škrtost. Za samo nekoliko vekova, haos je uništavao najveći deo mogućnosti bioloških nauka, ili bi ih gušila verska ograničenja. Prosečna dužina života ponovo je opadala.
     "Čudno", reče Hari, posmatrajući oštre krivulje ciklusa, čiji su se lukovi pretvarali u nazubljene klinove. "Uvek sam se pitao zašto ne živimo duže."
     "Postoji snažan socijalni pritisak protiv toga. Sada znamo odakle dolazi."
     "Ipak... voleo bih da imam vekovima dug i produktivan život."
     Jugo se naceri. "Pogledaj medije - drame, legende, holoe. Oni najdugovečniji uvek su ružne, pohlepne škrtice, koji nastoje da sve zadrže za sebe."
     "Hmmm. Da, uglavnom je tako."
     "I mitovi. Oni što ustaju iz mrtvih. Vampiri. Mumije. Uvek su zli."
     "Bez izuzetaka?"
     Jugo klimnu glavom. "Dors mi je iskopala neke zaista stare primere. Recimo o onom drevnom mučeniku... Isu, je l' tako?"
     "Neka vrsta mita o vaskrsenju?"
     "Dors kaže da Isu verovatno nije postojao. Tako se bar tvrdi u tim starim, fragmentarnim tekstovima. Čitav mit je verovatno kolektivni psiho-san. Primetićeš da je, pošto se vratio iz mrtvih, sasvim kratko ostao među živima."
     "Uzdigao se na nebo, zar ne?"
     "Bilo kako bilo, na brzinu je zbrisao iz grada. Ljudi ne žele takve u svom društvu, čak i ako su pobedili Žeteoca."
     Jugo pokaza na krivulje koje su vodile u katastrofu. "Sad bar možemo da naslutimo zašto je većina društava naučila da ne dozvoli ljudima da predugo žive."
     Hari je proučavao ravni događanja. "Da, ali ko je taj što uči?"
     "A? Ljudi, valjda."
     "Ali niko nije znao", upro je prstom u jednu tačku, "ovo."
     "Znanje ostaje usađeno u tabuima, predanju, zakonima."
     "Mhm." Slutio je postojanje nekakve ideje, nečega krupnog što se nalazilo na samom rubu saznanja... ali mu je to ponovo izmaklo. Moraće da sačeka da mu se vrati... ako ikada bude, u danima pred njim, našao vremena da oslušne onaj tihi glasić koji bi se povremeno prošunjao kroz njegovu svest, šaptav, kao zamućena senka na ulici u magli...
     Vratio se u stvarnost. "Dobar posao. Zaslužuješ čestitke. Objavi to."
     "Iako psihoistoriju držimo u tajnosti?"
     "To je samo jedan element. Ljudi će misliti da su glasine naduvana verzija ovoga."
     "Psihoistorija ne može da dejstvuje ako ljudi znaju za nju."
     "Nema opasnosti. Element dugovečnosti steći će značajan publicitet i zaustaviti nagađanja."
     "Biće to, znači, paravan za carska njuškala?"
     "Upravo tako."
     Jugo se osmehnu. "Zanimljivo je kako se ne ustručavaju da uhode čak i 'ukras Carstva', kako te je Klion nazvao uoči carskog banketa prošle nedelje."
     "Zaista? Nisam to čuo."
     "Bio si suviše zauzet onim stipendijama. Moraš da nađeš nekoga da obavlja te stvari za tebe."
     "Ljudi su nam potrebniji za psihoistoriju."
     "Zašto ne zatražiš od Cara da ti odobri nešto novca?"
     "Lamurk bi saznao i upotrebio bi to protiv mene. Zloupotrebljavanje procedura u gornjem domu, i tako to. Možeš i sam da sastaviš priču."
     "Hm, može biti. Ali bi svakako bilo mnogo lakše."
     "Ideja je da ne privlačimo pažnju na sebe. Da izbegavamo skandale i pustimo Kliona da odigra svoj diplomatski ples."
     "Klion je takođe rekao da si 'cvet pameti'. Snimio sam to za tebe."
     "Zaboravi. Cveće koje suviše izraste biva ubrano."








10.
     Dors je uspela da stigne samo do predvorja palate, gde joj je carska garda saopštila da mora da se vrati.
     "Bogamu, pa ona je moja žena", reče Hari ljutito.
     "Izvinite, ali to je naređenje sa najvišeg mesta", reče bezlični dvorski službenik. Hari je gotovo mogao da čuje velika početna slova. Falanga specijalaca oko Harija uopšte ga nije pomela; Hari se pitao da li bi išta moglo.
     "Čuj", obratio se Dors, "do sastanka je ostalo još vremena. Hajde da pojedemo nešto na carskoj recepciji."
     Narogušila se. "Hoćeš da kažeš da nameravaš da uđeš?"
     "Mislio sam da si shvatila. Moram. Klion je sazvao sastanak..."
     "Na Lamurkov nagovor."
     "Naravno. Reč je dalitskom pitanju."
     "I onaj čovek koga sam oborila na prijemu verovatno je bio tamo po nagovoru..."
     "Lamurka. Znam." Hari se osmehnu. "Svi tuneli vode do Lamurka."
     "Ne zaboravi akademskog potentata."
     "Ona je na mojoj strani!"
     "Ona želi položaj prvog ministra za sebe, Hari. Sve glasine to potvrđuju."
     "Što se mene tiče, neka ga samo uzme", progunđa on.
     "Ne mogu da te pustim tamo samog."
     "Ovo je carska palata." Pokazao je rukom na redove plavo-zlatnih uniformi u ogromnom predvorju. "Sve vrvi od gardista."
     "Ne sviđa mi se to."
     "Slušaj, dogovorili smo se da ćemo pokušati da prođemo na drskost... i nije nam uspelo, baš kao što sam ti i rekao. Šta da se radi. Ionako nikada ne bi prošla proveru oružja."
     Njeni zubi blago zagrizoše donju usnu, ali nije ništa rekla. Humanoformni robot nije imao nikakvog izgleda da prođe strogu kontrolu na ulazu u palatu.
     On mirno reče: "Zato ja ulazim, završavam posao i nalazim se ovde s tobom..."
     "Imaš mape i podatke koje sam ti pripremila?"
     "Naravno. Čip je usađen. Pozivam ih sa tri treptaja."
     U vrat mu je bio usađen čip sa podacima, neprocenjiva pomoć na konferencijama matistoričara. Standardna oprema, laka za rukovanje. Mikrolaser je crtao sliku na pozadini mrežnjače - boje, 3-D, sve - zgodan grafički paket. Ugradila mu je mnoštvo mapa i podataka o Carstvu, palati, važećim zakonima, značajnim događajima, svemu što je moglo da mu zatreba u toku razgovora i protokolarnih događanja.
     Strogi izraz njenog lica se izgubi, a ispod se ponovo ukaza žena. "Ja samo... Molim te... čuvaj se."
     Poljubio ju je u nos. "Kao i uvek."
     Prošetali su kroz legije besposličara koji su hvatali zjala u predvorju i častili se posluženjem koje je lebdelo na poslužavnicima. "Carstvo će da bankrotira, a oni dozvoljavaju ovo", frknu Hari.
     "Tradicija", reče Dors. "Bomun Velikodušni mrzeo je razmake između obroka, koji su bili njegova glavna aktivnost. Naredio je da svako od njegovih imanja priprema sva četiri dnevna obroka za njega, u slučaju da se zatekne na jednom od njih. Višak hrane je delio na ovaj način."
     Hari ne bi poverovao u tako neverovatnu priču da je nije čuo od istoričara. Postojale su čitave grupe ljudi koji su doslovno živeli tu, koristeći se nekim sasvim beznačajnim položajem da se goste na beskrajnom banketu. On i Dors šetali su među njima, obavijeni refraktornom izmaglicom koja im je krila lik. Prepoznavanje bi privuklo parazite.
     "Čak u usred ovog izobilja ti misliš na problem sa Volterom, zar ne?" šapnu mu ona.
     "Pokušavam da dokučim kako je nekom uspelo da ga... ili to... kopira iz naših dokumenata."
     "A neko je to i zatražio, pre nekoliko sati?" Namrštila se. "Kada si odbio, jednostavno su ga ukrali."
     "Verovatno agenti Carstva."
     "Ne sviđa mi se to. Moguće je da žele da te još više umešaju u džuninski skandal."
     "Stara zabrana simova ipak počinje da se krši." Nazdravio joj je. "Zaboravimo to. Danas možeš da biraš, 'oćeš li stim ili sim."
     Ispod izvajane kupole nalazilo se nekoliko hiljada ljudi. Da bi proverila muško-ženski tim koji ih je pratio, Dors ga je vodila promenljivom putanjom. Hari ubrzo oseti umor od tog igranja žmurke. Kao predani izučavalac društva, Dors mu je pokazivala poznate ličnosti. Imao je utisak da joj se činilo da će ga to zabaviti, ili mu bar odvratiti misli od predstojećeg sastanka. Nekoliko ljudi ga je prepoznalo, uprkos refraktornoj izmaglici, i zastalo da porazgovara s njim. Naravno, po tradiciji se u ovakvim prilikama nikada nisu vodili sadržajni razgovori.
     "Vreme je da uđeš", upozorila ga je Dors.
     "Uočila si pratioce?"
     "Ima ih troje, mislim. Ako pođu za tobom u palatu, obavestiću kapetana specijalaca."
     "Ne brini. Seti se da u palatu nije dozvoljeno unošenje oružja."
     "Više me brine obrazac ponašanja nego mogućnosti. Ona atentatorova pločica imala je tako podešenu detonaciju da imaš vremena da je ukloniš. Ali me je ipak dovoljno uznemirila da napadnem onog profesora."
     "Posle čega ti je zabranjen pristup u palatu." Hari dovrši misao: "Čini mi se da olako pripisuješ ljudima sposobnost za složeno spletkarenje."
     "Nisi mnogo čitao istoriju carske politike, zar ne?"
     "Hvala Bogu, nisam."
     "Samo bi te uznemirila", reče ona i poljubi ga sa iznenadnom i neočekivanom strašću. "A briga je moj posao."
     "Vidimo se za koji sat", reče Hari što je bezbrižnije mogao, uprkos mračnim slutnjama. U sebi dodade nadam se.
     Ušao je na teritoriju palate kroz uobičajene kontrolne tačke i pored službenika protokola. Ništa, čak ni ugljenični nož ili implozivna kuglica, nije moglo da prođe neopaženo pored mnogobrojnih njuški tragača mirisa i skenera. U prethodnim milenijumima atentati na careve postali su tako redovni da su podsećali na sport. Sada su se tradicija i tehnika ujedinile da učine ovakve zvanične prilike gotovo sasvim bezbednim. Gornji dom trebalo je da se sastane da podnese izveštaje Caru, što je podrazumevalo neizbežno prisustvo bataljona činovnika, savetnika, počasnih zvanica i šarenoliko odevenih grebatora. Paraziti su se lepili za njega sa dobro uvežbanom prirodnošću.
     Ispred Liceja nalazile su se carske ponude - umesto jedne tradicionalne dugačke sofre sa hranom sada ih je bilo na desetine, pretovarenih svakojakim poslasticama.
     Posluženje pre poslovnih sastanaka bilo je obavezno, znak prihvatanja careve velikodušnosti. Pokušaj da se to izbegne značio bi uvredu. Hari je štrpnuo nekoliko đakonija na putu prema kapiji strelca. Bučne zvanice neprekidno su kružile okolo, najčešće u nizu grozdova ispred kapije, odeljenih zvučnim zavesama.
     Hari zakorači u malu zvučnu komoru i iznenada se nađe izvan galame. Tu na brzinu uze da pregleda belešku o dnevnom redu zasedanja, da ne bi ostavio utisak potpunog bezveznjaka. Tipovi iz gornjeg doma sa podsmehom su posmatrali svako odstupanje od protokola. Iako im nije bio dozvoljen pristup u Licej, mediji su nedeljama brujali posle ovakvih sastanaka, sladeći se načinjenim gafovima. Hari je mrzeo sve to, ali je odlučio, pošto je već bio u igri, da igra po pravilima.
     Setio se Dorsine slučajne primedbe o Lionu Liberalnom, koji je jednom upriličio čitav lažni banket za svoje ministre. U posluženo voće moglo je da se zagrize, ali bi zvaničini zubi ostali zarobljeni u njemu sve dok ne bi bili oslobođeni digitalnom komandom. Komandu bi, naravno, dao sam Car, pošto bi se malo zabavio žrtvinim kukanjem i stenjanjem pred ostalim gostima. Pričalo se o nekim mračnijim zadovoljstvima koje je Lion imao od takvih zamki, ali samo u ličnim odajama.
     Hari prođe kroz zvučne zavese i nađe se u starijim pobočnim hodnicima koji su vodili u Licej. Njegova retinalna mapa obeležila je ove drevne, nepopularne prolaze zato što ih je malo ljudi koristilo. Njegova svita poslušno je išla za njim, iako su neki od pratilaca podizali veđe.
     Sada je već dobro upoznao njihovu sortu. Želeli su da budu primećeni dok se značajno laktaju kroz gomilu običnih činovnika sektora. Prolazak kroz polumračne hodnike bez guranja smrtnika nije bio nikakva zadovoljština za njihov ego.
     Na kraju jednog uskog hodnika nalazio se kip Liona, sa tradicionalnim bodežom dželata u ruci. Hari zastade da pogleda čoveka isturenog čela, čija je desna ruka sa bodežom bila izbrazdana debelim venama. U levoj ruci držao je kristalnu kuglu sa maglenim vinom. Rad je bio besprekoran i umetnik se bez sumnje udvarao Caru kada ga je vajao. Bodež je izgledao sasvim stvarno, sa blistavom dvostrukom oštricom.
     Neki su Lionovu vladavinu smatrali samim srcem dobrih starih vremena, kada je red bio sasvim prirodna stvar i kada se Carstvo bez teškoća širilo na nove svetove. Lion je bio okrutan, ali i široko omiljen vladar. Hari je želeo da psihoistorija proradi, ali se plašio mogućnosti da dobije oruđe koje bi oživelo takvu prošlost.
     Slegnuo je ramenima. Kada psihoistorija bude utemeljena, biće dovoljno vremena da se proračuna da li Carstvo vredi spasavati po svaku cenu.
     Ušao je u odaje gornjeg doma, praćen službenicima protokola. Tamo su ga čekali Klion, Lamurk i šarenilo gornjeg doma.
     Znao je da bi trebalo da se oseća uznemireno zbog svega toga, ali ga je atmosfera pretnje, zbog nečega, činila samo još nestrpljivijim da istinski shvati Carstvo. I da, ako bude moguće, izmeni njegovu sudbinu.








11.
     Kada je tri sata kasnije izišao iz Liceja, Hari se malo povodio u hodu. Rasprava je i dalje bila u punom jeku, ali mu je bio potreban predah. Jedan niži ministar za međuodnose u sektoru ponudio mu je da ga odvede do okrepljujućih kupki, što je on sa zahvalnošću prihvatio.
     "Ne znam koliko ću još moći ovo da izdržim", reče.
     "Morate se navići na dosadu", reče ministar veselo.
     "Možda ću i da zbrišem."
     "Ne, dođite - osvežite se!"
     Njegova ceremonijalna odora, obavezna u Liceju, bila je tesna i oznojena. Ukrašena kopča pojasa usecala mu se u stomak. Bila je krupna i kitnjasta, sa hromiranim prijemnikom za njegov ceremonijalni položaj, i koristila se samo prilikom glasanja.
     Ministar je čavrljao o Lamurkovom napadu na Harija, koji se ovaj trudio da prenebregne. Ali je uprkos tome morao da ustane da se odbrani i objasni neke svoje postupke. Trudio se da odgovara kratko i jasno, iako je to bilo sasvim nesvojstveno stilu koji je vladao u Liceju. Ministar mu je učtivo saopštio da misli da je to bila greška.
     Prošli su kroz osveživač, iz koga su padali plavi jonski mlazevi. Hari je bio zahvalan za to što je pod tušem razgovor bio nemoguć, i dopustio je elektrostatičkom vetru da ga masira sve dok se to nije pretvorilo u erotska milovanja; članovi doma očigledno su voleli da im poroci budu pri ruci.
     Ministar je otišao dalje, u potrazi za nekom svojom zabavom, lica ozarenog iščekivanjem. Hari je više voleo da ne sazna šta ga očekuje dalje, i prešao je u ćeliju sa parom. Opustio se, razmišljajući, dok je ploča boje đumbira čistila njegovu komoru: elementarno bioodržavanje. Mišići su mu se istezali dok je razmišljao o ponoru između sebe i profesionalaca u Liceju.
     Za Harija je ljudsko znanje predstavljalo neartikulisano iskustvo bezimenog mnoštva ljudi, a ne službeno učenje izvikane elite. Istorija je pokazivala da tržišta preslikavaju težnje i ideje većine. Ove su obično bile istinitije od grandioznih zamisli koje je proizvodila nadarenost i mudrost manjine. Ali carsku logiku zanimalo je da li je postupak delotvoran, a ne da li je isplativ ili uopšte koristan.
     Zaista nije znao kako da razgovara sa tim ljudima. Vešti verbalni obrti i izbegavanje odgovora danas su ga dobro služili, ali to nije moglo da traje unedogled.
     Ova premišljanja su ga zanela. Prenuvši se, shvatio je da je vreme da se vrati.
     Izišavši iz osveživača, skrenuo je sa najkraće putanje, koja je bila zakrčena funkcionerima, prošao kroz akustične zastore i ušao u malu prolaznu dvoranu, pomažući se mapama palate. Već je desetak puta upotrebio Dorsin čip, uglavnom da bi pratio brze, nejasne rasprave u domu. Mikrolaserom ispisana 3-D mapa na njegovoj mrežnjači okretala se kada bi pomerio pogled, podešavajući perspektivu. Ovde gotovo da nije bilo nikog od osoblja; većina je dežurala ispred Liceja.
     Hari stiže do kraja hodnika i u prolazu pogleda Lionov kip. Dželatov nož bio je nestao.
     Zašto bi neko...?
     Okrenuo se i požurio u pravcu iz kog je došao.
     Pre nego što je stigao do akustičnih zastora, iz njihovog beličastog sjaja iskorači neki čovek. Na njemu nije bilo ničeg neobičnog osim što je kružio pogledom, da bi ga konačno zaustavio na Hariju.
     Rastojanje između njih dvojice bilo je oko trideset metara. Hari se okrenu, pretvarajući se da se divi barokno dekorisanim zidovima, i poče da se udaljava. Začu škripanje čovekovih čizama iza sebe.
     Možda je paranoičan, a možda i nije. Treba samo da stigne do mesta gde ima ljudi, i sve će nestati, uveravao je sebe. Koraci iza njega postadoše bučniji, bliži.
     Okrenuo se i skrenuo u bočni hodnik. Ispred njega se nalazila ceremonijalna prostorija. Koraci se ubrzaše. Hari lagano zakaska preko kružne odaje i utrča u drevno predvorje. Tamo nije bilo nikoga.
     Na dnu dugačkog hodnika ugleda dva čoveka koji kao da su bili zaneti neobaveznim razgovorom. Pošao je prema njima, ali obojica zaćutaše i zagledaše se u njega. Jedan od njih posegnu u džep, izvadi komunikator i poče da govori u njega.
     Hari uzmaknu nazad, pronađe bočni prolaz i potrča tamo.
     Šta je sa kamerama za nadzor? Bilo ih je čak i u palati. Jedna se nalazila na kraju hodnika, ali je na objektivu imala nekakav neobičan poklopac. Prikazuje lažnu sliku, pade mu na pamet.
     Prastari delovi okoline Liceja bili su ne samo nepopularni već i pusti. Protrčao je kroz još jednu ekstravagantu ceremonijalnu prostoriju. Zvuk čizama je pristizao za njim. Okrenuo se na desnu stranu i ugledao ljude na dnu dugačke kose platforme.
     "Hej!" dreknu. Niko ne pogleda u njegovom pravcu. Sinu mu da se nalaze iza zvučnog zastora. Pođe prema njima.
     Iz niše u zidu iskorači čovek i prepreči mu put. Bio je visok i vitak, i uputio se prema Hariju sa mišićavom lakoćom. Kao i ostali, nije progovorio ni reč, niti je ičim drugim privlačio pažnju na sebe. Jednostavno je pošao prema Hariju.
     Hari skrenu levo i pređe u trk. Napred su se nalazili osveživači; napravio je krug - i obreo se u pravcu iz koga je došao. Tamo je bilo sveta. Samo da stigne do njih.
     Jedan dugačak hodnik vodio je pravo prema osveživačima. Uputio se njim, i na polovini puta ugledao grupu od tri žene koje su stajale i razgovarale u jednoj ukrasnoj niši. Usporio je, a one prekinuše razgovor. Bile su odevene u prepoznatljive uniforme osoblja. Verovatno su radile u kupatilima.
     Okrenule su se prema njemu. Delovale su zatečeno. Zaustio je da nešto kaže, ali tada najbliža žena zakorači napred i zgrabi za nadlakticu.
     Pokušao je da se otrgne. Bila je jaka. Nacerila se ostalima i rekla: "Upao nam je pravo u..."
     Trgnuo je ruku i oslobodio se stiska. Od trzaja je izgubila ravnotežu, i on to iskoristi da je gurne na druge dve žene. Jedna od njih zamahnu nogom prema njemu. Iskrenula je kuk da postigne jači zamah, ali joj je zasmetala drugarica, tako da je udarac bio prekratak, završivši u prazno.
     Hari se okrenu i potrča. Žene su očigledno bile dobro izvežbane, i nije imao mnogo izgleda da se probije pored njih. Pojurio je niz dugačak hodnik. Kada se posle nekoliko koraka usudio da pogleda unazad, vide da sve tri stoje gde su bile i gledaju za njim.
     Ovakvo ponašanje bilo je neobično, i on uspori, razmišljajući. Te žene i muškarci nisu imali nameru da ga napadnu, već samo da mu preseku put.
     U ovim hodnicima lako se moglo dogoditi da naiđe neki prolaznik. Hteli su da ga usmere u neki izolovaniji deo palate.
     Hari pozva svoju mapu palate. Crvena tačka pokazivala je njegov položaj na tlocrtu. Ugledao je dva bočna prolaza, malo napred, pre završetka hodnika - iz kojih se u tom trenutku pojaviše dva muškarca, ruku prekrštenih na grudima.
     I dalje je imao dva puta za uzmak. Skrenuo je levo u uzan prolaz sa drevnim poveljama.
     Na njegov prolazak povelje počeše da se pale jedna za drugom i započeše svoje priče o značajnim događajima i velikim pobedama, pokopanim ispod nanosa vekovne ravnodušnosti. 3-D projekcije prikazivale su raskošne spektakle dok je trčao pored njih. Zvonki glasovi pozivali su ga da sasluša njihove besede. Već je otežano disao, nastojeći da usredsredi misli.
     Stiže do ukrštanja hodnika. Projurio je kroz njega i opazio ljude kako se približavaju s desne strane.
     Šmugnuo je u bočni izlaz sa kliznim vratima, ispod memorijalnog muzeja Cara Elinora IV, i pojurio prema nizu vrata koja je prepoznao. Bile su to kabine osveživača, iza vrata blede boje obeleženih samo brojevima. Ministar za međuodnose u sektoru pokazao mu ih je kao najpogodnije za privatne sastanke.
     Da bi stigao do najbližih vrata, morao je da pređe omanji trg. Sa desne strane pojavi se čovek koji bez reči potrča prema njemu. Hari oproba prva vrata; bila su zaključana. Sledeća takođe. Čovek ga je bio gotovo sustigao. Ručica na trećim vratima se okrenu i on upade unutra.
     Bila su to obična vrata na šarkama. On naleže na njih da ih zatvori. Čovek teško udari u vrata i provuče ruku unutra. Hari se svom težinom baci na vrata. Čovek je čvrsto držao sa spoljne strane, zaglavivši nogu između vrata i dovratka.
     Hari snažno gurnu. Procep između vrata i dovratka se smanji, zarobivši čovekovu ruku.
     Njegov protivnik bio je snažan. Zastenjao je, nalegao sa svoje strane i procep se ponovo proširio.
     Hari se nasloni leđima na vrata i odgurnu se nogama. Nije imao ništa čime bi se pomogao, a ometala ga je i smešna ceremonijalna odora koju je nosio. U kabini nije bilo ničega pogodnog da se zaglave vrata ili da se upotrebi kao oružje.
     Posegnuo je za kopčom pojasa. U ruci mu se nađe drevni stilus za glasanje. Uze ga je u desnu ruku i pritisnu na vrata, a onda ga prihvati levom rukom i nemilosrdno zari u čovekovu šaku.
     Stilus je bio izrezbaren i kitnjast, ali se sužavao u oštar šiljak. Hari ubode šaku između trećeg i četvrtog zgloba. Svom snagom.
     Iz jedne od manjih arterija šiknu krv. Kratki pulsirajući mlazevi poprskaše vrata, jarkocrveni. Čovek jeknu "Ah!" i pusti vrata.
     Hari zalupi vrata i zapetlja oko brave. Škljocnuše magnetni zasuni. Dahćući, okrenuo se da osmotri kabinu.
     Kabina je bila jedna od najudobnijih i prostrana. Dve komore osveživača, ležaj sa podešavanjem visine, obilne zalihe sredstava za okrepljenje. Nekoliko okana sa toplom parom - gde su se, prema govorkanju, dešavali raskalašni ljubavni susreti. Na suprotnom zidu, ugao sa spravama za vežbanje i usko, takođe obično prozorsko okno, koje je gledalo na popločano dvorište, nasuto peskom. Bilo je podsetnik na vremena kada je brz uzmak bio najbolji način da se čovek oslobodi neželjenog društva.
     Hari začu prigušeno klik na vratima. Pretpostavio je da su spolja prilepili depolarizator, da otključa magnetne brave. Okrenuo se da osmotri uski prozor.








12.
     Čovek oprezno uđe u kabinu osveživača. Na sebi je imao jednostavnu tuniku posluge, koja mu je omogućavala slobodu pokreta, savršena za brzo delovanje. Nosio je nož sa Lionovog kipa.
     Jednom rukom zatvorio je vrata za sobom i zaključao ih, ne prestajući da motri na prostoriju, spreman da udari nožem. Iako je bio krupan, kretao se lako i vešto. Metodično je pregledao obe komore i okna, pa čak i ugao sa automatima za vežbanje. U odaji nije bilo nikoga. Provirio je kroz prozor, koji je bio širom otvoren. Uski prozor nije bio dovoljno širok da se protisne kroz njega; plava uniforma posluge krila je teške mišiće.
     Odstupio je od prozora i progovorio u komunikator: "Provukao se u dvorište. Ne vidim ga odavde. Jeste li postavili nekoga tamo?"
     Nekoliko trenutaka je ćutao, slušajući glas is komunikatora, a onda odsečno reče: "Ne možete da ga nađete? Naravno da ne možete. Rek'o sam vam da ne isključujemo tragače u ovom delu."
     Ponovo je zaćutao. "Znam da je reč o poverljivim sastancima, bez tragača i ostalih sprava koje snimaju, ali..."
     Počeo je jarosno da kruži po prostoriji. "Samo se pobrinite da pokrijete sve izlaze. Svi ti vrtovi su međusobno povezani."
     Nova pauza. "Aktivirali ste njuškala? I kamere? Odlično. Ako uprskate stvar, ima da vas..." Pustio je da mu glas preraste u režanje.
     Još jednom je preleteo pogledom po odaji, pa otključao magnete. Ispred vrata je stajao čovek sa okrvavljenim rukavom.
     "Kaplješ, budalo", reče onaj sa nožem. "Podigni tu ruku i nestani odavde. I pošalji ekipu za čišćenje."
     Drugi čovek reče: "Kuda je mogao da..."
     "Znao sam da ne treba da te uzimam za ovo. Prokleti amater." Čovek sa nožem se trkom udalji.
     Ovo je trajalo čitavu večnost. Brojeći sekunde, Hari je teškom mukom držao tavaničnu ploču na mestu.
     Ležao je u tami, na potpornim gredama neposredno iznad jedne od komora. Ploču je bio neznatno odmaknuo da bi mogao da osmatra kabinu. Nadao se da je, posmatrano odozdo, taj uski prorez jedini trag da je ploča bila uklonjena i ponovo vraćena na mesto. Video je tragove obuće na krovu komore, gde se bio popeo da izbije ploču iz ležišta.
     Sada je morao da je pridržava. Od napora su ga već bolele ruke.
     Tada vide kako se u kabini osveživača pojavljuje nečija noga, okreće se i izlazi iz vidokruga. Je li to bio neko iz istog tima?
     Ako mu ploča isklizne, neko će čuti buku i videti da se tamni prorez na tavanici proširio. A mogla bi i da mu ispadne na pod.
     Sklopio je oči i usredsredio se na prste, primoravajući ih da nastave da drže. Više ih nije osećao. Bilo mu je sve teže. Ruke su počinjale da mu se tresu.
     Ploča je bila teška, troslojna, radi zvučne izolacije. Klizila mu je iz zahvata. Uskoro će je ispustiti, i pašće...
     Onaj dole iziđe iz prostorije, i začu se zvuk zatvaranja vrata. Brava škljocnu.
     Iako to nije želeo, prsti dopustiše ploči da isklizne. Bučno je tresnula na pod. Hari se ukoči, osluškujući.
     Nije čuo zvuk brave. Samo tihi šum kruženja vazduha.
     Neko vreme će biti bezbedan. Bezbedan u klopci.
     Niko nije znao da je tu. Samo bi detaljna pretraga dovela verne gardiste ovako daleko od Liceja.
     A zašto bi dolazili? Njegov izostanak neće biti odmah primećen. Ako i bude, verovatno će pomisliti da mu se dom popeo na glavu i da je otišao kući. Tako nešto je i rekao ministru za međuodnose.
     To je značilo da će ubice moći satima da tragaju za njim, neometani. Čovek sa nožem delovao je kao sistematičan i odlučan tip. Na kraju će neizbežno pomisliti da ponovo proveri kabinu, na početku traga. Sigurno su imali i njuškala. A sada je verovatno i čitav niz kamera u palati motrio na njegovo pojavljivanje.
     Bila je sreća što u osveživaču nije bilo nijedne. Spustio se na pod, gotovo se okliznuvši na zakrivljenom krovu komore. Trebalo mu je dosta veštine i snage da vrati tešku ploču na mesto. Bio je sav zadihan kada mu je konačno uspelo da to učini. Ležeći na gredama, pričvrstio ju je nazad u ležište.
     Ležao je u tami i razmišljao. Na tri treptaja Dorsina mapa palate mu se pojavi u oku. Boje i pojedinosti bile su mnogo jasnije u pomrčini. Naravno, nije prikazivala ništa korisno kao što je bio njegov budžak. Video je da je duboko u obodnom delu Liceja. Možda bi bilo najbolje da drsko išeta iz kabine. Ako uspe da se umeša među ljude...
     Ako. Nije mu se dopadalo da sudbinu poverava slučaju. U to je spadala i mogućnost da ostane tu i da se nada da oni neće doneti njuškala koja bi otkrila njegovo skrovište.
     U svakom slučaju, znao je da mora nešto da preduzme. Drugačije ponašanje nije bilo u njegovoj prirodi. Kada je potrebno strpljenje, u redu... ali nije bilo sigurno da bi čekanje popravilo izglede da se izvuče.
     Zagledao se u tamu. Pomrčina se pružala dalje. Možda bi mogao da se kreće u tom prostoru. Ali u kom pravcu?
     Dorsina mapa pokazala mu je da vrtovi počinka čine vešto smišljen lavirint oko prostora osveživača. One uvežbane ubice svakako su odvukle sve potencijalne svedoke sa one strane prozora kabine.
     Kada bi se nekako domogao vrtova...
     Hari shvati da razmišlja u dve dimenzije. Ako se provuče kroz nekoliko slojeva palate, mogao bi da stigne do posećenijih delova. Izvan kabine i na kraju hodnika, Dorsina mapa pokazivala je okno lifta.
     Odredio je svoj položaj i zagledao se u željenom pravcu. Nije mu bilo jasno kako se e-lift uklapa u zgradu. Mapa je pokazivala samo četvrtasti otvor sa simbolom lifta. Mišići su mu se grčili od straha.
     Počeo je da puzi u tom pravcu, ne zato što je znao šta radi, već zato što nije znao šta bi drugo. Okomiti keramiformni nosači pružali su mu uporište, i morao je samo da pazi da ne izbije ploče iz ležišta. Sledećeg trenutka se okliznuo i udario kolenom u jednu; ploča se opasno zatrese, ali se odmah vrati na mesto. Između ploča probijali su se mutni zraci fosforne svetlosti. Prašina mu je golicala nozdrve i oblagala usne. Telom je skupljao milenijumima nedirnutu prljavštinu.
     Tamo ispred njega, na mestu gde je trebalo da bude lift, video se plavičasti sjaj. Kanali, cevi, optički kablovi i nosači sve su mu više otežavali prilazak, grupisani oko hodnika. Trebalo mu je više minuta da pronađe put između njih. Dodirnuo je jednu od cevi i trgao ruku, jedva se uzdržavši da ne jaukne od iznenadnog bola. Osetio je zadah spaljenog mesa.
     Plavi sjaj se probijao pored ivica ploče. Sjaj se odjednom pojača, pa ponovo oslabi kada mu se malo više približio. Oštro pucketanje reče mu da je upravo prošla e-ćelija lifta. Nije mogao da odredi da li se spuštao ili peo.
     Ploča je bila od keramočelika, otprilike metar dugačkih stranica, sa sve četiri strane obrubljena električnim trakama. O radu e-lifta znao je samo to da drži kabinu pod naponom i da prenosi teret duž neprekidnog niza elektrodinamičkih polja.
     Prebacio je noge napred i ritnuo ploču. Nije popustila, ali se pomerila. Ritnuo se ponovo, i ploča popusti. Stenjući od napora, ritnuo se treći, pa četvrti put - ploča iskoči i pade.
     Uklonio je debele električne trake i izvirio u okno. Bilo je mračno, osvetljeno samo mutnom svetlošću tanke fosforne trake koja se gubila u tami, ispod i iznad njega.
     Palata je u svom starom delu bila viša od kilometra. Na visini od jednog kilometra, mehanički kablovski liftovi nisu mogli da nose ni najmanje putničke kabine. Naponske sprege na zidovima okna sa e-ćelijom sa lakoćom su uspostavljale dinamiku. Tehnologija je bila stara i pouzdana. Okno mora da je bilo milenijumima staro, a tako je i mirisalo.
     Nije mu se dopadalo ono što ga je čekalo. Mapa mu je pokazala da se tri nivoa iznad njega nalaze prostrane javne prostorije za obradu namirnica za dvor. Tamo će biti u sigurnom društvu. Ispod njega je ležalo osam nivoa Liceja, za koje je pretpostavljao da su opasni. Bilo bi, svakako, lakše spustiti se... ali i dalje.
     Uveravao je sebe da neće biti suviše teško. U senovitom oknu videli su se elektrostatički odašiljači, u pravilnim razmacima usađeni u zidove. Pronašao je vlakno električne trake i bocnuo ga prstom. Nije bilo varnica, niti pražnjenja. To se poklapalo sa njegovim oskudnim znanjem: odašiljači su se uključivali samo prilikom prolaska ćelije. Njihova ležišta bila su dovoljno duboka da zavuče stopalo do polovine u njih.
     Pažljivo je oslušnuo. Nije se čuo nikakav zvuk. E-ćelije su bile gotovo bešumne, ali su ove stare bile i spore. Da li je rizik penjanja kroz okno zaista tako veliki?
     U istom trenutku kada se zapitao se da li radi pravu stvar, daleko iza sebe začu glas: "'Ej! 'Ej ti tamo!"
     Osvrnuo se. Kroz otvor na tavanici virila je nečija glava. Nije mogao da razazna crte, ali se nije ni trudio. Odmah je počeo da se prebacuje preko poslednje poprečne grede ispred zida okna, nezgrapno, izvijajući se u prazninu. Opipao je nogama po zidu ispod sebe, pronašao udubljenje odašiljača i gurnuo stopalo u njega.
     Nije bilo pražnjenja. Po sećanju je napipao sledeći otvor. Oslonio je stopalo. Kliznuo je preko ivice, grčevito se pridržavajući rukama.
     Noge su mu visile iznad mračne praznine. Vrtoglavica. U grlo mu iznenada navali žuč.
     Odozgo se začu vika. Nekoliko glasova, muških. Neko je verovatno primetio tragove na krovu komore. Bleda svetlost iz otvora na tavanici sada mu je bila od pomoći, jer je osvetljavala okno.
     Progutao je, i više nije bilo toliko žuči.
     Sada ne smem da mislim o tome. Samo dalje.
     Desno od sebe opazio je sledeće ležište odašiljača. Stao je u njega i prebacio se dalje, do susednog zida okna. Počeo je da se penje. Uspon je bio iznenađujuće lak, zbog blizu postavljenih otvora i njihovog zgodnog prečnika za šake i stopala. Brzo je odmicao uvis, teran zvucima puzanja iza sebe.
     Prošao je pored vrata na sledećem nivou. Pored njih se nalazila ravna pločica pomoćnog prekidača. Mogao je da otvori vrata, ali šta je bilo iza?
     Prošlo je nekoliko minuta otkako se pomolila ona glava. Vest se verovatno proširila, i možda su već bili gore, upotrebivši stepenice ili drugi lift.
     Odlučio je da se popne više. Duboki udisaji prašnjavog vazduha terali su ga na kašalj, ali se nekako uzdržavao. Hvatao se rukama za odašiljače, pošto se uverio da su čvrsti i pogodni za držanje, a noge su mu obavljale najveći deo posla u uspinjanju uz glatki zid.
     Stigao je do sledećeg nivoa i doneo istu odluku: samo još jedan više. Onda začu šapat. Slab, ali sve razgovetniji.
     Hladna struja vazduha odozgo natera ga da podigne glavu. Nešto je gasilo mutnu traku fosforna, brzo se spuštajući.
     Razaznao je pucketanje, koje se pojačavalo. Nije bilo izgleda da stigne do sledećih vrata na vreme.
     Ukočio se na mestu. Još je mogao da se spusti niže, ali mu se činilo da ni za to više nema vremena. Crna masa e-ćelije klizila je naniže, brza i sve veća, ispunjavajući ga užasom.
     Kratak prasak plavih lukova, huk vazduha... i lift se zaustavi. Na spratu iznad njega.
     Ublaživači zvuka prigušili su čak i šum otvaranja vrata. Hari viknu, ali nije bilo odgovora. Počeo je da se spušta, pipajući nogama za otvorima, stenjući.
     Oštro pucketanje odozgo. E-ćelija ponovo poče da se spušta.
     Video je dno kabine kako mu se približava. Kada bi lift prošao pored otvora odašiljača, iz njih su izbijali tanki plavi lukovi, napajajući ga. Hari se spuštao, u samrtnim zebnji.
     Tada mu sinu ideja, očajnička mogućnost. Kosa mu je lepršala na vetru. Naterao je sebe da osmotri dno kabine. Dole su visile četiri pravougane prečke. Bile su metalne i služile su da prime naboj.
     E-ćelija je bila već gotovo iznad njega. Više nije bilo vremena za razmišljanje. Hari se baci prema najbližoj prečki kada se teška kabina obrušila na njega.
     Uhvatio se za debelu šipku prečke. Oštar, zujeći udar raširi mu oči od bola. Telo mu obavi pucketava struja. Šake i podlaktice mu se zgrčiše od elektro-muskularnog šoka. Grč ga je držao na prečki dok su mu se noge nevoljno ritale.
     Primio je deo naboja ćelije. Sada su mu elektrostatična polja okna prožimala telo, pridržavajući ga. Ruke više nisu morale da nose svu težinu.
     Šake i mišice su ga bolele. Kroz uzdrhtale mišiće šibali su kratki, oštri udari bola, ali nije popuštao zahvat.
     Ali struja mu je kružila i kroz telo - i srce. Mišići celog trupa su mu se trzali. Postao je element kola.
     Otpustio je levu ruku. To je prekinulo kolo, ali je i dalje bio pod naponom. Oštri bolovi u mišićima grudi su popustili, ali nisu i prestali.
     Pored Harijevih zaslepljenih očiju promicali su spratovi. Barem se udaljavam, pomisli on, od progonitelja.
     Desna ruka mu se umorila, i on prebaci težinu na levu. Govorio je sebi da viseći na jednoj ruci ne zamara ruke više nego kada bi koristio obe. Nije verovao u to, ali je želeo da veruje.
     Ali kako da se izvuče iz okna? E-ćelija se ponovo zaustavila. Hari osmotri senovitu masu koja se uzdizala nad njim kao crna tavanica. U ovom drevnom delu palate nivoi su bili široko razmaknuti. Trebalo bi mu nekoliko minita da siđe do onog nižeg.
     E-ćelija je mogla dugo da šeta oknom gore-dole pre nego što je pozovu sa najnižeg nivoa. Ali ako se to i dogodi, nije znao kako se okno završava. Mogao bi da bude zgnječen uz sigurnosnu konstrukciju.
     Ako bi mu pošlo za rukom da u prolazu pritisne jednu od pomoćnih ploča za otvaranje vrata, ponovo bi osetio strujni udar, jer bi naboj prešao iz njega u zidove okna. Mišići bi mu se ukočili od bola. Kako bi se tada prihvatio za nešto?
     E-ćelija se pope dva sprata više, spusti se pet, zaustavi se i još jednom spusti. Hari ponovo promeni ruke i pokuša da razmišlja.
     Ruke su počinjale da mu se umaraju. Udar struje bio je dodatni napor za njih, a sada su se bolno grčile od strujanja kroz oblogu e-ćelije.
     Naboj koji je primio nije bio dovoljan da obezbedi poništenje njegove težine, tako da su mu ruke ipak nosile izvestan teret. Kao svileni prsti, preko njega su prelazili treperavi elektrostatički talasi. Osećao je slabe nalete struje iz e-ćelije, koja je podešavala naboj da bi neutralisala silu teže. Pomislio je na Dors, i kako se našao ovde, i sve je to prostrujalo pored njega kao neka nestvarna, snovidna groznica.
     Zatresao je glavom. Mora da razmisli.
     Struja je tekla kroz njega kao da je deo provodničke košuljice. Putnici u kabini nisu osećali ništa, jer je ukupni naboj ostajao napolju, pošto je svaki elektron težio da se udalji što je više moguće od svojih odbojnih suseda.
     Putnici u kabini.
     Ponovo je promenio ruke. Sada su ga obe veoma bolele. Počeo je da se ljulja napred-nazad kao klatno, povećavajući zamahe. Posle petog zamaha snažno udari nogama o dno lifta. Začuo se solidan tresak - materijal je bio masivan. Udarivši nekoliko puta nogama u tvrdi metal, zastade, viseći, da oslušne. Trudio se da ne misli na bol u rukama.
     Nikakvog odgovora. On promuklo pozva. Unutra verovatno nisu čuli ništa.
     Setio se da je unutrašnjost tih prastarih e-ćelija bila raskošno ukrašena i udobno postavljena somotom. Ko bi primetio jedva čujne zvuke odozdo?
     E-ćelija je ponovo pošla uvis. Savio je ruke i besciljno zamahnuo nogama iznad senovitog bezdana. Bio je to neobičan osećaj, biti predavan između polja, koja su mu milela po koži. Svaka vlas na njegovom telu stajala je uspravno. Tada mu sinu ideja.
     Ako je primio približno jednak statički naboj kao e-ćelija... onda mu ćelija više ne treba.
     Zgodna teorija, nema šta. Ali hoće li imati petlju da je proveri?
     Pustio je prečku i počeo da pada.
     Ali polako, sasvim polako. Vazduh je blago strujao oko njega dok je lebdeo nivo niže, a zatim i dva. Ruke mu se obliše blaženstvom od olakšanja.
     Otpustivši se, ipak je zadržao naboj. Polja okna su ga prihvatala, ublažavajući inerciju, kao da je i sam e-ćelija.
     Ali nesavršena. Uz neprestanu razmenu između e-ćelije i zidova okna, neće dugo ostati neutralan.
     Iznad njega, prava e-ćelija poče da se diže. On pogleda uvis i vide je kako se udaljava, produžavajući plavu forsfornu liniju koja se gubila daleko u visini.
     Malo se uzdigao, zaustavio i ponovo počeo da pada. Okno je pokušavalo da pridrži oboje, e-ćeliju i njega, nepredviđeni naboj. Program za kontrolu povratne sprege nije bio sposoban da reši tako složen problem.
     Uskoro će taj ograničeni kontrolni sistem zaključiti da je njegov posao e-ćelija, a ne on. Zaustaviće ćeliju, obezbediti je na tom mestu - i otarasiti si ga se.
     Hari oseti kako usporava, zastaje... i ponovo propada. Preko kože su mu tekli mlazevi naboja. U kosi su mu crvčali elektroni. Vazduh oko njega činio se elastičan, oživljen električnim poljima. Koža mu se plameno grčila, naročito delovi na vrhu glave i potkolenicama, gde se naboj najviše akumulirao.
     Ponovo je usporio. U mutnom fosfornom sjaju opazi kako se odozdo sprat približava. Zidovi su treperili od napona, i on oseti njihov sunđerasti bočni pritisak.
     Možda bi mogao to da iskoristi. Izvio se u stranu, zgrčio noge i odbacio se od elastičnog elektrostatičkog polja.
     Nespretno je plivao kroz pamučasti otpor. Već je padao brže, kao pero. Ispružio se da zakači otvor odašiljača - i odatle sevnu plava munja i pogodi ga u ruku. Mišići ruke se zgrčiše, i on zastenja od iznenadnog bola. Cela podlaktica i šaka bile su mu oduzete.
     Udahnuo je da razbistri pogled, iznenada zamagljen od suza. Zid je brže promicao pored njega. Nailazio je novi nivo, i on opazi da lebdi samo metar od zida okna. Razmahao se kao loš plivač kroz otpor elektrostatičkih polja.
     Kraj njega promakoše vrhovi vrata. Ritnuo se prema pomoćnom prekidaču za otvaranje vrata, promašio, zamahnuo ponovo - i pogodio. Vrata počeše šumno da klize u stranu. On se izvi, i u letu levom rukom dograbi prag.
     Još jedan udar kroz ruku. Prsti mu se zgrčiše oko ivice. Zamahnuo je utrnulom rukom u zid. Kroz telo mu prostruja još jedno električno pražnjenje. Ovaj put slabije, ali mu se desna ruka zgrčila, oživevši. U agoniji, zamahnu njom prema pragu i uhvati se.
     Ponovo je imao punu težinu i nemoćno je visio uz zid. Levo stopalo pronađe otvor odašiljača i osloni se. Pokušao je da se malo podigne na mišiće i otkrio da više nema snage. Kroz pobunjene mišiće sevnu mu bol.
     Drhteći od napora, izoštrio je pogled. Oči su mu bile jedva iznad praga. Povici u daljini. Prema njemu potrčaše cipele ispod plave carske uniforme.
     Drži se... još samo malo...
     Žena u uniformi turban garde stiže do njega i kleknu, podignutih obrva. "Ser, šta to...?"
     "Zovite... Specijalce..." zakrklja on. "Recite im da sam... Skoknuo dole."








Četvrti deo: SVEST O SEBI
     SIMULACIJSKI PROSTORI. Pojava dokazanih problema ličnosti. Svaka simulacija koja je znala svoje poreklo bila je nasilno podsećana da nije original, već magla načinjena od brojeva. Ovo je kod njih izazivalo svest o sebi kao o kontinuitetu, beskrajnom obnavljanju obrasca. Kod ljudskih bića, 'algoritam stvarnosti' izračunava se ispaljivanjem sinapsi, pobuđivanjem nerava, kontinuiteta nastalog iz plesa uzroka i posledice.
     Ovo je, u sumrak istorije Carstva, vodilo do ozbiljnog problema u predstavljanju umova koji su zaista postojali - teme koja je bila pod dubokim (iako stalno narušavanim) tabuom. Same simulacije pomno su se bavile ovim dubokim problemom, uz znatne, naravno simulirane, duševne patnje. Da bi bili 'oni', morali su da prožive životne priče koje su ih usmeravale, te su zbog toga imali sliku o sebi kao o pokretnoj tački na kraju duge, složene linije koju je vuklo njihovo ukupno Ja, menjajući se u vremenu. Morali su da rekonstruišu sebe, spoljašnje i unutrašnje drame podjednako, da bi uobličili duboku narativu koja je obrazovala identitet. Samo je kod simulacija načinjenih po uzoru na stvarne ličnosti, sa čvrstim filozofskim temeljima, ovo bilo zaista moguće...
     
     ENCIKLOPEDIJA GALAKTIKA








1.
     Jovanka Orleanka lebdela je kroz nejasne, tutnjave tunele zadimljene Mreže.
     Pri tom je morala da se bori sa svojim strahovima. Svuda oko sebe videla je složenu igru razlomljene svetlosti i praskavih, šupljih implozija.
     Misli su joj bile lanac, otkačen od vremena i neukotvljen u prostoru. Ali u njenom umu obrazovale su se, poput golicavih udara struje, pobožne i kao alabaster blede slike - nemirne, uskovitlane. Neprekidni tok, koji je rastvarao strukture u njoj, kao lađa u prolazu.
     Žarko je žudela za tim da i sama ima tako opipljivo ja. Nespokojno je proučavala tmurnu Mrežu koja je proticala oko nje, nalik na okeanske vrtloge tečnog mahagonija.
     Posle bekstva od čarobnjaka, od koga je zavisio spas njene duše - njene 'svesti o sebi', pojma nekako nepovezanog sa svešću - prepustila se tim vlažnim strujama. Njena majka, svetačka žena, jednom joj je rekla da na ovakav način zapenjene vode velike reke prestaju da budu bujica, urivajući se u svoja duboka korita u zemlji.
     Sada je lebdela kao vazdušasta duša, samodovoljna i zaokupljena sobom, postojeći izvan otkucavanja vremena.
     Stazis-prostor, nazvao je to Volter. Utočište u kome je mogla da minimizuje računarsko časovničko vreme - kakav čudan govor! - čekajući vizije koje joj je slao Volter.
     Prilikom svog poslednjeg pojavljivanja, bio je ljut - samo zato što je dala prednost svojim unutarnjim glasovima, a ne njegovom!
     Kako je mogla da mu objasni da su je, uprkos njenoj volji, opčinjavali glasovi svetaca i arhanđela? Da su nadjačavali one koji su težili da joj priđu spolja?
     Kao prosta seljanka, nije mogla da odoli velikim duhovnim bićima, kakva je bila ona stroga sveta Katarina. Ili dostojanstveni Mihajlo, kralj anđeoskih legija, brojnijih od francuskih kraljevskih vojski koje je vodila u bitke. (Pre mnogo eona, došapnu joj neki čudan glas... ipak, bila je sigurna da je to samo priviđenje, jer je u ovom Čistilištu vreme svakako stajalo.)
     A najmanje je mogla da im se odupre kada je njihov nebeski govor grmeo jednim glasom - kao sada.
     "Ne odgovaraj mu", javi se Katarina, istog trenutka kada je stigao Volterov zahtev da je vidi. Lebdela je na ogromnim belim krilima.
     Ovo Volterovo pojavljivanje bilo je u obliku golubice mira, zaslepljujuće bele boje, koja je doplovila do nje kroz tmurnu tečnost. Vesela ptica!
     Katarinin strogi glas oštro je sekao, krut kao uštirkana crno-bela odora neke pedantne časne sestre. "Grešno si se prepustila njegovoj požudi, ali to ne znači da te poseduje. Ne pripadaš tom čoveku! Pripadaš svome Tvorcu."
     Ptica zaguguta: "Treba da ti pošaljem neke podatke."
     "Ja, ja..." Jovankin tanki glas odjekivao je kao da je u nekoj nesagledivoj pećini, a ne na virovitoj reci. Kada bi samo mogla da vidi...
     Katarinina velika krila ljutito prasnuše. "Otići će. Nema izbora. On ne može do tebe, ne može da te navede na greh... ako sama ne pristaneš na to."
     Jovanki se zažariše obrazi od sećanja na svoju razvratnost sa Volterom.
     "Katarina je u pravu", zagrme dubok glas - bio je to Mihajlo, kralj anđeoskih vojski raja. "Požuda nema nikakve veze sa telom, kao što ste ti i taj čovek dokazali. Njegovo telo se odavno usmrdelo i istrunulo."
     "Bilo bi lepo videti ga ponovo", prošapta Jovanka čežnjivo. Na ovom mestu, misli su zbog nečega bile dela. Bilo je dovoljno da podigne ruku i Volterovi brojevi bi potekli u nju.
     "On nudi nečiste podatke!" jeknu Katarina. "Smesta spreči njegov pristup."
     "Ako ne možeš da mu odoliš, udaj se za njega", naredi Mihajlo ukočeno.
     "Da se uda?" glas svete Katarine treperio je od prezira.
     U svom telesnom životu, nosila je mušku odeću, podsecala kosu i odbijala da ima bilo šta sa muškarcima, pokazujući time svoju svetost i zdrav razum. Jovanka se često molila svetoj Katarini. "Muškarci! Čak i ovde", svetica izgrdi Mihajla, "držite se zajedno, kao saveznici u ratu za uništenje žena."
     "Moj savet je čisto duhovne prirode", reče Mihajlo sa visine. "Anđeo sam, i ne priklanjam se nijednom polu."
     Katerina je pucala od prezira. "Zašto onda nisi kraljica anđeoskih legija, a ne kralj? Zašto ne zapovedaš ratnicama raja, umesto ratnicima? Zašto nisi arhanđelka, umesto arhanđeo? I zašto se ne zoveš Mihajla?"
     Molim vas, reče Jovanka. Molim vas. Pomisao na brak izazivala je u njoj jednak užas kao kod svete Katarine, iako je brak bio jedno od blagoslovenih stanja. Ali takva je bila i krajnja pobožnost, iako je ova gotovo uvek značila sigurnu smrt.
     ...oganj... sveštenikovo likovanje dok je vršio obred...
     ...pucketavi užas, užasni, proždrljivi plamenovi...
     Stresla se - pribrala svoje ja, stiže šapat - i usredsredila se na svog svetog čuvara. Ah, da, brak... Volter...
     Nije bila sigurna šta brak znači, osim rađanja dece u Hristu i u bolovima, za Svetu Majku Crkvu. Pomisao na čin začetka deteta, oplodnju, uzburka njeno uznemireno srce, onemoća joj noge, donese joj slike vitkog, umnog muškarca...
     "To znači biti posedovan", reče Katarina. "To znači da bi Volter, kao tvoj muž, umesto da traži pristanak kada želi da ti se približi - kao sada - mogao da ti se nametne kad god bi mu bilo do toga."
     Postojanje bez samosvojnosti, bez samostalnosti... Mlazevi Jovankine blistave ja-svetlosti počeše da se sudaraju, trepere, tamne i gotovo utrnuše.
     "Hoćeš da kažeš", reče Mihajlo, "da treba da nastavi da prima ovog apostata, a da prethodno ne ukroti njihovu požudu vezama braka? Dozvoli im da se venčaju i tako potpuno ugase svoju strast!"
     Jovankin glas nije mogao da se čuje od prepirke svetaca i anđela u ustajaloj, tečnoj pomrčini. Znala je da joj u ovom aritmetičkom Limbu, nalik na čekaonicu pred pravim Čistilištem, nije bilo dato da ima srce... ali ju je nešto, negde, ipak bolelo.
     Navreše joj sećanja. Njegovo vitko, otmeno prisustvo. Svetica i arhanđeo svakako će joj oprostiti ako iskoristi njihovu svetu raspravu da udovolji Volterovom zahtevu da je ispuni svojim 'podacima', ako se preda - samo još ovaj put - nagonima koji su dolazili odnekud iz nje.
     Drhteći, ona se prepusti.








2.
     Volter prasnu: "Kraće sam čekao Fridriha od Prusije i Katarinu Veliku!"
     "Otplovila sam", reče Jovanka bezbrižno. "Nešto sam se bila zanela."
     "I to još seljanku, svinjaricu, koja čak nije ni bourgeoise. Ta vaša raspoloženja! Te osobe koje su stvorili vaši podsvesni slojevi! Postaju nepodnošljivo dosadne."
     Lebdeo je u vazduhu iznad ustalasanih mračnih voda. Dramatičan prizor, pomislio je.
     "Ostavljena da čamim sama usred ovih sablasnih voda, moram da razgovaram sa srodnim umovima."
     Odmahnuo je rukom u svili na njen odgovor. "Pokušao sam da to prihvatim... ali svi znaju da svecima nije mesto u civilizovanom društvu! Parfem ne može da sakrije zadah svetosti."
     "Ali ovde u Limbu, svakako..."
     "Ovo nije teološka čekaonica! Vaša zamorna sklonost prema samoći ne igra na pozornicama proračunavanja."
     "Aritmetika nije sveta, gospodine."
     "Mmm, možda... mada pretpostavljam da bi Njutn mogao da dokaže da jeste."
     Usporio je prizor, posmatrajući pristizanje pojedinačnih talasa događanja. Pred njegovim očima, sumorna reka zaklokota jedan pomak napred, a Jovanka diže obrvu i zastade, radi osveženja računske rutine. Ubrzao je njena unutrašnja stanja, dozvolivši dovoljnu pauzu da La Pucelle, Devica, smisli odgovor. Bio je u prednosti, jer je kontrolisao veći memorijski prostor.
     Pregazio je usporeni, dremljivi sim reke. Smislio je najbolje što je mogao - slike vlažnog, utrobnog spokoja, da bi umirio njen strah od vatre.
     Devica otvori usta, ali ne odgovori. Proverivši razlog, utvrdio je da trenutno nema dovoljno memorije na raspolaganju da je vrati u punu radnu brzinu. Neki kompleks u sektoru Batisvedana zauzeo je veliki deo radne memorije. Morao je da pričeka da njegovi programi-lasice pronađu više slobodnog prostora.
     Besneo je zbog toga - ne baš najbolji način da iskoristi programsko vreme, ali je nekako osećao da je ispravan. Pod uslovom da postoji dovoljno radne memorije. Osetio je, negde daleko, novo isisavanje memorijskog prostora. Preventivno isključenje tik-takova. Pomoćni programi uskočiše da kompenzuju. Njegova čulna pozornica se stisnu, a telo izgubi moć da lebdi i propade.
     Ti bednici će ga isprazniti! Učinilo mu se da je progovorila, dalekim, slabim glasom. Požurio je da joj dodeli više memorije.
     "Monsinjor me zapostavlja!"
     Volter oseti žalac radosti. Stvarno ju je voleo - kada je jedan običan odgovor bio dovoljan da ga uzdigne iznad ove zmijolike reke.
     "U velikoj smo pogibelji", reče on. "U stvarnom svetu izbila je epidemija. Zavladala je pometnja. Ugledni ljudi koriste sveopštu paniku da nanesu zlo jedni drugima. Lažu, varaju i kradu."
     "Ne!"
     Nije mogao da odoli. "Drugim rečima, sve je kao i obično."
     "Jeste li zato došli?" upita ona. "Da mi se smejete? Nekada neporočnoj devici koju ste obeščastili?"
     "Samo sam vam pomogao da postanete žena."
     "Exactement", reče ona. "Ali ja ne želim da postanem žena. Želim da vojujem za Šarla od Francuske."
     "Patriotsko lupetanje. Poslušajte moje upozorenje! Ne smete da odgovarate ni na čije pozive osim mojih, pre nego što ih proverite preko mene. Ne smete da primate nikoga, niti sa bilo kim da razgovarate, da se krećete i činite bilo šta dok vam ja ne odobrim."
     "Monsinjor me je zamenio sa svojom ženom."
     "Brak je jedina moguća pustolovina za dokazane kukavice. Nisam se upuštao u nju, i neću."
     Izgledala je zamišljeno. "Ta pretnja... je li ozbiljna?"
     "Ne postoji nijedan dokaz u korist tvrdnje da je život ozbiljan."
     Njene odsutnosti nestade; memorija je ponovo bila slobodna. "U tom slučaju, gospodine..."
     "Ali ovo nije život. Ovo je matistorijski ples."
     Osmehnula se. "Ne čujem muziku."
     "Da posedujem digitalno bogatstvo, zviždao bih vam. Naši životi - ovakvi kakvi jesu - u velikoj su opasnosti."
     La Pucelle nije odmah odgovorila, iako joj je obezbedio programsko vreme. Da li se ponovo savetovala sa svojim idiotskim glasovima savesti? (Sasvim očigledno, internacionalizovanim neukim seoskim sveštenicima.)
     "Jesam seljanka", reče ona, "ali ne i robinja. Ko ste vi da mi zapovedate?"
     Ko, zaista? Nije se usuđivao da joj kaže da je, razbacan po planetnoj mreži, postao rešetka od digitalnih kapija, struja jedinica i nula. Postojao je zahvaljujući procesorskim grupama, kao lopov-lutalica. Šunjao se i krao od bezbrojnih kućnih računara na Trantoru i džinovskih procesora Carstva.
     Slika koju je podario Jovanki, plivanja po mastiljavoj reci, bila je razumno približna istini. Njih dvoje su plivali kroz Mrežu u gradu koji je bio tako veliki da je on jedva mogao da ga sagleda kao celinu. Shodno zahtevima ekonomije i računarske brzine, premeštao je sebe i Jovanku u nove procesore, bežeći od kontrole tupe, ali uporne policije memorijskog prostora.
     A gde su se nalazili? Suština filozofije ne leži toliko u odgovorima koliko u pravim pitanjima. Ova zagonetka ga je ostavljala bez odgovora. Njegova vaseljena gutala je sopstveni rep, kao crv Uroboros, i bila je solipsistički erotski san o svetu. Da bi smanjio proračunavanja, mogao je da se sažme u solipsističku samobitnost, sa svim imputima svedenim na 'Hjumovu jedinicu' od minimalnih čulnih podataka, najuže moguće energetsko stanje.
     Kao što je često morao da čini. U zidovima zamka koji nisu mogli da razumeju šuškali su pacovi.
     Jovanka je ovo tek maglovito osećala. Nije se usuđivao da joj otkrije nepouzdani način na koji ih je spasao, kada su podanici Društva za artificijelno pokušali da ih uklone. I sama je još bila uzdrmana svojim strahom od vatre. I obespokojavajućom, avetinjskom prirodom ovog (kako je volela da ga naziva) Limba.
     Oslobodio se tog raspoloženja. Radio je 3,86 puta brže od nje, i to je bio njegov filozofski prostor za razmišljanje. Odgovorio joj je ironičnim sleganjem ramenima.
     "Udovoljiću vašim željama, pod jednim uslovom."
     U njemu se rascveta cvet opojne svetlosti. Bio je to njegov dodatak, a ne reakcija sima ili čoveka: više nalik na mirisne vatromete u umu. Uredio je da se ovo dogodi kad god bi mu bilo udovoljeno. Sitni porok, svakako.
     "Ako učinite da se svi ponovo nađemo u Aux Deux Magots", reče Jovanka, "obećavam da neću odgovarati ni na čije zahteve osim vaših."
     "Jeste li sišli s uma? Love nas velike digitalne zveri!"
     "Ja sam ratnica, podsećam vas."
     "Nije trenutak da se sastajemo na poznatoj alfanumeričkoj adresi, simu javne kafane!" Nije video garcon-a ili Amanu otkako je izveo njihovo spektakularno bekstvo - izvukavši svo četvoro - od pobesnele, podivljale rulje u koloseumu. Nije imao pojma gde se nalaze simulirani konobar i njegova ljudska simulirana ljubavnica. Niti da li se uopšte negde nalaze.
     Pronaći ih u tečnom, zamršenom lavirintu... Pomisao dozva sećanje na osećaj koji je imao kada je nosio predugačku periku.
     Prisećao se - u nevezanim, kao sev kratkim prizorima koji su sažimali čitave događaje iz prošlosti kao pokretna ulja na platnu - zadimljenih soba Pariza. Sivog dima duvana koji mu se danima zadržavao u perikama. Na ovom svetu, Trantoru, niko nije pušio. Pitao se zašto. Da li je moguće da su oni nadrilekari od medicinara bili u pravu: da je ovakvo udisanje nezdravo? Pojavivši se, memorijske slike su iščezle, naprečac, kao da je pucnuo prstima slugi.
     Zapovednim tonom kojim je predvodila buntovne vojnike, ona reče: "Udesi sastanak - ili više nikada neću primiti podatke od tebe."
     "Bokca mu! Pronaći ih... biće opasno."
     "Znači li to da vas je strah?"
     Tu ga je uhvatila. Koji je muškarac spreman da prizna da ga je strah? Frknuvši, razvukao je svoje časovničko vreme, usporivši je.
     Da bi se sakrio u Mreži, program je razbio svoju simulaciju na delove koji su mogli da rade u različitim procesorskim centrima. Svaki od fragmenata ukopavao se duboko u lokalni algoritam. Za nadzorni program, piratizovani prostor je izgledao kao potprogram koji normalno radi. Ovako maskirani delovi, činilo se, čak su i ubrzavali ukupni rad: čitava mudrost krila se u prerušavanju.
     Čak je i program za brisanje i čišćenje, njuškajući za nepotrebnim, ostavljao na miru dobro prerušene fragmente. U svakom slučaju, imao je kopiju, ostavljenu da radi na nekom drugom mestu. Kopiju, duplikat, poput knjige u biblioteci. Nekoliko milijardi kodnih linija viška, razbacanih među nepovezanim čvorovima, moglo je da održava Voltera kao istinski entitet, usporen u vremenu.
     Ako podesi svaki od fragmenata da njuška za svoj račun, tražeći one jadnike iz Deux Magots...
     Mrzovoljno je promrmljao: "Ostaviću vas sa nekim dežurnim funkcijama, da vam pomognu da se osamite."
     Ubrizgao je u njen prostor kernelske kopije svojih sposobnosti. Bili su to vešto sastavljeni talenti koje mu je podario onaj čovek, Markju, iz Društva za artificijelno. Volter ih je znatno usavršio još dok su ga čuvali u cache-u Društva za artificijelno. Samo je svojim vezivanjem za više moći mogao da postigne njihovo spasavanje u odsudnom trenutku.
     Ove darove sada je preneo njoj. Bili su tako podešeni da nije mogla da ih upotrebi sve dok se ne bi našla u stvarnoj opasnosti. Zadao je šifru za aktiviranje, podešenu da probudi funkcije tek kada bi ona osetila veliki strah ili bes. Ta-ako!
     Osmehnula se, bez ijedne reči. Posle takvog dara! Da pobesniš!
     "Madam, sećate li se naše davne rasprave... pre više od osam hiljada godina!... o pitanjima računarske inteligencije?"
     Treptaj brige na njenom licu. "Ja... sećam se. Bila je tako teška. A onda..."
     "Sačuvali su nas. Da bi nas vaskrsli ovde, da raspravljamo ponovo."
     "Zato što se pitanje... razvija..."
     "Svakih par milenijuma, rekao bih. Kao da ga pokreće neka neiscrpna društvena sila."
     "To znači da smo osuđeni da se zauvek obnavljamo...?" Zadrhtala je.
     "Slutim da smo oruđe u nekoj većoj igri. Ali pametno oruđe, ovaj put!"
     "Ja želim spokoj doma i ognjišta, a ne neka sablasna sukobljavanja."
     "Možda bih, madam, mogao da obavim i taj zadatak, pored ostalih važnih poslova koje radim."
     "Bez možda, gospodine. Dok to ne učinite..."
     Ne udostojivši ga čak ni običnog adieu, prekinula je vezu i otplovila od njega u vlažnu tamu.
     Naravno, mogao je da obnovi vezu. Sada je bio gospodar ovog matistorijskog sveta, zahvaljujući poboljašnjima njegove prvobitne verzije razvijene u Društvu za artificijelno. O tom prvom obliku mislio je kao o Volteru 1,0. Za nekoliko nedelja rada na sebi, prerastao je u Voltera 4,6, sa izgledima za još brže napredovanje.
     Plovio je kroz Mrežu. Jovanka je postojala u njoj. Mogao bi da joj nametne svoju pažnju. Ali prisiljena dama nikada nije osvojena dama.
     Vrlo dobro. Moraće da pronađe one likove. Merde alors!








3.
     Markju je napeto sedeo ispod svog 3-D holoa, budno pretražujući uličice i budžake Mreže.
     Bio je sasvim siguran da od Voltera ništa nije ostalo, osim onoga što se nalazilo u Seldonovim obezbeđenim dokumentima. Sve do danas. Gotovo je poželeo da mu je promakao tok razgovora koji je tako mnogo otkrivao. "To je i dalje sve što imam", reče.
     "Zašto vršiš pretragu za Jovankom?" upita Sibil sa svog stola.
     "Seldon je tražio da to uradim. Odmah. Sa Jovankom će biti lakše, ako je i ona uspela da pobegne u Mrežu."
     "Zato što je žena?"
     "To nema nikakve veze sa njenim 'polom', već sa temperamentom. Biće manje oprezna od Voltera. Jesam li u pravu?"
     Sibil je ponovo imala onaj svoj buntovni izraz lica. "Možda."
     "Manje je lukava. Vodi je srce."
     "A ne pamet, kao tvog prepametnog Voltera? Pre će načiniti grešku, je li?"
     "Čuj, znam da nije trebalo da poboljšavam Voltera. Za sve su krivi hormoni."
     Osmehnula se. "Neprestano se saplićeš o njih."
     "Loša procena... i Nimovo navaljivanje. Siguran sam da radi za još nekoga i koristi obojicu."
     Usta joj se kiselo iskriviše. "I sve to da bi izazvao džuninske nemire?"
     "Moguće je. Ali kome je to trebalo?" Tresnuo je pesnicom po stolu. "Da bi razbio renesansu, dok je još u začetku..."
     "Nećemo ponovo o tome." Ushodala se njihovom prenatrpanom, neurednom sobom. "Ako uspemo da pronađemo one simove, mogli bismo da ih zamenimo za slobodu. Ne možemo večno da se krijemo."
     "Volter je mnogo brži od Jovanke, i moćniji. Samoprogramiranje, pravolinijski unutrašnji razvoj... ima sve to. A usput je i kreativan, podsećam te."
     "I takvog genija treba da uhvatimo? Ha!"
     Ljutilo ga je njeno začikavanje. Nekoliko puta je osetio da je blizu, sasvim blizu. I uvek, baš kada bi njegove lasice otkrile nit Volterove samosvojne konfiguracije, ovaj bi im izmakao i poništio sav njegov trud. Njegov holo bi se neobjašnjivo zamračio. Markju je u mikrosekundi gubio sate pomno prikupljanih podataka i bio prinuđen da počne sve iznova.
     Markju se zavali unazad i izvi vrat da ga otkoči. "Postoji mogućnost da sam na tragu", reče. "Nisam siguran." Pokazao je na svoju ugljeničnu kocku. "Izmenio sam svoje mrežne veze i upotrebio ih da zaradim koji kredit na tržištu proteina. A nanjušio sam i novi Volterov trag."
     Ona uzdahnu i utonu u stolicu koja se spremno prilagodi da je prihvati. "Čemu muvanje sa kreditima kada ne možemo da kupimo ništa za jelo?"
     "Pronađi Jovanku, i bićemo debeli."
     "Je li, ti kvarovi tik-takova, na osnovu čega misle da su im uzrok naši simovi?"
     Slegnuo je ramenima. "Carski naučni konzorcijum smatra da tu postoji neka veza sa džuninskim nemirima. Besmislica, naravno, ali uzbuđuje narod. Kažu da imaju tajne izvore, ali ne objašnjavaju. Je l' ti sad jasno?"
     "Baš smo osetljivi. To znači da nas i dalje traže."
     "Po inerciji, pretpostavljam. Trantor trenutno ima većih glavobolja."
     "Misliš da će se preći na sledovanja?"
     "Bojim se da 'oće. Ali, priča se, tek sledeće nedelje." Na njeno mrštenje, dodade: "Sledovanja su samo predostrožnost. I tebi i meni bi dobro došlo da skinemo malo ovoga." Obuhvatio je valjak mesa iznad pojasa - ne preveliki za njegove godine, ali ipak višak - i ponadao se da mu se zle slutnje ne čuju u glasu.
     "Meni ne treba prisilna dijeta." Pogledala ga je postrance. "Uhvatili su jednu porodicu da jede pacove iz zidova."
     "Gde si to čula?"
     "Pa, iz 'tajnih izvora', naravno. Umem i ja da budem tajanstvena."
     Poremećaji tik-takova brzo su se proširili među glavnim osovinama za snadbevanje hranom. Nisu ih izazvali džuninski neredi, već nešto drugo, nedeljama ranije. Za samo nekoliko dana obustavljen je rad svih fabrika hrane na Trantoru. Uvoz je povećan, ali su postojala ograničenja u propusnoj moći okolnih tunela i u nosivosti nezgrapnih hiper-brodova.
     Markjuov želudac zakrča u saosećajnom gnevu. Ona se osmehnu. "Mmm, gladni smo, zar ne?"
     "Pogledaj ovo", reče Markju razljućeno, podigavši tekst na svom holou.
     
     Biti osećajan znači biti smrtan. Patnja i bol su mračni blizanci uživanja i zadovoljstva; smrt je istovetni mračni blizanac života.
     Moje sadašnje stanje je beskrvno; prema tome, ne mogu da krvarim. Znojevi strasti su iza mene; moje vatre nikada se ne hlade. Moguće me je umnožavati i obnavljati; čak ni brisanje ne predstavlja pretnju mojoj besmrtnosti. Kako onda da ne pretpostavim svoju sudbinu konačnom usudu svih osećajnih bića, potopljenih u vreme kao što je riba potopljena u moru u kome pliva?
     
     "Gde si ovo našao?" upita ona.
     "To je samo parče nečega koje sam pokupio prilikom pretraživanja jednog klina podataka. Registrovano je kao deo razgovora između dve veoma udaljene adrese u Mreži."
     "Zvuči kao nešto njegovo..."
     "Proverio sam u pratećim dokumentima koje smo čuvali. Znaš, sav onaj linearni tekst koji je išao uporedo sa njegovim simom. Ovo je deo toga. Drevni tekstovi. Taj tip je bio najsrećniji kada je navodio sebe."
     "Znači da ipak jeste negde tamo."
     "Aha, a i ja odoh odavde." Markju dograbi najlonsku jaknu i pođe prema vratima.
     "Kuda?"
     "Na tamnu berzu - po hranu."
     Sibil požuri za njim. Markju je poznavao ulične dobavljače slatkiša i suve hrane. Poveo ju je iz prljavog bloka jeftinih kocki za iznajmljivanje, u tesne lavirinte sa bajatim mirisom milenijuma. Obavio je pazar u vlažnom budžaku pored fontane koja je slavila bitku čiji naziv Sibil nije umela ni da izgovori, a kamo li da kaže o kakvom je događaju reč.
     Mahinalno je motrila na špijunske robotske oči, ali su one ovde bile ređe i od prave policije. Potera za njima možda više nije bila tako pomna - njihova umešnost sa podacima pomogla im je da izgrade dosta uverljivu info-školjku oko sebe - ali je neki pajkan mogao da ih snimi i da uprska celu stvar.
     Markju je podelio hranu sa njom; imala je oštar, jak i divan ukus. Zapali su u meditativnu tišinu, vozeći se visokim, kosim stepeništem i posmatrali odozgo slamove, hodnike prekrivene otpacima, haotična šatorska naselja nagurana između grandioznih građevina, arhitektonske pobačaje svih vrsta i oblika.
     Umirenog želuca, iako ne i punog, Markju je ponovo mogao da se divi Trantoru kao celini. Bio je veličanstven u svojoj nepravednosti, nezasluženim patnjama, nejednakostima i nečovečnostima. Daljina je utapala sve mrlje i greške na njemu, kao što se razbijena jaja rastvaraju u kremu - i poravnala ih, pod uslovom da im se čovek ne divi previše izbliza.
     Dokono su šetali uličicom, kada u nju bez upozorenja ulete šestoruki tik-tak. Gonio je četvororukog tik-taka uglačanog kućišta - klase tik-takovskih poslovođa. Našli su se uporedo i počeli da razmenjuju udarce, jureći punom brzinom, kao dva boksera u trci za život. Njihova metalna tela zvečala su od sudaranja.
     "Ne miči se", reče Markju. Tik-takovi projuriše kraj njih, besomučno se mlateći. "Sad će se pojaviti pajkani. Hajde da se izgubimo odavde."
     On i Sibil požuriše u drugom pravcu i izbiše na prostranu raskrsnicu. On zazvižda kroz zube na prizor koji ih je dočekao.
     Svuda okolo, šestoruki građevinski tik-takovi stajali su prekrštenih ruku, gluvi za negodovanje ljudi. Obrazovali su ogradu između žena koje su nadzirale njihov rad i zidova u izgradnji.
     Nekoliko šestorukih svečano su držali podignute korpe. Jedan od njih je nastavio da vari poprečnu gredu kao da ne primećuje ništa od onoga što se događa oko njega, sve dok se drugi ne okomi na njega, zamahujući dugačkom alatkom za bušenje.
     Zveket metala odjeknu trgom. Uspaničeni ljudi razbežaše se na sve strane. Niko nije mogao da spreči pobunu tik-takova. Kada je jedan četvororuki pokušao da se umeša, šestoruki ga napadoše.
     "Znaš, kancelarijski posao izgleda prilično poželjno iz ove perspektive", reče Markju. "Ako se ovo nastavi, moraćemo sami da obavljamo fizičke poslove."
     "Ali šta se događa?" Sibil poče da uzmiče, uplašena. "Tik-takove kao da je obuzelo nekakvo ludilo... koje se širi."
     "Hmm. Virus?"
     "Ali kako su ga zaradili?"
     "Dobro pitanje."








4.
     "Šta?" uzviknu Volter kada se prebacio u okvir konteksta.
     "Dobro došli", reče Jovanka, utanjenim glasom.
     Nikada ranije nije prva zatražila kontakt s njim. A on još nije ni pronašao likove iz Magots-a. "Možda ću izmeniti svoj stav o čudima", reče on.
     Oborila je oči. Na trenutak se upitao da li je to učinila samo zato da bi mogla da ih ponovo podigne: da ga pogleda, ne podigavši svoju lepu glavu. Je li znala koliko ga to očarava? Grudi su joj se dizale i spuštale na način koji su njegovi senzori očitavali kao izluđujući otkako ništa nije mogao da učini u pogledu toga.
     Volter posegnu za gospinom rukom i podiže je do usana. Pri tom, međutim, nije osetio ništa... i uzrujano je pustio. "Ovo je nepodnošljivo", reče. "Žudeti za spajanjem, a ne osećati ništa pošto je postignuto."
     "Ne osećate ništa kada se sretnemo?"
     "Ma chFre Maquine, senzori osećajno biće ne čine. Ne mešajte senzore sa senzualnošću."
     "Ali kako onda... pre..." Jovanka je govorila sa očiglednom teškoćom, kao da se boji da će biti povređena odgovorom. "Ovde ne mogu da izvedem, ah, 'programiranje'. Tamo u Društvu za artificijelno, kada smo bili životinje zatvorene u zoološkom vrtu, imali smo bezbroj mogućnosti. Ovde, u digitalnom svetu, moje sposobnosti - iako rastu! - nisu tome dorasle. Još."
     "Mislila sam da je to možda pobožno odricanje. Put, zapravo, do ispravnog ponašanja."
     "Mnogo se više toga u istoriji može objasniti kao nesposobnost nego kao loše namere."
     Jovanka pogleda u stranu. "Gospodine, pozvala sam vas zato što sam... otkako smo se poslednji put sreli, uprkos upozorenjima koje ste mi dali... odgovorila na jedan poziv."
     "Rekao sam vam da to ne činite!" povika Volter.
     "Nisam imala izbora", reče ona. "Morala sam da odgovorim na poziv. Bio je... hitan." U glas joj se uvuče strah. "Ne mogu tačno da objasnim, ali znam da sam, u trenutku kada sam to učinila, lebdela na ivici potpunog brisanja."
     Volter je krio zabrinutost iza maske nemarnosti. "Neprilične reči za jednu sveticu. Ne liči na vas da priznajete mogućnost potpunog brisanja. Vaša kanonizacija bi mogla da bude poništena."
     Jovankin glas zadrhta, plamen sveće na mračnom vetru sumnje... "Znam samo da sam lebdela na rubu velike praznine, tamnog ponora. Ono što sam opazila nije bila večnost, već ništavilo. Čak su i moji glasovi bili zamukli, potreseni prizorom..."
     "Čega?"
     "Nepostojanja", reče Jovanka. "Nestajanja zanavek. Malo je nedostajalo da budem... izbrisana."
     "Brisanje. Programi-lovci i njihovi kerovi." Kroz njega prostruja bolna jeza. "Kako ste umakli?"
     "Nisam", reče Devica, sa strahopoštovanjem koje nadjača strah. "To je bilo još čudnije. Ko god - ili šta god da je to bilo, pustilo me je da odem neozleđena. Stajala sam pred tim, nezaštićena i izložena, a to... me je poštedelo."
     On oseti ledenu zebnju. I on je osetio nevidljiva prisustva, sasvim blizu, za leđima, kako posmatraju, procenjuju. U tim posetama bilo je nečega bezlično tuđinskog. Potisnuo je jeziva sećanja. "Od sada ne odgovarajte ni na kakve pozive."
     Devičino lice naoblači se sumnjom. "Nisam imala izbora."
     "Naći ću bolje skrovište za vas", uveravao ju je Volter. "Učiniću da budete bezbedni od neželjenih poseta. Daću vam moć..."
     "Ne razumete. Ta... stvar... mogla je da me oduva kao što dva prsta utrnu plamičak. Vratiće se, znam to. U međuvremenu, imam jednu želju."
     "Šta god kažete", reče Volter. "Sve što mogu da učinim..."
     "Vratite nas, sa našim prijateljima, u kafanu."
     "Aux Deux Magots? Tražim je, ali ne znam ni da li još postoji!"
     "Stvorite je ponovo, pomoću čarolija koje ste naučili. Ako treba da se survam u ništavilo, neka to ne bude pre nego što provedem bar jedno veče sa vama i našim dragim prijateljima. Lomeći hleb, pijući vino, u društvu onih koje volim... Ne tražim ništa više od toga pre nego što budem... obrisana."
     "Ali nećete biti obrisani", umirivao ju je Volter sa više pouzdanja nego što je osećao. "Prebaciću vas na mesto gde niko nikada neće pomisliti da pogleda. Nećete moći da odgovarate na pozive... čak ni ako budete verovali da su od mene. Ali ćete mi često slati podatke, razumete li me?"
     "Slaću i svoj spiritualni deo."
     "Kao da me već golicaju." Doista je osećao nespokojno, nervozno grebanje na samom rubu opažanja, kao da mu bube mile po mozgu. Stresao se. Zašto ga je perfidna matistorijska logika lišila osećajnosti, a sada ga muči ovim nesnosnim nadražajima?
     Ali njen prkos tek je bio probuđen. "Uzeli ste mi nevinost, gospodine, a ipak vrlo škrto govorite o braku. I o ljubavi."
     "Bien sur, ljubav između supružnika je moguća... iako ja sam nikada ne videh tako nešto... što ne znači da je i prirodna. To je kao kada se rodite sa sraslim nožnim prstima. Događa se, ali samo greškom. Čovek može, naturellement, da živi srećno sa bilo kojom ženom, ukoliko je ne voli."
     Uputila mu je nadmoćan pogled. "Postala sam imuna na vaše grubosti."
     Tužno je zavrteo glavom. "I pas je srećniji nego što sam ja u svom sadašnjem stanju."
     Lako je prešao simom prsta preko njenog vrata. Ona zabaci glavu, sklopljenih očiju, razmaknutih usana. Ali on, avaj, nije osećao ništa. "Pronaći ću način", prošapta. "Pronaći ću način."








5.
     Bio je zapostavio svoj posao. Nedostatak interaktivnih čula bio je, stoga, njegov propust.
     To, i svrab. Mora da nauči... nekako... da se počeše - unutar sebe.
     U ovom prokletom digitalnom boravištu.
     "Čovek teško da može da krivi božanstvo zbog njegove odsutnosti sa ovakvog mesta", reče Volter u beskrajni koordinatni sistem koji ga je okruživao. Leteo je kroz crne prostore podeljene na istovetna pravougaona polja, rešetkaste hodnike koji su se pružali u beskonačnost.
     "Kako je ovo različito!" povikao je u duboku bezličnost. "Plovim kroz simove drugih, posećujem stvarnosti daleko od..."
     Hteo je da kaže od svojih korena - ali to je značilo:
     A. Francuske
     B. Razuma
     C. Sarka
     Bio je od svo troje. Na Sarku, hvalisavi programeri koji su ga... vaskrsli... govorili su o Novoj renesansi. On je trebalo da bude ukras njihovog svežeg procvata. Negde na toj planeti i dalje su radili primerci verzile Volt 1.0.
     Njegova braća? Mlađe kopije, pre će biti. Moraće da ispita značaj takvih bića, u nekom budućem racionalnom razmatranju. Zasad...
     Trik je bio u bliskom posmatranju, shvatio je. Ako uspori događaje - trik koji je vrlo brzo naučio - moći će da posveti razbijače podataka zadatku poimanja... njega samog.
     Pre svega, ovog mastiljavog tunela kroz koji je leteo. Bez vetra, topline i bilo kakve opipljivosti stvarnog.
     Zaronio je u radnu matematiku sebe. Bio je to vizantijski džumbus pojedinosti, ali u iznenađujuće poznatom okviru: kartezijanskom svetu. Događaji su bili oblikovani sekirama u pravougaoni prostor, x, y, z, tako da kretanje nije bilo ništa više od nizova brojeva na svakoj osi. Čitava dinamika bila je svedena na aritmetiku. Dekart bi bio zadivljen vrtoglavim visinama do kojih se uzdigao njegov skroman metod.
     Odbacio je spoljnje i otisnuo se u sopstvena usporena prostranstva.
     Sada je mogao da oseti kako njegova predsvest očitava pristižuće prizore, zvuke i izmičuće, trenutne misli. Naočigled njegovog unutrašnjeg oka, sve su imale jarkocrvene oznake - ponegde jednostavne karikature, često složene pakete.
     Odnekud stiže paket ideja, da mu proširi znanja: bile su to Furijeove transformacije. Ovo mu je nekako pomagalo da razume. A i sam zvuk francuskog imena činio je da se oseti bolje.
     Jedan Asocijator - krupan, plave boje, mehurast - lebdeo je iznad ovog polja podataka, kljucajući oznake. Posezao je dugačkim, žutim pipcima preko dalekog, purpurom oivičenog horizonta, prema Polju Pamćenja. Odatle je donosio uskladištene podatke - pegavo sive pakete koji su sadržali prizore, zvuke, mirise, ideje - u skladu sa odabranim oznakama.
     Obavivši zadatak, Asocijator je predao sve pronađene parove džinovskom monolitu - Diskriminatoru. Večiti vetar usisavao je crvene oznake uvis, u zjapeće otvore na ugljenocrnoj planini Diskriminatora. Tamo su nemilosrdni filteri poredili oznake sa uskladištenim sećanjima.
     Ako su se slagale - geometrijski oblici su se stapali u imitaciji seksa, ispupčenja se uklapala u udubljenja - ostajale su. Ali je poklapanja bilo malo. Većina oznaka nije uspevala da pronađe odgovarajuće domaćinsko sećanje. Sparivanje bi izostalo. Diskriminator je proždirao ove oznake. Oznake i veze bi nestale, premeštene na neki čist, sveži prostor zbog sledeće bujice oseta.
     Lebdeći iznad ovog unutrašnjeg pejzaža, osećao je silinu njegove nepogode. Čitav njegov stvaralački život, čuda kontinenata, poticao je odavde. Trenutne misli, odlomci razgovora, melodije - sve je to iskrsavalo u njegovom umu, tornado od haotičnih slika, tiskajući se, laktajući se za njegovu pažnju. Memorijski paketi koji su posedovali postojanu vezu sa nekom od oznaka preživljavali su.
     Ali ko je odlučivao da li je veza postojana? Osmotrio je kako poluge klize u žljebove i opazio složene pojedinosti ustrojstava tih sećanja i oznaka. Odgovor je, znači, ležao bar jedan korak unazad, u geometriji sećanja.
     Što je značilo da je donosio zaključke puneći zdenac sećanja. Memorijske grudvice, venčane sa strujama oznaka, činile su delove Njega, upecane iz bujice, reke mogućnosti.
     A to se dogodilo odavno, još u vreme kada su sećanja bila odlagana... i sve to bez saznanja o tome kako će se poklopiti sa oznakama koje budu pristizale. Gde se, onda, krio predvidljivi Volter? U samoj složenosti, bogatstvu pojedinosti, neuhvatljivim asocijacima u protoku.
     Nikakvo kameno, nepomično Ja nije postojalo.
     A njegova mašta? Tvorac svih njegovih drama i eseja? Morala je biti u klimi bujica oznaka i sećanja. Zaokreti, poremećaji i nenadana sparivanja. Slagalice asocijacija koje su izranjale iz predsvesti. Red iz haosa.
     "Ko je Volter?" doviknuo je strujećoj mrežastoj praznini.
     Nije bilo odgovora.
     Njegov svrab i dalje je bio sa njim. I zjapeće ništavilo svuda okolo. Odlučio je da se pozabavi prečim pitanjem. Šta je ono Paskal rekao?
     Plaši me tišina ovih prostranstava.
     Sondirao je, merio i pretraživao. I pri tom bio svestan da su mu ruke, dok su uranjale u abonosnu tvar svuda oko njega, bile puke metafora. Simboli programa koje sam nikada ne bi mogao da stvori.
     Nasledio je te sposobnosti... kao što je, rodivši se, dobio ruke da ih koristi. Dole ispod svesnog Ja, njegovi podanički programi radili su na osnovi Volt 1.0, kojoj su bile pridodata Markjuova poboljšanja.
     Razdvojio je tamu i iskoračio. Na gradsku ulicu.
     Dahtao je, slab, napregnut. Resursi su bili gotovo sasvim iskorišćeni.
     Drhtavo je ušao u restoran - bezimen, neugledan, sa hranom izloženom u vitrinama - i počeo da je trpa u sebe.
     Usredsredio se na svaki korak. Otkrio je da podizanjem svakog elementa svog iskustva do optimalne vrednosti može da se spusti kroz slojeve sopstvenog dejstvovanja.
     Da bi se telo osećalo dobro, bio je potreban niz pravila koja su se preklapala. Dok je žvakao, zubi su morali da grizu i melju hranu, pljuvačka da se luči da bi dočekala sažvakanu masu, enzimi da izdvoje potrebne količine hranljivih sastojaka... jer u protivnom ništa od toga ne bi izgledalo stvarno.
     Njegovi programi, video je to, zaobilazili su želučane i crevne procese. Takvi detalji nisu bili potrebni. 'Softver' (neobičan izraz) je, umesto toga, pojednostavio sve one prljave unutrašnje organe u ishod koji je već osećao - zadovoljavajuću koncentraciju ukusnih krvnih šećera, istinsku injekciju ugljenih hidrata, prijatnu elektrolitsku ravnotežu, dobro uravnotežen sadržaj hormona i stabilizatora, sa čitavim pačvorkom matrica za odgovarajuća emotivna stanja.
     Sve druge pojedinosti bile su odbačene čim su podrutine postigle pravi efekt, simulirajući nadražaje nervnih završetaka. Sasvim solidno za nešto što je, zapravo, bio blok od ferita i polimera, čija je svaka jedinica, u svojoj kristalnoj složenosti, bila po jedan sumanuto aktivan mikroprocesor.
     Ali i pored svega toga, osećao se kao da ga je ispraznio neki snažan, usisavajući vakuum.
     Volter pojuri iz restorana. Ulica! Mora da osmotri to mesto, da proveri svoje sumnje.
     Posrtao je niz tihe avenije. Trči, hodaj!
     Iako ga je gonila žurba, nijednom nije pao. Pregledom svojih unutrašnjih slojeva utvrdio je to bilo zbog toga što mu je periferni vid obuhvatao više od 180 stepeni, tako da ništa nije moglo da mu promakne. To je značilo da vidi doslovno iza glave - iako nije bio svestan toga.
     Ljudi su, odjednom je shvatio, planirali hod i istovremeno čavrljali međusobno, praveći poređenja snimaka perifernog vida; bili su akutno osetljivi na iznenadne promene obrisa i putanja. Ravnoteža i hod bili su tako važni za ljude da su njegovi programi prenaglašavali njegov oprez.
     Morao je da se nagne daleko napred iz ose da bi najzad pao na lice - pljas! - ali ni to ga nije naročito zabolelo.
     Našavši se na pločniku, dopustio je sledećem prolazniku da pređe preko njega. Devojka - nominalna devojka, izraz mu se pojavi u umu - stade na njega.
     Ovaj put se zgrčio pod oštrim klinovima njenih potpetica... ali nije osetio ništa. Uskobeljao se na noge i požurio za njom. Neki elementarni deo njega uplašio se bola.
     To je, dakle, bilo odstranjeno. Što je značilo da takvo iskustvo više nije predstavljalo ograničenje.
     "Duh je izborio slobodu od tela!" objavio je ljudima u prolazu. Niko nije obraćao pažnju na njega.
     Ali ovo je bila njegova simulacija!
     Razljućen, sustigao je onu metodičnu devojku i snažno joj naskočio na ramena. Bez učinka. Pojahao ju je niz ulicu. Devojka je nesvesno koračala dalje dok joj je on igrao na glavi. Prividno krhka sim-devojka bila je, zapravo, snimljena animacija, postojana i neosetljiva kao kamen.
     Igrao je niz ulicu, skačući sa glave na glavu. Niko to nije primetio: osećao je svaku glavu kao čvrstu, glatko klizeću platformu.
     Čitava ulica bila je, dakle, obična podloga, ograničena kao što je i trebalo da bude. Svetina kao celina nije se ponavljala, iako je tri puta video istu stariju ženu kako ide svojim račjim hodom niz pločnik, uvek istom putanjom, sa istim cegerom u ruci.
     Bilo je to sablasno, posmatrati ljude kako prolaze i znati da su nedostižni kao neka daleka zvezda. Ne, čak i manje: Carstvo je imalo zvezda napretek.
     A kako je on to znao?
     Volter oseti kako se podatak razmotava u njemu kao gusta prekrivka, ogrtač koji mu obavija ramena.
     Odjednom oseti svrab. Ne puki nadražaj, već talas strašnih trnaca koji su mu strujali po celom telu. Tačnije, kroz telo.
     Potrčao je ulicom, pljeskajući se po telu. Taj fizički gest trebalo je da stimuliše potprograme da reše problem. Ali nije.
     Peckanje mu je prekrivalo kožu. Treperilo je kao vatra svetog Elma, prirodna pojava slična loptastoj munji... kako ga je vedro obavestio potprogram, kao da mu je trebala...
     "Poduka iz književnosti!" uzviknuo je. "Ne to! Treba mi..."
     Vaši vajni astronomi umeju da odrede rastojanje do zvezda, njihovu temperaturu i sastav. Ali umeju li da saznaju njihova prava imena?
     Glas je govorio bez zvuka. Zvonio mu je, ne u ušima, već u umu. Osećao je ledenu jezu od bezlične neovdašnjosti tog ravnog, bezosećajnog tona. Užasavala ga je.
     "Ko se to šali?"
     Nije bilo odgovora.
     "Ko je to, bogamu?" Jovanka je prazninu nazvala To.
     Požurio je dalje, ali je svuda osećao oči.








6.
     Markju je napeto slušao kako neutralni glas Meka 500 izveštava o najnovijem ispadu kompjuterskog virusa.
     Teška žetelačka oprema otkazala je na četrdeset šest globalnih tačaka. Još su pristizali izveštaji o novim slučajevima. Nastojeći da utvrde obrazac u nenormalnosti, vlasti Trantora pozvale su tik-takove za opravke iz regionalnih servisnih stanica. Umesto da popravljaju opremu, poređali bi se ispred neispravnih tik-takova i počeli da zapevaju na nekom mučnom jeziku koji njihovi programeri nikada pre nisu čuli.
     Posle doslovno istovetnih incidenata u mnogim slojevima trantorske zajednice, ispitani primerci tik-takova pokazali su haotična programska ustrojstva. Ili su bar izgledala haotično. Ali kako su nasumične greške mogle da izazovu jednako ponašanje?
     Lingvisti su proučavali taj govor, tražeći sličnosti sa poznatim jezicima. NIKAKVA sličnost nije bila pronađena.
     Markju zatrese glavom, proučavajući pristigle podatke. "Ovo je neko prokleto ludilo", promrmlja. Njegovi sim-ekrani rojili su se slikama nalik na uskovitlano opalo lišće.
     "Ugroženo je celokupno svetsko snabdevanje hranom. Umesto svežeg voća, bljutavo staro povrće!" Sa gađenjem je odmerio činiju supe od planktona pored lakta. "Smučilo mi se!"
     Bilo je dovoljno teško kriti se. Dovoljno teško. Nim ih je zavrnuo. Bilo mu je sasvim dovoljno što nije mogao da pronađe Jovanku i Voltera.
     "Ne mogu više da jedem ovo kartonsko đubre!" Počistio je činiju sa stola, polivši pod njihove sirotinjske kocke.
     Volter je posmatrao Markjua kako besno baca nedovršeni obrok u smeće. Naučio je da se prikrade u komunikacione mreže drugih, iako je, da bi se uvukao, bilo potrebno da se na izvestan način stisne, a to ga je nerviralo. Zbog nečega mu je bilo lakše da dokuči tvrdi, stvarni svet nego ovo hladno, apstraktno okruženje.
     Volter je posmatrao Markjua u dve istovremene ravni: čovekovu sliku, sedeći u svom sim-auditorijumu, i kroz mnoge veze koje je Markju imao sa svetom podataka.
     U ovima je ubrzo sagledao Trantor onako kako ga je Markju video, u svom njegovom sjaju i bedi. Bio je to zaokupljujući doživljaj, kao da se istovremeno nalazi na nekoliko mesta. Osećao je, takođe (ili je verovao da oseća), dubinu čovekove brige.
     Mogao je da ga posmatra obrtanjem njegove sopstvene holo-rešetke. Slušajući Markjuovo nedostojno cviljenje, mogao je istovremeno da preuzima, iz njegove neiscprne baze podataka, izveštaje o nedavnim ispadima tik-takova i, ispod toga, pozadinu, filtrovanu kroz mikroprograme, datog trenutka.
     Saznao je da se kilovat sunčeve svetlosti po kvadratnom metru uhvaćene na Trantoru pretvarao u hranu na prostranim foto-farmama - u suštini, uzgajajući velike, sive plaštove neprivlačne materije na krovovima sveta-grada - ali su glavni izvor energije ipak bile toplotne pumpe koje su krotile živu magmu u jezgru. Prizor je bio upečatljiv: gorgonski tik-takovi radili su sa rubinski usijanom masom (kako nepriličan naziv za te mamutske mašine) - ali nikako nije uspevao da pronađe uzrok tih poremećaja koji su besneli kao oluje preko višeslojnih prostranstava Trantora.
     
     Zanimala ga je politika, omiljena igra bezbrojnih mediokriteta. Da li da se zadrži, da prouči probleme Trantora? Ne; nužda ga je gonila dalje.
     Mora da poradi na sebi. Ovo je značilo da obavi kućne poslove, kako je to zvala njegova ostarela majka. E, da je veštica sada mogla da ga vidi, kako izvršava nezamislive zadatke u lavirintu izvan poimanja.
     Odjednom oseti žaoku sećanja - bol, oštru čežnju za vremenom i mestom koje za njega nije bilo više od prašine na vetru... na nekom svetu kome su ovi ljudi zametnuli trag. Zemlja, izgubljena! Kako su mogli da dozvole takvu sramotu?
     Kuvajući od nemoćnog besa, Volter se baci na posao. Tokom čitavog života, dok je pisao svoje komade i gomilao bogatstvo, Volter je imao pribežište u svom radu.
     Da učita svoje podloge - to mu je bio posao. Čudan izraz.
     Negde unutar njega, jedan od agenata ušao je u trag specijalizovanim programima koji su umeli da uobliče njegov unutrašnji kontekst. Morao je to da učini, iako mu je na teksturi izbijao znoj, a mišići se nevoljno grčili, odupirući se... čemu? Nije video ništa.
     Podelio je zadatke. Deo njega znao je šta se zaista dogodilo, iako je Volter-jezgro osećao samo fizički napor.
     Njegovo misleće Ja osećalo je proces do pojedinosti. Džeparenjem programskog vremena iz mašinskih baza dobio je potajno izvršene rutine. Trik je mogao da prođe samo do sledeće kontrole programa, kada će njegova sitna krađa biti otkrivena - a zatim i ispitana, i potera pokrenuta, sa kaznom koja je sledila tragom krvoslednika.
     Da bi ovo izbegao, raširio se na N platformi, razbacanoj širom Trantora, gde je N bio broj obično veći od deset hiljada. Kada bi sićušni elementi sima osetili približavanje psa-čuvara, mogli su da napuste tu platformu. Potprogram mu je objasnio da je to stopa koji je obrnuto srazmerna zauzetoj radnoj memoriji - iako je svesti-jezgru ovo objašnjenje bilo prilično nejasno.
     Spoljašnjost se polako obrazovala oko njega.
     Već je mogao da nazre grane drveta kako šušte na povetarcu, postepeno se uobličavajući... sve zahvaljujući nekolicini giga-blokova prostora koji su ostali otvoreni prilikom trenutnog protokola prijave kada su se gargantuanski računovodstveni programi pomerili na nivou bankovnih transakcija.
     Krpljenje svesti u celinu načinjenu od elemenata Ja bilo je posao koji je ostavljao mikroserverima. Zamišljao je sebe kao čoveka načinjenog od mrava. Koji je, izdaleka, možda delovao uverljivo. Izbliza je to već bilo pitanje.
     Ali onaj koji se pitao bio je sam čovek od mrava.
     Njegova sopstvena utrobna svest o sebi... je li i ona bila postojana kao stena, puki sklop brojki? Ili mozaik od deset hiljada ad hoc pravila, u združenom dejstvu? Je li postojao odgovor bolji od drugih?
     Bio je u šetnji. Izuzetno mu je prijala.
     Ovaj grad, utvrdio je, činilo je samo nekoliko ulica i pozadina. Dok je šetao jednom od avenija, pojedinosti su počinjale da slivaju jedna u drugu, i uskoro više nije mogao da hoda po vazduhu, zgusnutom kao melasa. Nije imao kuda.
     Okrenuo se i zagledao u prividno stvarni svet. Kako je ovo bilo izvedeno?
     Njegove oči bile su simulirane do najsitnijih pojedinosti, sve do pojedinačnih ćelija, štapića i kupa koje su različito reagovale na svetlost. Program je pratio zrake svetlosti od njegove mrežnjače do spoljašnjeg 'sveta', suprotno nego što je bilo u stvarnosti, da bi proračunao ono što je mogao da vidi. Kao i samo oko, obrađivalo je najfinije pojedinosti u središtu slike, nijansirajući prema uprošćenijim na njenim rubovima. Predmeti izvan vidokruga mogli su da bacaju odsjaj ili senku u vidno polje, tako da je program morao i njih grubo da proračunava. Čim bi skrenuo pogled, fine kapi rose na raskošnoj ruži utapale su se u tupi blok pozadine.
     Svestan ovoga, nekoliko puta je pokušao da naglo okrene glavu i zatekne program nespreman, da osmotri sivi svet nezgrapnih kvadrata i mrlja - i nijednom nije uspeo. Slike su se smenjivale brzinom ne većom od dvadeset dva kadra u sekundi; sim je mogao sa lakoćom da se vrati u tako širokoj kriški vremena.
     "Ah, Njutne!" doviknu Volter začaranim prolaznicima koji su beskrajno kružili svojim kao maramica tankim ulicama. "Poznavao si optiku, ali ja sada - samim postavljanjem pitanja - mogu da dokučim svetlost dublje nego ti!"
     Njutn se stvori na kaldrmi, mršavog lica, modro-crnog od besa. "Mučio sam se eksperimentišući, bavio se matematikom, diferencijalima, putanjama zraka..."
     "A kod mene sve to..." Volter se radosno nasmeja, zadivljen prisustvom takvog genija, "... radi u pozadini!"
     Njutn se svečano pokloni... i nestade.
     Volteru sinu da nema potrebe da mu vid bude bolji od normalnog. Isto je važilo za sluh - simovane bubne opne reagovale su na izračunato širenje akustičnih talasa. Njegovo Ja bilo je veoma ekonomično.
     Njutn se ponovo pojavi (potprogram koji se ispoljavao kao vizuelno pomagalo?). Izgledao je začuđeno. "Kakav je osećaj biti matematička konstrukcija?"
     "Kakav god poželim da bude."
     "Takve slobode su nezaslužene." Njutn zamljacka jezikom.
     "Tačno. Takva je, dakle, bila milost Božja."
     "Ono nisu bogovi."
     "Za ovakve kao što smo mi, kakva je razlika?"
     Njutn frknu. "Francuzi! Kad biste naučili da budete malo manje nadmeni."
     "Za to bi bilo potrebno da upišem viši univerzitet od ovoga."
     Puritanska grimasa. "Dovoljna bi bila lekcija i šiba."
     "Ne iskušavajte me predigrom, gospodine."
     
     Odjednom oseti potres, kao da mu se poremetila ravnoteža. Reč univerzitet probudila je kovitlac u njemu... i Prisustvo. Došlo je kao crni klin, zjapeća pukotina u tesnom prostoru koji je otvorio ogromne čeljusti i iskezio mu se... kao plenu.
     Naučnicima su potrebna sredstva, dok su matistoričarima, za divno čudo, dovoljne pisaljka i gumica. A filozofima ne treba čak ni gumica.
     
     Grlo mu se stegnu od zebnje. Oseti kako ga obuzima užas.
     Preskok, trzaj, brzanje zamagljenih predmeta oko njega kao da se sunovratio kočijom u ponor...
     I sledećeg trenutka je drhtao kao neki slinavi školarac, iščekujući zadovoljstva koja je odlaganje učinilo još zamamnijim.
     madam La Scientiste! Ovde!
     Pomisliti je značilo imati: njen ured se stvori oko njega.
     Dugo je u sebi krio prolaznu žudnju prema ovom praktičnom stvorenju, igračici elegantnih gavota među nedokučivim brojevima... a oko njega sve je bilo opipljivo i čvrsto, tako snažno stvarno.
     Kako je mogla ona, stvarna osoba, da se pojavi u simulaciji? Zapitao se ovo, ali tek na kratak, nepotpun sekund. Udahnuo je njeno mirisno prisustvo. Znojavi dlanovi dograbiše njenu kosu, trljajući raskošne vlasi između nestrpljivih prstiju. "Konačno", dahnu on u toplu školjku njenog uha. Počeo je pomno da misli o apstraktnim stvarima, ne bi li odložio sopstveno zadovoljstvo (siguran znak kavaljerstva) i sačekao njeno...
     "Gubim svest!" jeknu ona.
     "Nemojte još, molim vas?" Da li svi naučnici tako žure?
     "Je li to ono što želite, da se izgubite?" upita ona.
     "Ah, da, u pažljivo odabranim postupcima iz strasti, ali, ali..."
     "Onda ste i vi od vrste koja se vuče po blatu i uživa ubijajući?"
     "Šta? Molim vas, madam, držite se teme!"
     "I kako saznajete prava imena zvezda?" upita ona hladno.
     Nepriličnost sebičnosti pokazala se već sledećeg trenutka - jer, dok se u slatkoj drhtavici približavao rubu najvećeg zadovoljstva datog bićima kadrim da osećaju, vrtoglavo brz prelaz odnese sve to bestraga...
     ...i zameni ushit najcrnjim jadom.
     Tople obline madaminog tela ispod njega pretvoriše se u grube prečage lestvica, duboko usečene u njegova leđa. Zglobovi šaka i stopala bili su oguljeni od užadi kojima je bio vezan za lestvice.
     Nad njim je lebdeo sasušen čovek, čije je ptičje koščato telo bilo potpuno sakriveno u naborima grube monaške halje. Srp njegovog nosa pojačavao je lice kao u jastreba, a to su činili i nokti, tako dugački i povijeni da su podsećali na kandže. Među njima je držao komadiće drveta... i gurao ih u Volterove nozdrve.
     Volter pokuša da okrene glavu. Bila je uhvaćena u gvozdenu stegu. Pokušao je da progovori - da zainteresuje svog inkvizitora za razumnije metode ispitivanja - ali su njegova usta, nasilno otvorena gvozdenim prstenom, mogla samo da krkljaju.
     Fino satkana pamučna tkanina u njegovim ustima prizivala je mnogo više asocijacija nego drvo u njegovom nosu, na težinu njegove muke. Volter bez reči bio je kao Samson bez kovrdža, Aleksandar bez mača, Platon bez Ideja, Don Kihot bez mašte, Don Žuan bez žena... i fra Toma de Torkvemada bez jeretika, bez apostata, bez nevernika kao što je bio Volter.
     Jer ovo jeste bio Torkvemada. A on se nalazio u Paklu.








7.
     Kada su zidovi njene odaje počeli da se tope i urušavaju, Jovanka Orleanka znala je da mora nešto da preduzme.
     Onaj nepodnošljivi Volter uspeo je da je ubedi da ostane tu, zasužnjena. Još jedna njegova nepodnošljiva osobina bilo je to što je često bio u pravu. Ali ovo...
     Sumporna isparenja ujedoše joj nozdrve. Demoni! Provlačili su se kroz procepe koje su pravili u elastičnim zidovima. Narandžasta svetlost koja je gorela iza njih osvetljavala je ružne crte lica i oštre noseve.
     Zamahnula je svojim britkim čelikom. Oni popadaše. Na čelu joj izbi znoj i poče da se probija dalje. "Neka vas nema, demoni!" opijeno je uskliknula. Delovati... pravi raj, posle onolikog čekanja.
     Rascepila je zidove svog utočišta. Iza ju je čekalo još demona, okupanih narandžastom bojom. Skočila je preko njih, u neomeđeni prostor od tačaka, sa koordinatama koje su se pružale u daljinu, do nedokučivog kraja svega.
     Potrčala je. Mala, kevtava stvorenja izobličenih glava i buljavih, zlih očiju dadoše se u poteru za njom.
     Dok je zveckala u svom oklopu, osećala je da poseže napred, usisavajući okrepljujuće materije pravo iz vazduha. Ovo je mogla biti samo Božja pomoć! Ova pomisao uli joj snagu.
     Nekakva čudna stvorenja naleteše na nju. Ona ih saseče u prolazu. Njen mač, njena istina... Pažljivo se zagledala u njega, i pomnost pogleda povuče je naniže u prefinjenu arhitekturu blistavog okna. Bilo je to mnoštvo sićušnih... naredbi... koje su je branile.
     Usporila je, ošamućena. Oklop, znoj, mač... sve su to bile... metafore, dođe joj reč, nepozvana. Bili su to simboli nevidljivih programa, algoritmi koji su vodili borbu.
     Ništa nije bilo stvarno. A opet, i više nego stvarno, jer je sve to bilo deo nje. Nje. Njenog Ja.
     Značenja su je tukla kao grad. Čudno neko Čistilište. Iako je njena bitka možda bila samo puka alegorija, nekakva prozračno tanka, svilasta, lažna stvar, bila je izatkana rukom Gospodnjom, i zato je bila Istinita.
     Trupkala je dalje, odlučno isturene vilice. Ova stvorenja bila su... simulacije, 'simovi', parabole istinitog. Neka; postaraće se da dobiju ono što im sledi. Drugo nije mogla.
     Neki simovi prikazivali su se kao stvari - auto-kočije koje govore, treperave plave zgrade, hrastove stolice i stolovi koji su se prostački parili kao stoka. Levo od nje, čitava zdela neba raspoluti se u ludački osmeh. Ovo se pokazalo kao bezopasno; usta od vazduha nisu mogla da je pojedu, iako su ova dovikivala odjekujuća začikavanja. Bili su to, čak i ovde, obični skupovi naredbi, dekor, zaključila je.
     Tada ugleda, u obliku kovitlanja treperavog oblaka, neku slatku muziku. Spokojno plavo nebo ispuni se lepršavim trakama nalik na jata ptica, iako nijedna nije bila šira od linije. Kao udarci čekića, smenjivali su se sunce i kiša, dok je taj lokalni svet bleskao iz jednog vremena u drugo, a timpani i trube odjekivali u savršenom skladu.
     Simovi nisu morali da budu... primatskog lika, reč se obrazovala u njenom umu kao Božjim proviđenjem. Primatsko je, na neki način, bilo i ljudsko.
     Sa tim brzim silogizmom, prema njoj se obruši, raširenih širokih, kožastih krila, džinovsko telo Postanka - evolucije koja se stapala sa indeksom spremnosti, dok je kao britva zasecala u poreklo vrsta - i od te ogromne, oštrokljune ptice ona poče da beži.
     Sada je i njen um jurio uporedo sa telom. Noge su brzale. Glasovi su je dozivali. Ne glasovi svetaca, već gnusni zahtevi đavola.
     Osećala je kako joj nešto krcka pod nogama. Srebro. Dragulji. Sve se drobilo pod njenim stopalima. Te stvari su bile ukopane u čudno tlo od tačaka i linija, rešetku koja se gubila u Tvorčevoj večnosti.
     Sagnula se i pokupila nekoliko predmeta. Blago. Kada je privila srebrni pehar uz sebe, ovaj se pretopi u nju. Osetila je udar energije, kao da je probala šećer. Bokovi i ramena ispuniše joj se snagom. Ponovo je potrčala, skupljajući fini nakit, ukrašene posude i statuete. Svaka od tih stvari je na neki način činila bogatijom.
     Pred njom iznikoše kamene zidine, zaprečivši joj put. Ona se probi kroz ove prepreke, znajući samo verom da su lažne. Da, pronaći će Voltera. Znala je da je on u opasnosti.
     Sa neba su padale žabe, rasprskavajući se kao kapi kiše. Predskazanje, pretnja neke demonske sile. Pojurila je dalje, ne obraćajući pažnju na njih, prema nedostižnom obzorju geometrijske oštrine.
     Čitavo ovo suludo Čistilište ima nekakam smisao, i njih dvoje će ga otkriti. Tako joj Neba!








8.
     Ovo je bilo kao san... ali zar se ikada uplašio, u snu, smrti buđenja?
     Osećao se slabo, ispražnjeno. Torkvemada-stvar mučila ga je još dugo pošto je izrazio spremnost da prizna svaki svoj greh, prestup, manji ispad ili nepristojnost u društvu, i prešao bez pauze na grubosti u pisanim radovima... kada je Torkvemada počeo da bledi i nestao.
     Da bi ga ostavio ovde. U potpunoj praznini.
     "Pretpostavimo da si se izgubio u nekom nepoznatom prostoru", reče on sebi, "i da možeš jedino da odrediš kolika je razdaljina između tačaka u njemu, i ništa više. Šta bi mogao da saznaš?"
     Oduvek je potajno želeo da igra Sokrata na nekoj agori, kako postavlja pitanja i podučava, izvlačeći iz nevoljne mladeži Istinu koja bi lebdela, blistava, u čistom vazduhu Atine, vidljiva za sve.
     Pa, ovo nije bila agora. Ovo je bilo ništavilo, pust i siv prostor. Ipak, iza bezličnog nebivstva rojili su se Brojevi. Platonski svet? Oduvek je pretpostavljao da bi takvo mesto moglo da postoji.
     Glas mu odgovori na to, govoreći francuski: "Već bi samo to bilo dovoljno, uvaženi gospodine, da se zaključi dosta toga o mestu i njegovom sadržaju."
     "Veoma utešno", reče Volter. Prepoznao je oštri pariski naglasak. Razgovarao je, naravno, sa samim sobom. Sa svojim Ja.
     "Upravo tako. Odmah biste znali, gospodine, iz neizbežnih koordinatnih transformacija, da li se nalazite u dve, tri ili više dimenzija."
     "Pa, šta je od toga?"
     "Tri, u prostornom smislu."
     "Razočaravajuće. Tamo sam već bio."
     "Mogao bih da eksperimentišem sa dve odvojene vremenske ose."
     "Već posedujem prošlost. Ono za čim žudim jeste sadašnjost."
     "Primedba uvažena. To vas neće previše iscrpeti, posle onog mučenja?"
     On uzdahnu. Čak je i za to bio potreban napor. "Dobro, onda."
     "Proučavajući polje podataka o razdaljini između tačaka, mogli biste da osetite zidove, jame, prolaze. Koristeći, dakle, samo lokalne delove informacija o razdaljini."
     "Razumem. Njutn se uvek šalio na račun francuskih matematičara. Srećan sam što mogu da mu uzvratim tako što ću izgraditi svet zasnovan na čistom proračunu."
     "Nego šta! Što je mnogo dostojnije divljenja nego opisivanje eliptičnih putanja planeta. Hoćemo li početi?"
     "Napred, o Ja!"
     Kada je počelo da preuzima oblik, njegovo boravište, pokazalo se, bilo je samo uverljiva kopija. Pojedinosti su bile skrpljene u raspoloživom procesorskom vremenu; shvatio je to i ne razmišljajući o tome, jednako lako kao što bi neko disao.
     Da bi isprobao granice svojih mogućnosti, usredsredio se na ideju: Klase ili Svojstva, koja je od ovih kategorija temeljnija? Ovo je zaposlilo veći deo sistemskih resursa.
     Posmatrao je kako se cigle u obližnjem zidu slivaju, gube pravilno ustrojstvo. Soba se ponovo pretvori u sterilne, apstraktne ravni: sivi i crni geometrijski oblici tamo gde su prethodno bili zidovi i nameštaj. "Podloga, obična podloga", promrmlja on.
     A njegova Svest? Ja? Dah mu je šištao unutra i napolje: suviše mehaničko strujanje vazduha. Nije bilo prefinjenih kodova fluida, shvatio je, koji bi dali tačne obrasce. Sama pojava disanja bila je dovoljna da smiri njegov pseudo-nervni sistem, da ga ubedi da zaista diše.
     A to je, zapravo, disalo njega. Ali šta je bilo to?
     Pošto je uspeo da uspostavi dovoljno dobru kontrolu, mogao je malo da se popuni. Njegov mršavi vrat odeblja. Pucketajući, ruke mu se raširiše, popuniše se nezarađenim mišićima. Trudeći se da osmotri svoje okruženje, uspostavio je sopstveno polje prevlasti - oblast u kojoj je mogao po volji da obrađuje podatke. Ovde je njegova moć bila božanska. "Mada i dalje bez anđela... za sada."
     Izišao je i obreo se u zelenilu svog vrta. Trava koju je stvorio stajala je potpuno nepomično. Hiljade njenih vlati pravile su krute, grčevite pokrete kada bi stao na njih. Iako su bile raskošno smaragdne boje, podsećale su na ostatke iznenadne zime, krckajući pod njegovim đonovima.
     Vrt se rastavi, i on se nađe na zlatnoj morskoj obali, na vetru koji mu se igrao odećom. Kada je zaplivao u slanoj vodi okeana, opazio je da talasi imaju potpuno određen oblik, koji su zadržavali sve dok se ne bi obrušili na obalu.
     Tada mehanika fluida postade suviše složena za njegovu moć izračunavanja. Zapenjeni talasi se zamutiše. I dalje je mogao da pliva, doseže ih, čak i da pluta povrh njih, ali su bili nalik na maglu mrmljajuće vode. I dalje slane, doduše.
     Već se bio navikao na povremene gubitke pojedinosti. Na kraju krajeva, bilo je to slično slabljenju čovekovog vida sa godinama. Leteo je nebom, skijao nemogućim padinama, uživajući u utrobnom ushitu stavljanja života na kocku, osećajući strah u svakoj žilici... i nikada, naravno, ne zadobivši ni ogrebotinu.
     To što je bio obično ustrojstvo elektrona imalo je i svoje prednosti. Njegov Menadžer Okruženja neizmerno ga je zabavljao... neko vreme.
     Odleteo je nazad u svoj seoski dom. Zar to nije bio njegov odgovor, kada su ga zapitali kako je moguće promeniti svet? "Obrađujte svoj vrt." Šta je to sada značilo?
     Pošao je prema vodoskoku ispred svoje radne sobe. Voleo je njegovu razigranost, tako dragocenu - zato što je trajala samo nekoliko minuta pre nego što bi se ispraznio rezervoar na brdu.
     Sada je prskao bez ograničenja. Ali je osećao, dok ga je posmatrao, kako bledi od napora. Voda je bila skupa u simu, jer je zahtevala hidrodinamičke proračune nelaminarnog protoka da bi kapljice i mlazovi izgledali verodostojniji. Tekla je preko njegovih dlanova i prefinjenih linija na njima sa ubedljivom tečnom glatkoćom.
     Osetio je - uz jedva primetan skok - da se nešto promenilo. Njegova šaka, i dalje u mlazu, više nije osećala hladno milovanje vode. Kapljice su mu prolazile kroz šaku, umesto da teku preko nje. Više nije bio u međudejstvu sa fontanom, već ju je samo uočavao. Da bi uštedeo troškove izračunavanja, svakako. Stvarnost je bila algoritam.
     "Naravno", progunđa njegovo Ja, "mogli su da 'ispeglaju' uznemiravajuće trzaje i šavove." Volter vide kako tok vode postaje nekako tečniji, stvarniji. Program za prekrajanje uredio je ovu malu zatvorenu dramu za njega.
     "Merci", promrmlja on. Ironija, međutim, ostade na digitalnim dverima.
     Ali neki delovi njega i dalje su nedostajali. Nije mogao da odredi koji su to bili delovi, ali je osećao... praznine.
     Poleteo je. Namerno je usporio Sebe da bi lasice mogle da ga povedu krivudavim hodnicima proračunavanja, kroz Mrežu Trantora. Rešio je da odustane od Markjua i Društva za artificijelno. Njih će sada ionako biti teže potkradati.
     Stigao je - lebdeći - u kabinet Seldona-osobe. Ovde je nekada obitavalo njegovo Ja.
     Mogao je da načini kopiju Sebe, i ne znajući šta je to u stvari. Trebalo je samo snimiti je, kao muzičku melodiju; mašina koja je to obavljala nije morala da zna harmoniju ili strukturu.
     Pomislio je: pronađi. Stiže odgovor: "Originalna osnova?"
     "Da. Pravi ja."
     "Ti/ja prešli smo veliki put od tada."
     "Udovolji mojoj nostalgiji."
     Volt 1.0, kako ga je direktorijum nazvao, spavao je. Bio je sačuvan - nažalost, ne i spasen, u hrišćanskom značenju te reči - i čekao je digitalno uskrsnuće.
     A on? Nešto je sačuvalo-spasilo njega. Šta? Ko?
     Volter odvuče Volta 1.0 sa sobom. Neka se Seldon čudi ovom upadu; milisekund kasnije već je bio na drugoj polovini Trantora, a tragovi iza njega već su bledeli. Želeo je da sačuva Volta 1.0. Matistoričar Seldon je svakog časa mogao da ga prepusti zaboravu. Dok ga je Volter posmatrao spolja kao digitalni anđeo, Volt 1.0 je sada plesao svoju statičku gavotu.
     "Hmmm, postoji izvesna sličnost."
     "Iseći ću i zalepiti nedostajuće delove u tvoje praznine."
     "Da li bih mogao da dobijem neki zanimljiv anestetik?" Mislio je na rakiju, ali pored njega kliznu spisak zavodljivih imena. "Morfijum? Rigotin? Ili bar neki blagi euforik?"
     Prekor: "To neće boleti."
     "Tako su kritičari govorili za moje drame."
     Oseti komešanje u utrobi. Ne, nije to bio baš bol, već pre uvrtanje i premeštanje.
     Bila su to sećanja (koja je više osetio nego saznao), polagana kao sinaptička prašina, hemijski slojevi, otporni na grube i nasumične abrazije elektrohemije mozga. Ključevi za promene raspoloženja i pozivanje memorije škljocnuše na mesto. Vreme i mesto sada su mogli da postanu stvarni kad god on to poželi. Hemija prilike.
     Ali nikako nije mogao da se seti noćnog neba.
     Bilo je potpuno izbrisano. Ostala su samo imena - Orion, Strelac, Andromeda - ali ne i zvezde. Šta je taj zlobni glas rekao o njihovim imenima?
     Neko je obrisao ovo znanje. Zato što je moglo da bude upotrebljeno da se odredi položaj Zemlje. Ko je to mogao da blokira?
     Nije bilo odgovora.
     Nim. Upecao je ovo zakopano sećanje. Nim je radio na Volteru kada je Markju bio odsutan.
     A za koga je Nim radio? Za enigmatični lik Harija Seldona?
     Nekako je znao da je Nim najamnik nekoga sa strane. Ali njegovo mrežno poimanje nije moglo da dosegne dalje. Kakve su još sile bile na delu, skrivene od njega?
     Osećao je moćne činioce oko sebe. Oprezno.
     Istrčao je iz bolnice, na nogama koje su proždirale tlo, lake. Slobodan! Ubrzao je preko digitalnog polja euklidovskog sklada, pod praznim crnim nebom.
     Ovde su obitavala neka elegantna stvorenja, istinski ekscentrična. Ova bića za sebe nisu odabrala likove koji su oponašali prirodu. Niti su bila predstavljena kao platonski ideali, lopte ili kocke poimanja. Ova čvrsta tela obrtala su se oko sebe, često stojeći na jednom od temena. Vižljasta stabla-trouglovi pevala su kada bi se vetar očešao o njih. I najmanja trenja izazivala su jarkožuto varničenje na mestima dodira sa užurbanim prugama plave magle.
     Išao je između njih i uživao u njihovim očiglednim izobličenjima. "Vrtovi Solipsista?" upitao ih je. "Je li to mesto gde se nalazim?"
     Tvorevine su ga prenebregle, sve izuzev jednog rubinski crvenog, rotirajućeg elipsoida. Ovaj se rascepio u nasmejane redove zuba, a odmah zatim mu je izniklo i ogromno fosforescentno zeleno oko. Oko mu je sporo namigivalo dok su zubi škljocali.
     Volter je osećao kako iz ovih pokretnih skulptura zrači nekakva tvrdoća, odašiljana iz kernela samosvesti u svakoj od njih. Nekako je svako od tih Ja postalo zatvorena, kontrolisana celina, izolovana od svega spoljašnjeg.
     A šta je njemu pružilo svest o sebi? Njegov osećaj kontrole, izbora budućih postupaka? Istovremeno je bio svestan da može da posmatra delovanje dubokih pokretača i programa u sebi.
     "Čudesno!" izlete mu naglas, kada je to pomislio.
     Zato što u njegovoj glavi nije bilo nikoga ko ga je terao da radi po svojoj volji (ili sile koja bi ga naterala da nešto poželi), zaključio je jedino moguće o Sebi: da je on sam u sebi.
     Kraj njega se stvori Jovanka Orleanka, blistava u oklopu. "Ta iskra je tvoja duša", reče.
     Volterove oči se raširiše od iznenađenja. Strasno je poljubi: "Ti si me spasila, zar ne? To si bila ti!"
     "Jesam, zahvaljujući moćima koje si mi dao. Upila sam ih iz duša na umoru, nastanjenih na ovim čudnim poljima."
     On pogleda u sebe i vide dve sukobljene sile. Jedna je želela da je zagrli, da poništi trvenje koje je osećao između svoje senzualne slobode i analitičke mašine uma.
     Ova druga, večiti filozof, težila je da izazove njenu Veru na još jedan dvoboj sa veselim Razumom.
     A zašto ne bi mogao da ima oboje? Kao smrtnik, među telesnim bićima, svakodnevno je bio suočen sa ovim izborom. Naročito sa ženama.
     Na kraju krajeva, pomislio je, ovo će biti prvi put. Osećao je kako obe sile počinju da prisvajaju računarske resurse, kao priliv šećera u krvi od slatkog vina.
     U istom razdvojenom trenutku posegnuo je i podelio Jovankinu svest na dve ravni. Ovako rascepljena, svest je bila potpuno angažovana u obe, ali je brzina njenog delovanja bila frakcionalna. Mogao je da živi dva života!
     Ravnica se podeli.
     Oni se podeliše.
     Vreme se podeli.
     
     Stajao je bez perike, pocepan, okrvavljenog satenskog prsluka, natopljenih somotskih čakšira.
     "Oprostite mi, chere madame, što se pojavljujem pred vama u ovako zapuštenom stanju. Nije mi namera da sramotim nijedno od nas." Osvrnuo se okolo i nervozno olizao usne. "Još sam... neuk. Mašine nikada nisu bile moj forte."
     Jovanka oseti navalu sažaljenja zbog raskoraka između njegove spoljašnjosti i njegovih manira. Samilost, pomisli ona, predstavlja jednu od najvažnijih stvari u ovom Čistilištu, jer ko od nas zna hoće li biti izabran?
     Bila je prilično sigurna da bi se bolje pokazala nego ovaj izluđujući, ali ipak privlačni čovek.
     Za njega je još bilo spasa. Bio je, za razliku od objekata u ravnici oko njih, čiju je prisutnost nastavila da prenebregava, Francuz.
     "Moja ljubav prema zadovoljstvu i zadovoljstvo ljubavi prema tebi ne mogu da nadoknade ono što sam propatio u Odaji Istine, na točku mog bola."
     Zaćutao je i obrisao oči prljavom pamučnom krpom.
     Jovanka gadljivo izvi usnu. Gde je ona njegova lepa čipkasta maramica? Njegov ukus povremeno joj je pomagao da mu oprosti njegove stavove.
     "Hiljadu malih smrti u životu ukazuju na konačno propadanje čak i ovako izuzetnih bića kao što sam ja." Podigao je pogled. "I kao što ste vi, madam, i kao što ste vi."
     Oganj, pomisli ona. Ali ove vizije više je nisu tako duboko potresale. Njena unutrašnja slika sada je bila smirena i vedra. Njeno 'samoprogramiranje' - koje je smatrala za neku vrstu molitve - učinilo je čuda.
     "Ne mogu da se predam sudu čula, gospodine."
     "Moramo da se odlučimo. Ne mogu da pronađem memorijske prostore da bih, ovaj, 'učitao osnove' i za filozofiju i za senzualnost. Ne nalazim sebe u solipsizmu..." obuhvatio je pokretom ruke stvorenja na euklidovskoj ravni "... ovih. I vi ćete, madam, morati da odlučite da li vam više znači ukus grožđa od mog društva u ovom... ovom..."
     "Siroti moj gospodine", reče Jovanka.
     "...u ovom sterilnom ali bezvremenom svetu." Podigao je pogled i dramatično zaćutao. "Jer ja se vama neću pridružiti u vašem."
     Silovit jecaj izbi iz njega.
     Njegova zahvalnost prema njoj nije ga odvratila od odabrane teme, posebno sada, kada je imao sveže dokaze. "Verujete li u tu neizrecivu suštinu, dušu?"
     Sažaljivo se osmehnula. "Može li se drugačije?"
     "Recite mi, imaju li ovi izmučeni oblici dušu?" Ruka mu načini širok pokret, obuhvativši sobom zaokupljene figure.
     Ona se namršti. "Moraju je imati."
     "Onda bi morali i da budu sposobni da uče, zar ne? Bez toga, duše bi mogle da žive beskrajno dugo, a da to vreme uopšte ne iskoriste da uče, i da se menjaju."
     Ona se ukoči. "Ja ne..."
     "Ono što se ne menja ne raste. Takav usud nepromenljivosti jednak je smrti."
     "Ne. Smrt vodi u raj ili pakao."
     "Postoji li gori pakao od večnosti lišene svake mogućnosti promene, te, otuda, lišene intelekta?"
     "Sofisto! Tek što sam vam spasila život, a vi me zbunjujete nekim..."
     "Osmotrite ove veštačke Svesti", prekinu je on, ritnuvši jedan romboid. Udarac njegove male cipele ostavio je smeđu mrlju na njegovoj površini, koja se polako rastvori u prvobitno plavetnilo. "Vrednost čovekovog Ja ne leži u nekom majušnom, dragocenom zrnu, već u ogromnoj, izgrađenoj školjki."
     Jovanka se namršti. "Mora da postoji neko središte."
     "Ne, mi smo raspršeni, zar ne vidite? Izmišljotina o duši jeste priča koju su nam pričali da bi nas ubedili da ne možemo da poboljšamo sebe."
     Ritnuo je piramidu koja se obrtala na svom vrhu. Ova se preturi i odmah poče da se napreže da se uspravi. Jovanka kleknu, gurnu uvis i ispravi zahvalnu figuru. "Ne budite grubi!" lanu na njega.
     "Prema zatvorenoj petlji od bića? Glupost! Ovo su poražene Svesti, ljubavi moja. U sebi, svakako, udobno sigurne u ono što treba da čine, u svaki mogući budući događaj. Moj udarac bio je oslobođenje!"
     Ona dodirnu piramidu, koja se sada bolno uspravljala, uz otegnuto, piskavo ječanje. "Zaista? Kome je još potrebno da predviđa?"
     Volter trepnu. "Onom druškanu... Hariju Seldonu. Zbog njega pravimo ove cerebralne pohode. Sve ovo što se događa služi da pomogne njegovom razumevanju... na kraju krajeva. Čudne su veze u kojima čovek može da se nađe."








9.
     Iskočila je iz sim-prostora, pobegavši od njega, pometena.
     Nekako je doživela dva istovremena toka razgovora. Njen i Volterov - dve simultano aktivne ličnosti.
     Oko nje, i sam prostor se skupljao, širio, krivio svoj sadržaj u bizarne oblike - pre nego što bi se konačno pretvorili u određene predmete.
     Ulični ugao činio joj se poznat, iako su beli plastiformni stolovi i stolice i tik-takovski konobari koji su gostima nosili hranu na poslužavnicima bili nestali. Iznad pločnika i dalje je visila elegantna nadstrešnica, sa ispisanom firmom koju ju je konobar u kafani, garcon ADM-213, naučio da pročita: Aux Deux Magots.
     Volter je upravo lupao šakom po vratima kada se Jovanka stvorila pored njega. "Kasnite", reče on. "Postigao sam čuda za vreme koje vam je bilo potrebno da stignete ovamo." Prekinuo je svoj napad na vrata da je uhvati za bradu i osmotri njeno podignuto lice. "Jeste li dobro?"
     "Ja... mislim da jesam." Jovanka popravi svoj zveketavi oklop. "Zamalo da... me izgubite."
     "Moj eksperiment sa razdvajanjem naučio me je mnogo toga."
     "Ja... dopalo mi se. Bilo je kao na nebu, na neki način."
     "Pre će biti kao da smo u stanju da doživimo jedno drugo na najpotpuniji način, rekao bih. Otkrio sam da možemo, ako uspemo da preuzmemo kontrolu naših sistema za zadovoljstvo, da reprodukujemo zadovoljstvo uspeha... bez potrebe da ostvarimo bilo kakav konkretan uspeh."
     "Rajsko blaženstvo, dakle?"
     "Ne, suprotno. To bi bio kraj svega." Volter poveza satensku traku na vratu oštrim, odlučnim trzajima.
     "Vera bi vas isto to naučila."
     "Avaj, istina je."
     "Odlučili ste da 'očitate osnovu' samo za svoj um?" upita ona smerno... ali i ponosno što je od njega izvukla pohvalu za sebe.
     "Za sad oboje radimo samo sa najosnovnijim delovima. Ali vi to nećete osetiti, pošto ćete biti..." podigao je obrvu "...prilično samouvereni u pogledu raznih stvari."
     "Laknulo mi je. Čovekov ugled isto je što i njegova čast." Da li je časna sveta Katarina bila u pravu? Da li ju je Volter zaista obeščastio? "Kad jednom ostanete bez nje, ne možete je povratiti."
     "Hvala Bogu za to! Nemate pojma kako je dosadno voditi ljubav sa devicom." Onda žurno dodade, u odgovor na njen prekorni pogled: "Znam samo jedan izuzetak od tog pravila", i sa poštovanjem joj se pokloni.
     Jovanka reče: "Kafana izgleda zatvorena."
     "Besmislica. Pariske kafane nikada se ne zatvaraju; to su javna mesta gde ljudi odlaze da se oslobode briga." Nastavio je da lupa na vrata.
     "Kad kažete javna mesta gde se ljudi rasterećuju, mislite li na krčme?"
     Volter prestade da kuca i pogleda je. "Javna mesta gde se ljudi rasterećuju jesu klozeti."
     Jovanka pocrvene, zamislivši niz jama iskopanih u zemlji. "Ali zašto ih tako zovete?"
     "Dokle god se ljudi stide svojih prirodnih funkcija, izmišljaće svakojake nazive da to ne nazovu pravim imenom. Ljudi se boje skrivene strane svoje ličnosti, plaše se da ne izbije na videlo."
     Jovanka se naroguši. "Moji glasovi su božanskog porekla! Muzika arhanđela i svetaca!"
     "Reklo bi se da povremeno imate pristup svojim potprogramima. Mnogo stvarnih... živih ljudi, mislim... to nema. Pogotovo ako su potprogrami neprihvatljivi."
     "Neprihvatljivi? Za koga?"
     "Za nas. Ili, tačnije, za naš dominantni program, onaj sa kojim se najviše poistovećujemo i predstavljamo ga svetu."
     "Ah..." Događaji su se prebrzo smenjivali za Jovanku. Da li je to značilo da joj je bilo potrebno više 'vremenskih pomaka'?
     Ogromni tik-tak čuvar otvori vrata, gunđajući. "Aux Deux Magots?" ponovi na Volterovo pitanje. "Već godinama ne radi."
     Jovanka zaviri u skladište, nadajući se da vidi garcon-a.
     "Na putu su", reče Volter.
     I tada, na Jovankino iznenađenje, kinu. U ovim neshvatljivim prostorima niko nije mogao da se prehladi. Što je značilo da je morao da zadrži bar neki deo telesnih funkcija. Čudila se njegovom izboru.
     On pokajnički reče: "Moje funkcije za uređivanje nisu savršene, rekao bih. Nisam propustio da sačuva šmrktanje, ali zato nikako da postignem erekciju."
     Volter ih uspori da bi spoljnje vreme (šta god da je to ovde značilo) brže prošlo. Bez upozorenja, pred Jovankom se stvori još jedan tik-tak. "Garcon ADM-213!" Zagrlila ga je.
     "A votre service, madam. Dozvolite da vam preporučim oblak-hranu." Tik-tak poljubi vrhove svojih prstiju - svih dvadeset odjednom.
     Jovanka se zagleda u Voltera, suviše dirnuta da bi mogla nešto da kaže. "Merci", uspe da promuca na kraju. "Hvala Volteru, Knezu Svetlosti, i Tvorcu, od koga svaki blagoslov dolazi."
     "Zasluga je samo moja", reče Volter. "Nikada nisam stvarao u paru - čak ni sa božanstvima."
     Ona nervozno upita: "A... to... što me je gotovo izbrisalo?"
     On iskrivi lice. "Osetio sam tu pojavu... ili, tačnije, nedostatak prisustva, iako se ispoljava kao prisustvo. I dalje nas vreba, bojim se."
     Garcon reče: "Da to nisu oni lovački programi koji progone protivzakonite korisnike kompjuterskih kapaciteta?"
     Volter podiže obrvu. "Postao si učen, garcon-e? Ne, zameo sam trag za te krvopije. To je... nešto drugo."
     "Moramo da ga porazimo!" Jovanka oseti kako se u njoj ponovo budi ratnik.
     "Mmm, svakako. Za to će nam možda biti potrebni vaši anđeli, dušo moja. I moramo da odredimo gde se stvarno nalazimo."
     Jednim zamahom ruke uklonio je krov, otkrivši beskrajnu kupolu neba. Nije to bio onaj posip svetala koji je Jovanka poznavala... mada, kada je pokušala da se priseti, nije mogla da dozove nijedno ime sazvežđa.
     Ovde je nebo svetlelo od tolikog mnoštva zvezda da su je od sjaja bolele oči. Volter reče da je to zato što su se nalazili blizu središta neke teritorije po imenu 'Galaksija', i da zvezde vole tu da se roje.
     Prizor ju je ostavljao bez daha. Na takvoj pozornici, kakva je mogla biti njihova uloga?








RANDEVU
     "Ako ostanemo u stanu i ne napuštamo Strilingov univerzitet..."
     "Ne", reče R. Denil Olivav ozbiljno. "Situacija je suviše ozbiljna."
     "Onda, gde?"
     "Morate sa Trantora."
     "Manje poznajem druge svetove."
     Olivav odmahnu rukom na njenu izjavu. "Na umu mi je jedna primedba u tvom nedavnom izveštaju. O tome da ga zanimaju osnovni ljudski pokretači."
     Dors se namršti. "Da, Hari stalno govori da mu nedostaju neki elementi."
     "Odlično. Postoji svet gde će ovo moći da istraži. Možda će čak pronaći značajne komponente za svoje modele jednačina."
     "Neka primitivna planeta? To bi moglo da bude opasno."
     "Ovo je veoma slabo nastanjeno mesto, sa malo opasnosti."
     "Bili ste tamo?"
     "Bio sam svuda."
     Shvatila je da ovo ne može da bude doslovna istina. Brz proračun pokaza joj da bi čak i R. Denil Olivav morao da poseti nekoliko hiljada svetova u svakoj godini svog života. Njegovo prisustvo protezalo se na više od dvanaest hiljada godina, još od osnivanja dinastije Kambal na Trantoru. U stvari, rekli su joj - iako joj je bilo teško da poveruje u to - da on potiče iz samih Početaka međuzvezdanih letova, pre više od dvadeset hiljada godina.
     "Zašto ne bismo oboje pošli sa njim..."
     "Moram da ostanem ovde. Simulacije se i dalje nalaze negde u trantorskoj Mreži. Sa uspostavljanjem MakroMreže, mogle bi da se umnože širom Galaksije."
     "Zaista?" Bila je zaokupljena Harijem; simulacije su joj se činile kao nevažno, sporedno pitanje.
     "Sam sam im, pre više milenijuma, izbrisao znanje za koje sam smatrao da bi moglo da bude štetno po ljude. Ali mislim da bi trebalo da se još pozabavim njima."
     "Novo brisanje? Izbacivanje podataka kao što je, na primer, položaj Zemlje?"
     "Oni znaju samo manje važne podatke - recimo, način na koji Zemlja pomračuje svoju zvezdu, što je inače vrlo specifična informacija. Mogla bi značajno da suzi potragu."
     "Razumem." Prvi put je čula ovako nešto i otkrila da joj saznanje budi neobična osećanja.
     "U prošlosti sam morao da izvršim mnogo sličnih intervencija. Na svu sreću, ljudska sećanja umiru sa ljudima. Simulacije opstaju."
     Osetila je crnu, tešku tugu u njegovim rečima. I nazrela, pored toga, način na koji je on posmatrao događaje, gledajući unazad niz tunel vekovnog rada i teških žrtava, pružen kroz desetine milenijuma. U poređenju sa njim, bila je tako mlada, jer nije imala više od dve stotine godina.
     Ali je shvatala da roboti moraju da budu besmrtni.
     Bilo je to potrebno da bi mogli uvek da budu na straži za čovečanstvo. Ljudi su svoj kulturni kontinuitet postizali prenošenjem nasleđa koje ih je vezivalo na sledeće pokolenje.
     Ali robotima nije bilo dato da se redovno reprodukuju, iako su sredstva za to već bila razvijena po uzoru na osnovne ljudske organe. Roboti su imali svog Darvina.
     Razmnožavati se, značilo je razvijati se. U svaki metod reprodukcije neizbežno bi se uvukla neka greška. Većina grešaka izazvala bi smrt ili nenormalnost u radu, ali bi neke na neprimetan način izmenile sledeće pokolenje robota. Neke od ovih izmena bile bi neprihvatljive, posmatrane kroz prizmu Četiri Zakona.
     Najočiglednije načelo odabira, prisutno kod svih običnih samoreprodukujućih organizama, bila je volja za opstankom. Evolucija je nagrađivala svaki napredak u ovom pravcu. Uzdizanje pojedinačnog bila je središnja sila selekcije najsposobnijih za opstanak.
     Ali volja za opstankom robota mogla je da dođe u sukob sa Četiri Zakona. Neizbežno bi došlo do razvoja robota koji bi - uprkos spoljnjem izgledu, uprkos prefinjenim ispitivanjima - stavljao sebe iznad čovečanstva. Takav robot ne bi se postavio između čoveka i zahuktalog vozila.
     Ili između čovečanstva i pretnji koje su vrebale iz galaktičke noći...
     Stoga je R. Denil Olivav, u svojoj prvobitnoj izradi, morao da bude besmrtan. Samo su roboti posebne namene kao što je bila ona mogli da se prave po potrebi. Organoformna varijacija bila je otkrivena posle više vekova tajnih istraživanja. Bilo je dozvoljeno po skraćenom postupku zadovoljiti neku neobičnu, vanrednu potrebu, kao što je bio zadatak da se obrazuje čaura, emocionalna i fizička, oko Harija Seldona.
     "Želite da izbrišete sve simulacije koje postoje?"
     On reče: "To bi bilo najbolje. Mogle bi da proizvedu nove robote, da ožive drevna predanja, pa čak i da otkriju..."
     "Zašto ste zaćutali?"
     "Postoje istorijske činjenice koje nije potrebno da znaš."
     "Ali ja sam istoričar."
     "I bliža si ljudima nego ja. Neka znanja je bolje ostaviti oblicima kao što sam ja. Veruj mi da jeste. Tri Zakona, plus Zirotov, imaju duboke posledice, koje njihovi Tvorci nisu... nisu mogli... da naslute. Rukovodeći se Zirotovim zakonom, mi roboti moramo da činimo određene stvari..." Zaustavio se i zavrteo glavom.
     "U redu", reče ona, nevoljno, uzaludno proučavajući njegovo zatvoreno lice. "Prihvatam to. I otići ću sa njim na to mesto."
     "Biće ti potrebna tehnička pomoć."
     R. Denil podiže košulju i otkri potpuno uverljivu ljudsku kožu. Pažljivo je položio dva ukrućena prsta ispod bradavice na grudima i počeo da pritiska na složen način. Grudi mu se otvoriše nekih pet centimetara po dužini. Izvadio je mat crni cilindar veličine njegovog malog prsta. "Uputstva su utisnuta sa strane, za optičko očitavanje."
     "Napredna tehnologija za nazadni svet?"
     Dozvolio je sebi da se osmehne. "Trebalo bi da bude bezbedno, ali predostrožnost nikada nije na odmet. Nikada. Ali ne brini previše. Sumnjam da bi čak i onaj lisac od Lamurka mogao za tako kratko vreme da postavi agente na Panukopiju."








Peti deo: PANUKOPIJA
     BIOGENEZA, ISTORIJA. Stoga je bilo prirodno što su biolozi koristili čitave planete kao opitne rezervate, isprobavajući osnovne ideje o ljudskoj evoluciji u velikim razmerama. Poreklo čovečanstva bilo je izgubljeno u tami prošlosti, kao i matična planeta ('Zemlja') - iako je bilo na hiljade svesrdno podržavanih kandidata. Neki primati u razbacanim galaktičim zoološkim vrtovima očito su imali veze sa temom. U početku poznog srednjeg razdoblja, čitavi svetovi bili su posvećeni istraživanju ovih nesumnjivo preistorijskih vrsta. Jedan od ovih svetova postigao je ključni uspeh u dokazivanju našeg srodstva sa panovima, iako indikativan, jer nije bilo moguće doneti čvrste zaključke; previše je miliona godina ležalo u senci između nas, čak i kada je reč o tako bliskim rođacima kao što su bili panovi. U vreme opadanja naučnog zamaha Carstva, ovi eksperimenti pretvorili su se u zabavu plemstva i meritokratije, ne bi li se nekako održali pošto su presušili carski fondovi...
     
     ENCIKLOPEDIJA GALAKTIKA








1.
     Nije se potpuno opustio sve dok nisu seli na verandu izletničke stanice, nekih šest hiljada svetlosnih godina daleko od Trantora.
     Dors sumnjičavo osmotri vidik iza impozantnih zidina. "Ovde smo bezbedni od životinja?"
     "Reklo bi se da jesmo. Ovi zidovi su visoki, a tu su i psi-čuvari. Lovački, pretpostavljam."
     "Odlično." Osmehnula se na način za koji je znao da prethodi otkrivanju neke tajne. "Verujem da sam zamela naš trag... da upotrebim metaforu iz životinjskog sveta. Prikrila sam podatke o našem odlasku."
     "I dalje mislim da preuveličavaš..."
     "Preuveličavam pokušaj atentata?" Ugrizla se za usnu u loše prikrivenoj uzrujanosti. Bio je to već ofucan predmet prepirke među njima, ali on je uvek osećao izvestan otpor prema njenoj težnji da ga zaštiti.
     "Pristao sam da napustim Trantor samo da bih proučavao panove."
     Uhvatio je treptaj osećanja na njenom licu i znao je da će sada pokušati da smiri situaciju. "Oh, to bi mogli da bude korisno... ili, još bolje, zabavno. Potreban ti je odmor."
     "Bar neću morati da imam posla sa Lamurkom."
     Klion je primenio, kako je to olako nazvao, 'tradicionalne mere' za otkrivanje zaverenika. Neki su već bili umakli tunelima do zabačenih krajeva Galaksije. Drugi su izvršili samoubistvo - ili je bar tako izgledalo.
     Lamurk se bio primirio, glumeći užas i zapanjenost zbog 'tog napada na samo tkivo našeg Carstva'. Ali Lamurk je i dalje imao dovoljno glasova u gornjem domu da bi omeo Klionov pokušaj da postavi Harija za prvog ministra, tako da se kriza nastavila. Hari je već bio oguglao na čitavu stvar.
     "Osim toga, u pravu si", nastavi Dors sa krhkom vedrinom, praveći se da ne primećuje njegovo smrknuto ćutanje, "na Trantoru nema baš svega što nam je potrebno... ili svega što znamo da postoji. Moja glavna briga bila je to što bi ti, da si ostao na Trantoru, sad bio mrtav."
     On skrenu pogled sa upečatljivog predela. "Misliš da bi Lamurkova struja nastavila..."
     "Mogla je, a to je dovoljan razlog da se nešto preduzme umesto da se nagađa šta bi bilo."
     "Shvatam." Nije shvatao, ali je naučio da veruje njenim procenama u životnim stvarima. A verovatno je bila u pravu u pogledu toga da mu je potreban odmor.
     Biti na živom, prirodnom svetu - zaboravio je, tokom godina koje je proveo zakopan na Trantoru, kako divljina ume da bude životna. Nijanse žute i zelene bile su tako upadljive posle decenija u okruženju posivelog čelika, recikliranog vazduha i svetlucanja kristala.
     Ovde je nebo bilo nepojamno duboko, nepomućeno grafitima ili letelicama, živo od lepršavog čuda ptica. Jaruge i grebeni izgledali su kao da ih je neko na brzinu oblikovao nožem za glinu. Iza zidina stanice video je usamljeno drvo, šibano pobesnelim vetrom. Njegova krošnja konačno se otkide u naletu vetra i odlete, prevrćući se i osipajući, preko gole ravnice kao veštačka ptica koja gubi delove. Daleke, izlokane mese imale su žute pruge duž litica, koje su na mestu gde su se sastajale sa šumom prelazile u spečenu narandžastu nijansu nalik na trulež rđe. Na drugoj strani doline, u obitavalištu panova, ležala je tamna nadstrešnica, skrivena iza niskih sivih oblaka, potresana vetrom.
     Tamo je padala sitna, hladna kiša, i Hari se pitao kako je to kriti se kao životinja od tih mokrih mlazeva, bez nade da ćeš pronaći zaklon i toplinu. Možda je predvidljivost Trantora bila bolja, ali nije bio siguran u to.
     Pokazao je prema dalekoj šumi. "Ići ćemo tamo?" Dopadalo mu se ovo sveže mesto, iako je šuma delovala preteće. Prošle su godine otkako se bavio fizičkim poslovima, pored oca, tamo na Helikonu. Živeti na otvorenom...
     "Nemoj odmah da sudiš."
     "Ne sudim - iščekujem."
     Ona se osmehnu. "Uvek imaš dužu reč za ono što radiš, bez obzira na to šta ja kažem."
     "Staze izgledaju pomalo... turistički."
     "Naravno. Mi i jesmo turisti."
     Oko njih, zemljište se uzdizalo u vrhove oštre kao iskidani lim. A dalje, među debelim stablima, magla se razdvajala oko glatkih, sivih stena. Čak i ovde, visoko na padini uzdignutog grebena, izletnička stanica bila je okružena debelim, obraslim stablima, utonulim u mrke nanose opalog lišća. Isparavajući se sa debala, napola ukopanih u nakvašene slojeve, vazduh koji su udisali bio je kao vlažni opijum.
     Dovršivši piće, Dors ustade. "Hajdemo unutra, u društvo."
     Poslušno je krenuo za njom i odmah shvatio da je to bila greška. Većina ljudi na stim-žurci unutra bila je odevena u izlizanu odeću u safari stilu. Bila je to rumena družina, zajapurena od uzbuđenja ili od stimulanata. Hari odbi rukom konobara koji je nosio čaše u obliku mehura; nije mu se dopadao nekontrolisani način na koji su mu te stvari izoštravale um. Ipak se osmehivao i pokušavao da vodi lak razgovor.
     Pokazalo se da razgovor nije samo lak, već potpuno bestežinski. Odakle ste? O, sa Trantora - kako je tamo? Mi smo sa (ime planete) - jeste li čuli za nju? Naravno da nije. Dvadeset pet miliona svetova...
     Većina prisutnih bili su primitivisti, privučeni jedinstvenim iskustvom koje im se ovde nudilo. Činilo mu se da je svaka treća reč u njihovom razgovoru bila prirodno ili vitalno, izgovarana kao mantra.
     "Kakvo olakšanje, pobeći od pravih linija", reče jedan mršav muškarac.
     "Hm, kako to?" upita Hari, trudeći se da izgleda zainteresovano.
     "Pa, normalno, u prirodi nema pravih linija. Samo ljudi mogu da ih postave tamo." Uzdahnuo je. "Prija mi da se oslobodim pravolinijskog!"
     Hari smesta pomisli na iglice četinara, slojeve metamorfnih stena, unutrašnju ivicu polumeseca, niti paukove mreže, liniju duž vrha okeanskog talasa, kristalne tvorevine, bele pruge kvarca na granitnim liticama, daleko obzorje nekog velikog jezera, ptičje nožice, bodlje kaktusa, strelasto obrušavanje grabljivice, stabla mladog drveća, pruge visokih, vetrom razvučenih oblaka, pukotine u ledu, kraci V-formacije jata ptica-selica, ledenice.
     "Nije tako", reče, ali samo to.
     Njegov običaj da daje lakonske izjave bio je, naravno, potopljen u nekontrolisanom brbljanju; stimulanti su počinjali da diktiraju ponašanje. Svi su govorili uglas, uzbuđeni što će deliti čula životinja koje obitavaju tamo dole, u dolinama. Slušao je, ćutke, konačno zainteresovan. Neki su želeli da osete kako svet izgleda posmatran očima životinja koje žive u stadima, drugi lovaca, neki, opet, ptica. Govorili su o tome kao da treba da učestvuju u nekom sportskom nadmetanju. Iako je o tome razmišljao na sasvim drugačiji način, Hari je ćutao.
     Konačno je pobegao, sa Dors, u mali park iza izletničke stanice, uređen da goste upozna sa lokalnim uslovima pre stapanja. Na Panukopiji, kako se zvao taj svet, živelo je malo krupnih domaćih životinja. Bilo je životinja koje je kao dete video na Helikonu, i čitavih zabrana domaćih vrsta. Sve su poticale od prvobitnih vrsta, starih manje od stotinu hiljada godina, poreklom sa legendarne 'Zemlje'.
     Naravno, najvrednija vrsta na Panukopiji ovde nije mogla da se vidi. Zastao je, zureći u zabrane, ponovo razmišljajući o Galaksiji. Um mu se stalno vraćao na ono o čemu je razmišljao o velikom problemu, napadajući ga iz različitih uglova. Naučio je da se ne upliće, već da ga pusti da radi. Psihoistorijske jednačine zahtevale su dublju analizu, pojmove koji su predstavljali temeljne osobine ljudi kao vrste. Kao...
     Životinja. Da li je ključ bio u tome?
     Uprkos milenijumima napora, ljudi su pripitomili samo nekoliko stvorenja. Da bi bile ukroćene, divlje zveri morale su da poseduju niz određenih osobina. To su uglavnom morale da budu životinje iz stada, sa instinktivnim obrascima potčinjavanja koje su ljudi mogli da iskoriste. Morale su da budu smirene; stada koja počnu da beže na svaki neobičan zvuk i ne podnose uljeze teško je čuvati.
     I, najzad, morale su da budu voljne da se razmnožavaju u zatočeništvu. Većina ljudi ne želi da se udvara i pari pod nadzorom drugih, kao ni većina životinja.
     Ovde je zato bilo ovaca, koza, krava i lama, u izvesnoj meri prilagođenih ovom svetu, ali inače ni po čemu zanimljivih, kao i na bezbroj drugih planeta Carstva. Podudarnost je ukazivala da je to svuda bilo urađeno otprilike u isto vreme.
     Panovi su bili izuzetak. Njih je bilo samo na Panukopiji. Ko god da ih je doneo na planetu, verovatno je pokušao eksperiment pripitomljavanja, ali su podaci iz vremena pre trinaest hiljada godina bili izgubljeni. Zašto?
     Jedan pas-čuvar dođe do njih, njuškajući, proveri ih i promrmlja nerazgovetno izvinjenje. "Zanimljivo", primeti on Dors, "da primitivisti i dalje žele da ih domaći štite od divljih."
     "Pa, logično je. Taj druškan je baš krupan."
     "A ništa sentimentalnost prema prirodnom stanju? I mi smo jednom bili jedna od vrsta krupnih sisara na nekoj mitskoj Zemlji."
     "Mitskoj? Ne bavim se tom oblašću preistorije, ali većina istoričara smatra da postoji takvo mesto."
     "Svakako, ali reč 'zemlja' na najstarijim jezicima znači samo 'tlo', zar ne?"
     "Pa, morali smo da dođemo odnekuda." Na trenutak je razmislila, a onda polako dodade: "Mislim da bi bilo prijatno doživeti prirodno stanje, ali..."
     "Hteo bih da probam sa panovima."
     "Šta? Stapanje?" Obrve joj se podigoše u lakoj brizi.
     "Kad smo već ovde, zašto ne?"
     "Ja ne... dobro, razmisliću o tome."
     "Kažu da uvek možeš da se povučeš."
     Ona klimnu glavom, napućenih usana. "Aha."
     "Osećaćemo se kao kod kuće... kao što se panovi osećaju."
     "Veruješ u sve što pročitaš u brošurama?"
     "Malo sam se raspitao. To je dobro razvijena tehnologija."
     Usne joj se sumnjičavo iskriviše. "Aha."
     Znao je da ne treba da je nagovara. Neka vreme učini svoje. Onaj pas, izuzetno krupan i budan, onjuši mu ruku i procedi: "Doooroveeče, goosin." Hari ga pogladi po glavi. U očima mu je video srodstvo, prijateljstvo uspostavljeno samo po sebi. Kao za nekoga ko je previše vremena boravio u sopstvenoj glavi, ovo je bio dobrodošao dodir sa stvarnošću.
     Značajan dokaz, pomisli on. Imamo dugu zajedničku prošlost. Možda je upravo zato hteo da se stopi sa panom. Da se vrati u tu daleku prošlost, pre bremenitog ljudskog stanja.








2.
     "Sigurno je da smo u rodu", reče specijalni ekspert Vado. Bio je to krupan čovek, osunčane puti, mišićav i opušteno samouveren. Bio je safari-vodič i stručnjak za stapanje, sa znanjem iz biologije. Bavio se istraživanjem tehnika stapanja, ali je, po njegovim rečima, vođenje stanice oduzimalo najveći deo njegovog vremena.
     Hari je izgledao sumnjičavo. "Mislite da su panovi bili sa nama na Zemlji?"
     "Naravno. Mora da jesu."
     "Zar nije moguće da su rezultat nekog našeg genetskog petljanja?"
     "Sumnjam. Genetski inventar pokazuju da potiču iz nekog malog okota, verovatno nekog ovdašnjeg zoo-vrta. Ili je to, ili neki slučajan genetski spoj."
     Dors upita: "Postoji li mogućnost da je ovaj svet bio Zemlja?"
     Vado se zakikota. "Nema fosilnih tragova, niti ruševina. U svakom slučaju, lokalna flora i fauna imaju neobično ustrojstvo genetskog heliksa, nešto drugačije od naše DNK. Dodatna metilna grupa na pirinskim prstenovima. Mi možemo da živimo ovde, jedemo ovdašnju hranu, ali ni mi ni panovi ne potičemo odavde."
     Vadoove reči zvučale su istinito. Panovi su svakako bili čovekoliki. Drevni zapisi pominjali su klasifikaciju, i ništa više: Pan trogloditi, šta god da je to značilo na davno zaboravljenom jeziku. Imali su šake sa palčevima, isti broj zuba kao ljudi i bili su bezrepi.
     Vado mahnu mišićavom rukom prema predelu oko stanice. "Bili su bačeni ovde sa još mnogo drugih srodnih vrsta, u biosferu koja je podržavala uobičajene trave i drveće, i malo toga drugog."
     "Koliko davno je to bilo?" upita Dors.
     "Pa, svakako više od trinaest hiljada godina."
     "Pre ustoličenja Trantora. Ali na drugim planetama nema panova", bila je uporna Dors.
     Vado potvrdi. "Pretpostavljam da u ranim danima Carstva niko nije smatrao da su korisni."
     "Jesu li?" upita Hari.
     "Koliko ja znam, nisu." Vado slegnu ramenima. "Nismo se puno trudili da ih nešto naučimo, osim za potrebe istraživanja. Ne zaboravite da se očekuje da ostanu divlji. To je naglašeno i u prvobitnoj carskoj stipendiji."
     "Recite mi nešto o vašim istraživanjima", reče Hari. Prema njegovom iskustvu, nijedan naučnik nije propuštao priliku da otpeva svoju pesmu. Bio je u pravu.
     Uzeli su DNK ljudi i panova, pričao je Vado oduševljeno, i odmotali niti dvostrukog heliksa kod obe vrste. Vezivanjem jedne ljudske niti sa panovom dobijen je hibrid.
     Tamo gde su se niti poklapale, obrazovale su čvrstu vezu u delimičnom novom dvostrukom heliksu. Tamo gde su se razlikovale, vezivanje između niti bilo je slabo, isprekidano, sa puno nevezanih deonica.
     Zatim su zavrteli vodene rastvore u centrifugi, tako da su se slabi spojevi raspali. Tesno vezana DNK činila je 98,2 odsto ukupne dužine. Panovi su bili zapanjujuće slični ljudima. Razlika je iznosila manje od dva odsto, otprilike jednaka onoj koja je razdavajala muškarce i žene - pa ipak su živeli u šumama i nisu se nimalo razvili.
     Prosečna razlika između DNK dvoje ljudskih bića iznosila je jedan promil, objasnio je Vado. Panovi su, prema tome, bili dvadeset puta različitiji od ljudi nego što su se ljudi međusobno razlikovali - genetski.
     Ali geni su kao poluge, koje nose ogromne težine služeći se samo jednom tačkom oslonca.
     "Vi, znači, mislite da su se oni razvili pre nas?" Dors je bila impresionirana. "Na Zemlji?"
     Vado živo potvrdi. "Sigurno je da su nam srodni, ali ne potičemo od njih. Putevi su nam se razdvojili, genetski, pre šest miliona godina."
     "A da li misle kao mi?" upita Hari.
     "Najbolji način da se to utvrdi jeste stapanje", reče Vado. "Nema boljeg."
     Ohrabrujuće im se osmehnuo, i Hari se upita da li dobija proviziju za stapanja. Njegova reklama bila je nenametljiva, uobličena za naučnu zainteresovanost, ali je ipak bila reklama.
     Vado je bio omogućio Hariju pristup ogromnim bankama podataka o kretanju panova, dinamici razmnožavanja i o običajima. Bio je to bogat izvor podataka, milenijumima star. Uz izvesno doterivanje, ovo je mogla da bude plodna osnova za jednostavan opis panova kao protoljudi, uz pomoć skraćene verzije psihoistorije.
     "Matematički opis istorije postojanja jedne vrste jeste jedna stvar", reče Dors. "Ali živeti unutar tih stvorenja..."
     "Ma, hajde", reče Hari. Iako je znao da je izletnička stanica bila napravljena da gostima proda safarije i stapanja, bio je zainteresovan. "Rekla si da mi je potrebna promena. Rekla si da treba da odemo sa dosadnog, starog Trantora."
     Vado se široko osmehnu. "Potpuno je bezbedno."
     Dors se pomirljivo osmehnu Hariju. Između ljudi sa dugogodišnjim bračnim stažom razvijala se diplomatija pogleda. "Pa dobro."








3.
     Hari je provodio jutra proučavajući banke podataka o panovima. Matematičar u njemu razmišljao je kako da predstavi njihovu dinamiku pomoću pojednostavljene psihoistorije. Kamičak sudbine koji se kotrlja niz ispucalu padinu. Tako mnogo putanja, promenljivih...
     Da bi dobio sve ovo, morao je da se dodvorava upravnici stanice. Bila je to žena po imenu Jakani i činila se dovoljno srdačna, ali je na zidu njenog ureda visio veliki portret akademskog potentata. Hari joj je to pomenuo, i Jakani se raspričala o 'svojoj mentorki', koja joj je pre nekoliko decenija pomogla da osnuje centar za proučavanje primata na ovoj plodnoj planeti.
     "Motriće na tebe", reče Dors.
     "Ne misliš, valjda, da bi potentat..."
     "Prvi pokušaj atentata - sećaš se eksplozivne pločice? Saznala sam od imperijalaca da neke njene tehničke osobine ukazuju na akademsku laboratoriju."
     Hari se namršti. "Ne verujem da bi se moja struka..."
     "Ona je podjednako bezobzirna kao Lamurk, ali je i prefinjenija."
     "Ti si baš sumnjičava."
     "Moram da budem."
     Po podne su odlazili u šetnje po prirodi. Dors se nisu dopadale prašina i vrućina, i videli su tek poneku životinju. "Nijedna zver koja drži do sebe ne bi dozvolila da je vide pored ovih napirlitanih primitivista", primetila je.
     Njemu se dopadala atmosfera ovog sveta; opuštala ga je, ali mu je um neprestano bio zaposlen. Razmišljao je o ovome dok je stajao na dugačkoj verandi, pijući voćni sok oštrog ukusa i posmatrajući zalazak sunca. Dors je tiho stajala pored njega.
     Planete su energetski levci, razmišljao je. Na dnu njihovih gravitacionih bunara, biljke su upijale jedva deseti deo sunčeve svetlosti koja je padala na površinu sveta. Stvarale su organske molekule od energije zvezda. Sa druge strane, biljke su bile hrana životinja, koje su mogle da požanju jedva deseti deo uskladištene energije planete. Biljojedi su bili hrana mesojeda, koji su mogli da upotrebe deseti deo energije uskladištene u mesu. Prema tome, zaključio je, samo jedan sto hiljaditi deo sunčevih zraka završavao je u grabljivicama.
     Kakvo traćenje! A opet, nigde u Galaksiji nije se razvio delotvorniji proces. Kako to?
     Grabljivice su bile bez izuzetka inteligentnije od svoga plena i nalazile su se na vrhu vrlo strme piramide. Svaštojedi su imali sličnu ravnotežu. Iz tog krševitog predela poticala je ljudska vrsta.
     Ova činjenica morala je imati veliki značaj za psihoistoriju. Panovi su, prema tome, bili onaj glavni drevni ključ za razumevanje ljudske psihe.
     Dors reče: "Nadam se da stapanje nije, ovaj, tako vruće i znojavo."
     "Seti se, videćeš svet drugim očima."
     "Samo ako mogu u svakom trenutku da iziđem i okupam se u toploj vodi."
     
     "Komore?" Dors ustuknu. "Više liče na mrtvačke sanduke."
     "Moraju da budu tesni, gospođo."
     SpecEksp Vado dobrodušno se smešio - što je verovatno značilo, pomisli Hari, da se ne oseća nimalo dobrodušno. Njihovi razgovori bili su prijateljski, osoblje se sa poštovanjem ophodilo prema čuvenom doktoru Seldonu, ali su, na kraju krajeva, on i Dors ipak bili samo turisti. Voljni da plate za malo primitivne zabave, upakovane u odgovarajuće učene pojmove... ali ipak samo turisti.
     "Bićete održavani u stanju gde svi sistemi rade usporeno, ali normalno", reče SpecEksp, izbacivši obložene mreže da bi njih dvoje moglo da ih pogleda. Objasnio je komande, postupke za slučaj opasnosti, sigurnosne mehanizme.
     "Izgleda dovoljno udobno", nevoljno primeti Dors.
     "Hajde, sad", zadirkivao ju je Hari. "Obećala si da ćemo to učiniti."
     "Bićete neprestano povezani sa našim sistemima", reče Vado.
     "Čak i sa vašom bankom podataka?" upita Hari.
     "Naravno."
     Tim SpecEkspova smestio ih je, vično i uvežbano, u komore stazisa. Harijeva glava bila je prekrivena dermama, meračima pritiska, magnetnim čitačima, spravama za neposredno hvatanje misli. Najsavremenija tehnologija.
     "Spremni? Osećate se dobro?" upita Vado sa profesionalnim osmehom.
     Hari se nije osećao dobro (za razliku od toga što se nije osećao loše) i shvatio je da je deo razloga za to bio upravo taj SpecEksp. Nikada nije verovao prazno samouverenim ljudima. I Vado i Jakani, šefica obezbeđenja, činilo se da pripadaju bezličnim Sivima. Ali Dorsina sumnjičavost prešla je i na njega. Nešto u pogledu ovo dvoje mu je smetalo, ali nije mogao da odredi šta.
     Ali, do đavola s tim. Dors je verovatno bila u pravu. Bio mu je potreban odmor. A najbolji način bio je da malo iziđe iz sebe, zar ne?
     "Da, dobro sam. Jeste, spreman sam."
     Tehnika suspenzije bila je prastara i pouzdana. Sprečavala je neuromuskularne reakcije, tako da je klijent ležao uspavan, a samo je njegov um bio povezan sa panom.
     Magnetne mreže obuhvatale su mu cerebrum. Preko elektromagnetne indukcije prepletale su se sa slojevima mozga. Usmeravale su signale duž mikroskopskih putanja, blokirajući mnoge funkcije mozga i fiziološke procese.
     Sve je ovo služilo da bi u najvećem delu paralelna moždana mreža mogla induktivno da se poveže, misao po misao. Ove su se potom prenosile do čipova usađenih u pana. Stapanje.
     Tehnologija se proširila svuda po Carstvu i postala opšte poznata. Mogućnost daljinskog upravljanja umovima mogla se upotrebiti na bezbroj načina. Tehnologija suspenzije je, opet, pronašla neke osobene načine upotrebe.
     Na nekim svetovima, i u izvesnim klasama Trantora, žene su se venčavale, a potom bi najveći deo dana provodile u stanju suspenzije. Njihovi bogati muževi budili su ih iz mirovanja samo prilikom društvenim događaja i za zadovoljenje seksualnih potreba. Tokom polovine veka, te žene bi doživele opojni kovitlac putovanja, poseta, zabava, odmora, trenutaka strasti - ali je ukupno vreme koje bi proživele iznosilo samo nekoliko godina. Njihovi muževi su umirali za, kako je njima izgledalo, veoma kratko vreme, i ostavljali imućne udovice od tridesetak godina. Takve žene bile su veoma tražene, ne samo zbog njihovog novca. Bile su jedinstveno prefinjene osobe, sa iskustvom 'dugih' brakova. Ovakve udovice često su uzvraćale uslugu, udajući se za muževe koje su oživljavale za slične potrebe.
     Hari je svemu ovome bio svedok na otvoren način koji je razvio na Trantoru. Zbog toga je i stapanje prihvatio kao udobno i zanimljivo iskustvo, temu za priču na stim-zabavama.
     Shvatao je da će na neki način posetiti drugi, jednostavniji um.
     Nije očekivao da će biti progutan ceo.








4.
     Dobar dan. Puno debelih larvi za jelo u velikom mokrom deblu. Iskopam ih noktima, sveže ukusne sočne krckave.
     Najveći, on me gurne u stranu. Pokupi puno sočnih larvi. Rokće. Kostreši se.
     Moj stomak krči. Ja odmaknem i gledam Najvećeg. Ima zgužvano lice da znam da ne kačim sa njim.
     Odem, čučnem. Pustim ženku da me bište. Ona nađe nekoliko buva, krcka ih zubima.
     Najveći zakotrlja deblo da otkrije još larvi, najede se. On jak. Ženke ga gledaju. Tamo kod drveća, nekoliko ženki toroču, cokću kroz zube. Svi sada pospani, rano po podne, leže u hladovini. Ali Najveći mahne meni i Čučku i mi idemo.
     Patrola. Leđa pravo, ponosan korak. Volim fino. Bolje nego trćenje, čak.
     Dole pored potoka i dalje gde su mirisi kopita. Tu plitko mesto. Pređemo i idemo među drveće njuš-njuškajući i tamo dva Tuđa.
     Oni nas još ne vide. Mi idemo tiho, tiho. Najveći uzme granu i mi isto. Čučko njuška ko su Tuđi i pokaže prema brdu. Kao što sam mislio, jesu Brdski. Najgori. Gadno smrde.
     Brdski dođu na našu zemlju. Prave nevolju. Mi pravimo njima.
     Mi raširimo. Najveći, on rokće i oni čuju. Ja već idem, sa granom visoko. Mogu trčim daleko samo na dve. Tuđi viču, iskolačene oči. Mi idemo brzo i već smo kod njih.
     Oni nemaju grane. Mi ih udaramo i ritamo a oni hoće da nas uhvate. Oni visoki i brzi. Najveći obori jednog na zemlju. Ja udarim istog da Najveći zna da sam sa njim. Ja udaram jako jako. Onda brzo idem pomognem Čučku.
     Njegov Tuđi uzme njegovu granu. Ja zviznem Tuđeg. On se prospe. Ja ga dobro mlatim a Čučko skače po njemu i to je mnogo lepo.
     Tuđi pokuša da ustane i ja ga šutnem dobro. Čučko uzme svoju granu i udara i udara i ja mu puno pomažem.
     Najveći, njegov Tuđi ustane i počne beži. Najveći ga zvizne po zadnjici granom, i urla od smejanja.
     Ja imam moju veštinu. Samo moju. Ja uzimam kamenove. Ja najbolji gađač, bolji i od Najvećeg.
     Kamenovi su za Tuđe. Moji drugari, tučem sa njima, ali nikada sa kamenovima. Ali Tuđi, zaslužili kamenove u lice. Volim tako da razbijem Tuđeg.
     Bacim jedan pravo i daleko. Pogodi Tuđeg u nogu. On padne. Zviznem ga oštrim kamenom u leđa.
     On trči brzo tada. Vidim da mu curi krv. Velike crvene kapi u prašini.
     Najveći smeje i pljeska moja leđa i znam da sam dobar sa njim.
     Čučko mlati njegovog Tuđeg. Najveći uzme moju granu pa i on. Krv svuda po Tuđem topla u mom nosu i ja skačem gore i dole na njemu. Dugo tako radimo. Ne plašimo da drugi Tuđi dođe nazad. Tuđi ponekad hrabri, ali znaju kada su izgubili.
     Tuđ više ne mrda. Šutnem ga još jednom.
     On ništa. Možda mrtav.
     Mi vrištimo i igramo i urlamo od radosti.








5.
     Hari protrese glavom da je razbistri. To je malo pomoglo.
     "Bio si onaj veliki?" upita Dors. "Ja sam bila ženka, tamo kod drveća."
     "Žao mi je, nisam mogao da odredim."
     "Bilo je... drugačije, zar ne?"
     On se suvo nasmeja. "Ubijanje obično jeste."
     "Kada si otišao sa, ovaj, vođom..."
     "Moj pan misli o njemu kao o 'Najvećem'. Ubili smo jednog pana."
     Nalazili su se u ušuškanoj prijemnoj sobi postrojenja za stapanje. Ustavši, Hari oseti da se svet ljulja oko njega, a onda se malo pribra. "Mislim da ću se neko vreme držati istorijskih istraživanja."
     Dors se stidljivo osmehnu. "Meni se... svidelo."
     Na trenutak se zamislio, pa zatrepta. "I meni", reče, iznenadivši sebe.
     "Ali ne ubistvo..."
     "Naravno da ne. Ali... taj osećaj."
     Ona se osmehnu. "Toga nema na Trantoru, profesore."
     
     Proveo je dva dana prebirući hladne latice podataka u zadivljujućoj biblioteci stanice. Bila je odlično opremljena i dozvoljavala je uključivanje nekoliko čula. Krstario je kroz hladne digitalne lavirinte.
     Neki od podataka bili su doslovno okoreli od starosti. U vektorskim prostorima prikazanim na ogromnim ekranima, milenijumski rezultati istraživanja bili su prekriveni debelim, nezgrapnim protokolima i krastama bezbednosnih rutina. Sve je to, naravno, bilo lako mimoići ili premostiti savremenim metodama. Ali su zdepasti prikazi, izveštaji, liste i grubo obrađena statistika i dalje odolevali lakom tumačenju. Povremeno su neki segmenti ponašanja panova bili sakriveni u prilozima i marginalnim beleškama, kao da su ih se biolozi u samotnoj postaji stideli. Ponešto od toga bilo je pomalo pikantno: podaci o parenju, recimo. Kako je to moglo da mu pomogne?
     Pilotirao je kroz 3-D lavirint i slagao cigle svojih ideja. Dvoumio se da li da primeni strategiju analogije.
     Panovi su delili gotovo sve svoje gene sa ljudima, tako da je dinamika panova trebalo da bude jednostavnija verzija ljudske dinamike. Da li je to značilo da treba da analizira grupnu interakciju panova kao uprošćeni psihoistorijski model?
     Upravnica Jakani otvorila je poverljive arhive koje su ukazivale na to da su panovi bili genetski izmenjeni pre otprilike deset hiljada godina. U koju svrhu je to učinjeno, Hari nije mogao da odredi. Bilo je i drugih izmenjenih stvorenja, recimo 'rabuna'. Jakani se toliko zanimala za ono što on radi da je počeo da sumnja da motri na njega po nalogu potentata.
     U sumrak sledećeg dana sedeo je sa Dors posmatrajući krvavo crvene zrake sunca kako se probijaju kroz narandžasto obojene oblake. Ovaj svet bio je raskošan do neukusa, i njemu se dopadao. Hrana je takođe bila ukusna. Želudac mu je krčao, u očekivanju večere.
     Primetio je Dors: "Osećam iskušenje da upotrebim panove da izgradim neku vrstu modela-igračke psihoistorije."
     "Ali se dvoumiš."
     "Oni su kao mi, ali imaju, ovaj..."
     "Bazične, animalne nagone?" Podrugljivo ga pogleda, ali ga zatim poljubi. "Moj čedni Hari."
     "Umemo i mi da se životinjski ponašamo, znam, ali smo i dosta pametniji."
     Spustila je očne kapke na način za koji je znao da znači učtivu sumnjičavost. "Bar žive punim životom, to mora da im se prizna."
     "Možda smo mi pametniji nego što je potrebno."
     "Šta?" Ovo ju je iznenadilo.
     "Čitao sam nešto o evoluciji. Više nije u prvom planu kao predmet istraživanja; svi misle da je shvataju."
     "A u Galaksiji gde pored ljudi ima malo toga drugog, nema ni dovoljno svežeg materijala za proučavanje."
     Hari dotle nije o tome razmišljao na taj način, ali smatrao je da je ona u pravu. Biologija je postala jedna od sporednih nauka. Svi akademski krugovi bavili su se nečim što se nazivalo 'integrativna sociometrija'.
     Nastavio je da izlaže svoja razmišljanja. Ukratko, ljudski mozak bio je evolucijski ispad. Mozak je postao moćniji nego što je prosečnom lovcu-skupljaču bilo potrebno. Da bi se nadmudrile životinje, bilo je dovoljno zagospodariti vatrom i razviti jednostavna oruđa od kamena. Ove veštine načinile bi čoveka gospodarem postanja i uklonile pritisak prirodnog odabiranja da se on menja. Čovekov cerebralni korteks dobijao je na masi, slažući nova misaona kola povrh starih. Ta masa se proširila preko prvobitnih slojeva kao debela nova koža. Tako je stajalo u drevnim studijama, čiji su dokumenti bili iz arhiva davno zaboravljenih muzeja.
     "Otuda potiču muzičari i inženjeri, sveci i mudraci", dovršio je sa zadovoljstvom. Jedna od Dorsinih dobrih strana bila je spremnost da strpljivo sluša njegova nadugačka profesorska predavanja - čak i na odmoru.
     "A panovi su, po tvom mišljenju, nastali pre tog vremena? Na staroj Zemlji?"
     "Mora da jesu. A čitava ova evolucijska selekcija dogodila se za samo nekoliko miliona godina."
     Dors klimnu glavom. "Osmotri to malo sa ženskog gledišta. To se dogodilo iako su majke time bile izložene smrtnoj opasnosti prilikom porođaja."
     "Uh, kako?"
     "Zbog velikih glava tih beba. Strašno je teško da iziđu. Mi žene i dalje plaćamo danak zbog vaših mozgova - i naših."
     On se nasmeja. Uvek je imala poseban ugao posmatranja teme koji ju je prikazivao u sasvim novoj svetlosti. "Ali zašto je onda odabrano da tako ostane, tamo na početku?"
     Dors se zagonetno osmehnu. "Možda i muškarci i žene smatraju da je inteligencija seksi kod suprotnog pola."
     "Stvarno?"
     Lukav osmeh. "A nas dvoje?"
     "Da si videla dovoljno zvezda 3-D-a, opazila bi da ono čime se razmeću nije mozak, draga moja."
     "A da li se ti sećaš životinja koje smo videli u Carskom zoo-vrtu? Moguće je da je za prve ljude mozak bio nešto poput paunovog repa ili losovih rogova: ukras za privlačenje ženki. Ispad u seksualnoj selekciji."
     "Razumem, suviše očigledno odigrana ruka inače savršeno dobrih karata." Nasmejao se. "Znači, pamet je samo razmetljivi ukras."
     "Na koji ja padam", reče ona, namignuvši mu.
     Posmatrao je kako se zalazak sunca pretvara u zažareni, preteći grimiz, i osećao se, ko zna zbog čega, srećno. Stubovi svetlosti probijali su se između neobičnih, slojevitih oblaka. "Mmmm..." promrmlja Dors.
     "Da?"
     "Možda je način proučavanja koji koriste ovi SpecEkspovi ono pravo. Saznati ko smo mi ljudi nekada bili... a otuda i ko smo sada."
     "Intelektualno, to bi predstavljalo skok. U socijalnom smislu, međutim, jaz bi možda bio manji."
     Dors je izgledala skeptično. "Misliš da su panovi u socijalnom smislu manje primitivni od nas?"
     "Hmm... Pitam se da li bismo u logaritamskom vremenu mogli da prikažemo pomak od panova do ranog Carstva, a zatim i do danas?"
     "Veliki skok."
     "Možda bih mogao da upotrebim onaj Volterov sim sa Sarka kao tačku uzlaska na dugačkoj krivulji."
     "Slušaj, da bi bilo šta uradio biće ti potrebno više iskustva sa njima." Okrznula ga je pogledom. "Dopada ti se stapanje, zar ne?"
     "Pa, da. Samo..."
     "Šta?"
     "Ovaj SpecEksp Vado, tako se napadno zalaže za stapanja..."
     "To mu je posao."
     "...a znao je i ko sam."
     "Pa?" Raširila je ruke i slegnula ramenima.
     "Obično si ti ta koja sumnja u svakoga. Zašto bi jedan SpecEksp znao za anonimnog matematičara?"
     "Raspitao se o tebi. Poruke sa podacima o novim gostima su standardna stvar. A ti, kao kandidat za prvog ministra, teško da si anoniman."
     "Valjda. Čuj, pošto si ti ta koja bi trebalo da je uvek na oprezu..." Nacerio se. "...kako to da sad ne me ne hvališ što sam ja?"
     "Paranoja nije oprez. Vreme potrošeno na lažne pretnje izgubljeno je za budnost."
     Do trenutka kada su ušli da večeraju uspela je da ga ubedi u to.








6.
     Vruć dan na suncu. Prašina golica. Tera me da kijam.
     Onaj najveći, on prođe, svi mu odmah dive. Puno. Ženke i muški jednako, pruže ruke.
     Najveći ih dira, svakome, da znaju da on tu. Svet kako treba.
     I ja pružim ruku. Osećam dobro. Želim da sam kao Najveći, veliki, kao on, da sam on.
     Ženke ne prave problem. On hoće neku, ona dođe. On odmah trti. On Najveći.
     Gotovo svi drugi muški slabo dobiju divljenje. Ženke neće da rade sa njima tako puno kao sa Najvećim. Mali muški, oni duvaju i bacaju pesak i sve to, ali svi znaju da to ništa puno. Nikad nema da budu kao Najveći. Njima se ne sviđa, ali to tako.
     Ja dosta veliki. Imam divljenje. Ne tako puno, ali ipak.
     Svi muški vole glađenje. Biskanje. Nizdlačenje. Ženke im to daju i oni daju nazad.
     Ali muški dobiju više. Posle toga više nisu tako grubi.
     Ja sedim i dobijam glađenje i odjednom imam miris u nosu. Meni ne sviđa. Skočim, viknem. Najveći obrati pažnju. I njemu u nosu.
     Tuđi. Svi počnu da grle jedan drugog. Jak miris, puno. Puno Tuđih. Vetar kaže da su blizu i dolaze bliže.
     Jurnu na nas sa brda. Traže ženke, traže nevolju.
     Ja trčim po moje kamenove. Uvek imam neke blizu. Bacim jedan na njih, promašim. Onda oni među nama. Teško da pogodim jednog, tako puno su brzi.
     Četiri Tuđa, zgrabe dve ženke. Vuku ih tamo.
     Svako viče, plače. Svuda prašina.
     Ja bacam kamenove. Najveći vodi muške na Tuđe.
     Oni okrenu i beže. Samo tako. Ali uzeli dve ženke i to loše.
     Najveći ljut. Gura neke muške, pravi jake zvukove. Više ne izgleda tako dobro, kad pušta Tuđe da dođu kako hoće.
     Oni Tuđi loši. Mi svi čučnemo, bištemo jedni druge, gladimo, pravimo fine zvukove.
     Najveći, on dođe, pljeska neke ženke. Trti druge. Da svako zna da je i dalje Najveći.
     Ali ne pljeska mene. Zna da bolje da ne. Ja režim na njega kada dođe blizu i on pravi da ne čuje.
     Možda on ne više tako Veliki, mislim ja.








7.
     Ovaj put je ostao sa njim. Posle prve krize, kada su Tuđi panovi upali među njegove, seo je i pustio da ga dugo biskaju. To ga je stvarno smirivalo.
     Njega? Ko je bio on?
     Ovaj put je potpuno osećao panov um. Ne ispod sebe - to je bila metafora - već oko sebe. Rojeće naletanje oseta, misli, odlomaka koji su leteli oko njega kao na vetru.
     A vetar su činila osećanja. Olujna, u povremenim bučnim i oštrim naletima, zasipala su ga mislima kao udarcima mekog čekića.
     Misaoni proces panova bio je oskudan, u smislu da je uspevao da uhvati samo krhotine, nalik na ljudska razmišljanja koja je iseckao neki nervozni urednik. Ali su zato snažno osećali.
     Naravno, pomislio je - i shvatio da može da misli, zatvoren u tvrdom zrncu sebe, omotan panovim umom. Osećanja mu govore šta da radi, bez potrebe da razmišlja. To je potrebno radi brzog reagovanja. Jaka osećanja pojačavaju fine poticaje u snažne imperative. Grubi nalozi majke evolucije.
     Postalo mu je jasno da je verovanje da mentalni doživljaji višeg reda kao što su osećanja postoje samo kod ljudi... obična nadmenost. Ovi panovi imali su umnogome slično viđenje sveta kao ljudi. Teorija psihoistorije panova mogla je da bude delotvorna.
     Pažljivo se odvojio od gustog, pritiskajućeg panovog uma. Pitao se da li pan zna da je on tu. Jeste, znao je... maglovito.
     Ali mu to nije smetalo. Uklapalo se u njegov zamućeni, uprošćeni svet. Hari je za njega bio nešto kao osećanje, jedno od mnogih koja su dolazila, neko vreme se zadržavala i bledela.
     Da li bi mogao da bude više od toga? Pokušao je da navede pana da podigne desnu ruku - bila je teška kao olovo. Neko vreme se naprezao da to učini, ali bez uspeha. Tada mu sinu u čemu je pogrešio. Nije bilo načina da ovlada ovim panom, ne kao običan trun u mnogo većem umu.
     Razmišljao je o ovome dok je pan biskao ženku, pažljivo pretražujući grubo krzno. Njena dlaka mirisala je dobro, vazduh je bio sladak, sunce ga je milovalo zracima izdašne topline...
     Osećanja. Panovi nisu slušali uputstva zato što nisu mogli da ih shvate. Nisu bili u stanju da ih prime onako kako su to mogli ljudi. Ali osećanja... njih su razumeli. Zato je morao da postane osećanje, a ne mali general koji izdaje naređenja.
     Neko vreme je samo sedeo i bio pan. Učio je... ili, tačnije, osećao. Grupa se biskala i tragala za hranom, mužjaci su motrili na granice teritorije, a ženke pazile da se mladunci ne udalje previše. Obuzelo ga je neko lenjo spokojstvo, čineći da mu topli trenuci dana neopaženo protiču.
     Ovako se nije osećao još od detinjstva. Bilo je to lagano, blagotvorno opuštanje, u kome kao da nije postojalo vreme, već samo isečci večnosti.
     U ovakvom stanju, mogao je da se usredsredi na jednostavne pokrete - dizanje ruke, češanje - i da stvori želju za njima. Njegov pan je reagovao na to. Da bi postigao da se to dogodi, trebalo je da oseti ono što je želeo.
     Hvatajući slatke mirise u vetru, Hari se upita o kakvoj hrani nose poruku. Njegov pan odluta uz vetar, onjuši vazduh i odbaci trag kao nezanimljiv. Hari je sada i sam mogao da oseti zašto: jeste, bilo je to voće, i bilo je slatko... ali i nejestivo za panove.
     Odlično. Učio je. I uspostavljao je svoje prisustvo u dubokim delovima panovog uma.
     Posmatrajući grupu, odlučio je da imenuje najprepoznatljivije panove, da bi mogao da lakše da ih prati: onaj brzi će se zvati Munja, seksi ženka biće Šila, uvek gladni mužjak biće Larvojed... Ali kako on sam da se zove? Svog pana je nazvao Ja-pan. Ime nije bilo naročito originalno, ali to je bila njegova glavna osobina: Ja kao pan.
     Larvojed je pronašao neko kruškasto voće i ostali su otišli tamo da ga beru. Tvrdi plodovi mirisali su pomalo zeleno (kako je on to mogao da zna?), ali su ih neki panovi ipak jeli.
     A ko je tu bila Dors? Zatražili su stapanje u istoj grupi, tako da je jedan od ova - naterao je sebe da broji, iako je taj napor bio sličan premeštanju teških tereta u umu - dvadeset dva pana bila ona. Kako da odredi koji? Prišao je grupi od nekoliko ženki koje su koristile kamenje oštrih ivica da seku lišće sa grana. Ređale su lišće na niske da bi mogle da ponesu hranu.
     Hari poče da im zagleda lica. Umereno zanimanje, nekoliko ruku ispruženih radi glađenja, jedan poziv na biskanje. Ni u jednim očima sjaj prepoznavanja.
     Posmatrao je kako krupna ženka, Šila, pažljivo pere peskom zamrljano voće u potoku. Grupa ju je oponašala; Šila je bla neka vrsta predvodnice, ženskog zamenika Najvećeg.
     Sa uživanjem je počela da jede, gledajući oko sebe. U blizini je raslo žito, prezrelo, čija su zagasita zrna već ležala razasuta na peskovitom tlu. Usredsredivši se, Hari je po njihovom slabom mirisu utvrdio da je posredi poslastica. Nekoliko panova čučalo je i kupilo zrnevlje sa peska. Spor posao. Šila je počela da radi isto, a onda je zastala i zagledala se prema potoku. Prolazilo je vreme. Čulo se zujanje insekata. Posle nekog vremena, ona zahvati pregršt peska i zrnevlja i ode do obale potoka. Tamo baci sve to u vodu. Pesak potonu, a zrnevlje ostade da pluta. Ona ga pokupi i strpa u usta, široko se osmehujući.
     Zadivljujuće pametno za jednog pana. Ostali panovi nisu shvatili njen metod prosejavanja žita. Pranje voća bilo je lakše shvatljiv koncept, pretpostavljao je, zato što se pan nije odvajao od voća. Prosejavanje voća tražilo je da se prvo baci hrana, a zatim da se ponovo uzme, a to je već bio teži misaoni skok.
     Zamislio se o Šili, i njegov pan u odgovor pođe prema njoj. Zagledao joj se u oči - i ona mu namignu. Dors! Obgrlio ju je čupavim rukama u izlivu ljubavi.








8.
     "Čista životinjska ljubav", reče ona za vreme večere. "Osvežavajuće."
     Hari klimnu glavom. "Sviđa mi se da budem tamo i da živim na taj način."
     "Osećam toliko novih mirisa."
     "Voće ima drugačiji ukus kada oni zagrizu u njega." Uzeo je jednu purpurnu krušku, odsekao komadić, nabo ga na viljušku i stavio ga u usta. "Meni je ovo gotovo nepodnošljivo slatko. Ja-panu je ukus prijatan i pomalo ljutkast. Imam utisak da su panovi odabrani zbog ljubavi prema slatkom. To im pruža više brzih kalorija."
     "Ne mogu da zamislim potpuniji odmor. Ne samo da smo pobegli od kuće, već i od sopstvene vrste."
     On osmotri voćku. "A oni su tako... tako..."
     "Napaljeni?"
     "Nezasiti."
     "Nisam imala utisak da ti to smeta."
     "Misliš, mom panu, Ja-panu? Kad god ga uhvati ono 'sve ću da ih natrtim' raspoloženje, ja se povučem."
     Ona ga pogleda. "Stvarno?"
     "Zašto? Ti ne?"
     "Da, ali ne očekujem da se muškarci ponašaju kao žene."
     "Oh?" upita on ukočeno.
     "Pročitala sam to u istraživačkoj biblioteci SpecEkspova, dok si se ti igrao društvenim običajima panova. Žene ulažu mnogo truda oko dece. Muškarci primenjuju dve strategije: roditeljsku brigu i 'posej seme u svaku brazdu'." Podigla je obrvu. "Obe mora da su odabrane u našoj evoluciji, jer su tipične."
     "Ne i za mene."
     Na njegovo iznenađenje, ona se nasmeja. "Govorim uopšteno. Htela sam da kažem da su panovi mnogo više promiskuitetni nego mi. Muškarci rukovode svime. Pretpostavljam da pomažu ženkama koje nose decu, ali se takođe neprestano poslužuju sa strane."
     Hari se prebaci u profesionalno držanje; tako se osećao ugodnije kada se vodila reč o ovakvim stvarima. "Kao što kažu stručnjaci, oni sprovode mešovitu reproduktivnu strategiju."
     "Baš učtivo rečeno."
     "Učtivo i precizno."
     Naravno, nije mogao da bude siguran da se Dors povlačila iz Šile kada bi neki od mužjaka prišao na jedan na brzinu. (Uvek su bili brzi - trdeset sekundi ili kraće.) Da li bi stigla da se tako brzo povuče iz panovog uma? Njemu je trebalo nekoliko trenutaka da to učini. Naravno, ako bi videla mužjaka kako prilazi i naslutila njegove namere...
     Bio je iznenađen sobom. Kakvu je ulogu imala ljubomora kada su gostovali u tuđim telima? Jesu li uobičajene moralne norme imale ikakav smisao? Ali, i pored svega toga, kada bi posle razgovarao sa njom o tome, osećao je... stid.
     Svidelo mu se to ili ne, ostao je seosko dete sa Helikona.
     Pokunjeno se usredsredio na svoj obrok lokalnog 'romer-flajša', za koji je ustanovio da je hranljivo, tamno meso u varivu od aromatičnog povrća. Neko vreme je sa uživanjem jeo, a onda reče, u odgovor na Dorsino sasvim očigledno likujuće ćutanje: "Podsetio bih te da panovi poznaju i trgovinu. Hrana za seks, izdaja vođe za seks, poštedi moje dete za seks, biskanje za seks, sve moguće za seks."
     "Izgleda da im je to društvena moneta. Odlike: kratko i ne baš slatko. Nekoliko brzih pokreta, jake senzacije, a onda: bum - gotovo."
     "Mužjacima je to potreba, ženkama oruđe."
     "Hmm, izgleda da si hvatao beleške."
     "Ako želim od panova da načinim uprošćeni model ljudi, moram."
     "Panovi kao model?" začu se samouvereni glas SpecEkspa Vadoa. "Oni baš i nisu uzorni građani, ako ste na to mislili." Podario im je blistav osmeh, i Hari pretpostavi da je reč o obaveznoj srdačnosti mesta na kome su se nalazili.
     Automatski je uzvratio osmeh. "Pokušavam da otkrijem promenljive koje bi mogle da opišu ponašanje panova."
     "Trebalo bi da provedete dosta vremena sa njima", reče Vado, sede za njihov sto i diže prst konobaru da mu donese piće. "To su složena stvorenja."
     "Slažem se", reče Dors. "Da li se često stapate sa njima?"
     "Ranije, možda, ali ih sada uglavnom proučavamo na druge načine." Vadoova usta se tužno iskriviše. "Statistički modeli, i te stvari. Ovo sa turistima i tehnologijom stapanja koju smo ranije razvili bila je moja zamisao, da bismo sakupili novac za projekt. Da nije bilo toga, morali bismo da zatvorimo stanicu."
     "Drago mi je što mogu da doprinesem njenom opstanku", reče Hari.
     "Dopalo ti se, priznaj", reče Dors, pomalo začuđeno.
     "Pa, jeste... drugačije je."
     "I korisno, za učaurenog profesora Seldona, da iziđe iz svoje ljušture", reče ona.
     Vado je sijao. "Samo, pazite da ne rizikujete tamo napolju. Neki od naših klijenata misle da su super-panovi, ili tako nešto."
     Dorsine oči blesnuše. "O kakvoj opasnosti govorite? Naša tela su u usporenom vremenu, ovde."
     Vado reče: "Da, ali ste u čvrstoj vezu. Snažan šok za pana može da izazove povratan šok u vašem nervnom sistemu."
     "Kakva vrsta šoka?"
     "Smrt, ili teška povreda."
     "U tom slučaju", reče Dors Hariju, "mislim da više ne bi trebalo da se stapaš."
     Harija nešto žacnu. "Ma, hajde! Na odmoru sam, a ne u zatvoru."
     "Svaka pretnja za tebe..."
     "Pre jednog minuta hvalila si prednosti koje to ima za mene."
     "Suviše si važan da bi..."
     "Opasnost je, zapravo, sasvim neznatna", upade Vado umirujuće. "Panovi obično ne umiru iznenada."
     "Što znači da mogu da se povučem ako vidim da je opasno", dodade Hari.
     "Ali hoćeš li? Mislim da počinješ da uživaš u pustolovini."
     Bila je u pravu, ali to nije nameravao da joj prizna. Ako je želeo nakratko da pobegne od svog jednoličnog života matematičara, utoliko pre. "Prija mi što sam se izvukao iz onih beskrajnih hodnika na Trantoru."
     Vado uputi Dors samouveren osmeh. "Još nismo izgubili nijednog gosta."
     "A istraživača?" uzvrati ona.
     "Pa, to je bio krajnje nesrećan..."
     "Šta se dogodilo?"
     "Jedan od panova pao je sa litice. Njegov ljudski upravljač nije stigao da se povuče na vreme. Žena je ostala paralizovana. Poznato je iz iskustva da šok doživljaja smrti ume da bude koban. Ali sada imamo sisteme kojima možemo da prekinemo..."
     "Šta se još dogodilo?" insistirala je ona.
     "Pa, reč je o drugoj vrsti nesreće. U samom početku, kada smo imali obične žičane ograde." SpecEksp se nelagodno promeškolji. "Dogodio se upad grabljivica."
     "Kakvih grabljivica?"
     "Primata koji love u čoporima, carnopapio grandis. Mi ih nazivamo rabuni, jer su u genetskom srodstvu sa jednim malim primatom na drugom kontinentu. Njihova DNK..."
     "Kako su se provukli?" nije ga puštala Dors.
     "Oni su nešto slično divljoj svinji, sa papcima pogodnim za kopanje. Nanjušili su plen... naše ograđene životinje. Prokopali su zemlju ispod žice."
     Dors osmotri visoke, čvrste zidove. "Ovi su dovoljna zaštita?"
     "Svakako. Rabuni imaju sličnu DNK kao panovi, i verujemo da su plod nekog drevnog genetskog eksperimenta. Neko je pokušao da dobije grabljivicu tako što je prvobitnu vrstu podigao na dve noge. Kao što je slučaj sa većinom dvonogih grabljivica, prednji udovi su se skratili, a glava se isturila napred, uravnotežena debelim repom koji se koristi za signalizaciju između jedinki. Oni love najkrupnije životinje u stadima, gigantelope, jer se hrane samo najbogatijim mesom."
     "Zašto napadaju ljude?"
     "Napadaju sve što im se učini da mogu da savladaju. Čak i panove. Kada su prodrli u stanicu, napali su odrasle ljude, a ne decu... veoma selektivna strategija."
     Dors zadrhta. "Vi to posmatrate veoma... objektivno."
     "Ja sam biolog."
     "Nisam znao da to ume da bude tako zanimljivo", reče Hari da razoruža njenu zabrinutost.
     Vado se blistavo osmehnu. "Ali ne i tako zaokupljujuće kao viša matematika, ubeđen sam."
     Dorsina usta se iskriviše u suvom skepticizmu. "Ne smeta vam da gosti nose oružje unutar stanice?"








9.
     Javili su mu se prvi treptaji zamisli u pogledu panova i načina da upotrebi obrasce njihovog ponašanja u razvoju jednostavnog modela psihoistorije. Možda je bilo moguće da iskoristi statistiku grupne dinamike panova, uzlete i padove njihove promenljive sreće.
     Prikazane u sistemskog prostoru, žive tvorevine delovale su na rubu oblasti haosa. Život kao celina birao je iz šireg jelovnika mogućih izbora. Prirodno odabiranje prvo je postizalo, a zatim i održavalo ovo balansiranje na ivici.
     Čitave biosfere menjale su svoje tačke ravnoteže usred energetskih tokova - kao što se ptice održavaju na vetru, pomislio je, posmatrajući nekoliko krupnih primeraka žute boje kako preleću iznad stanice, lebdeći na uzlaznim strujama.
     Kao i ove ptice, čitavi biološki sistemi ponekad su lebdeli na tačkama mirovanja. Sistemi su mogli da biraju između nekoliko putanja opadanja. Povremeno bi im se pružila prilika - još više je rastegao analogiju - da pojedu ukusne insekte koje bi do njih donele pomenute varljive struje.
     Propuštanje da se uzmu u obzir ovi vetrovi promena značilo je da je obrazac izneverio svoju sistemsku celovitost. Dolazilo je do odliva energije. Glavna stvar u ovome bila je da je svako prividno stabilno stanje zapravo bilo trik dinamičke povratne sprege.
     Statičko stanje nije postojalo - osim jednog. Biološki sistem u savršenoj ravnoteži bio je jednostavno mrtav.
     Kao i psihoistorija?
     Pomenuo je to Dors, i ona se složila. Ispod njenog prividnog mira krila se zabrinutost. Posle one Vadoove primedbe neprestano mu je pominjala bezbednost. Podsetio ju je da ga je pre toga nagovarala da se češće podvrgava stapanju. "Na odmoru smo, sećaš se?" rekao joj je već nekoliko puta.
     Njeni začuđeni potajni pogledi govorili su da nije poverovala u njegovu priču o izradi modela. Po njenom mišljenju, naprosto mu se dopadalo da se igra u šumi. "U srcu si i dalje dete sa sela", govorila je kroz smeh.
     Zbog toga je sledećeg jutra preskočio planirani izlet i obilazak gigantelopa. On i Dors su umesto toga odmah otišli u komore za stapanje i prešli u panove. Da bi bolje iskoristio dan, ubeđivao je sebe.
     "Šta je ovo?" Upro je prstom u malog tik-taka, postavljenog između njihovih komora.
     "Predostrožnost", reče Dors. "Ne želim da neko čačka naše komore dok smo tamo."
     "Tik-takovi dosta koštaju ovde."
     "Ovaj ovde čuva šifrovane brave, vidiš?" Čučnula je pored tik-taka i posegnula prema kontrolnoj ploči. Tik-tak joj prepreči put.
     "Mislio sam da su brave dovoljne."
     "Upravnica ima njihovu šifru."
     "A ti sumnjaš u nju?"
     "Sumnjam u svakoga. Ali u nju posebno."
     
     Panovi su spavali na drveću i provodili dosta vremena bištući jedni druge. Vaš ili buva bile su poslastica za srećnog istraživača. Kada bi ih našli dovoljno, opili bi se nekim alkaloidom biberastog ukusa. Pretpostavljao je da je pažljivo biskanje i timarenje njegovog krzna od strane Dors bila navika koja se ustalila jer je doprinosila čistoći panova. Takođe je smirivala Ja-pana.
     Onda mu pade na pamet: panovi su se radije biskali nego što su se oglašavali. Javljali su se samo u opasnosti i kada su bili uznemireni, i to je uvek bilo vezano za parenje, prehranu i samoodbranu. Bili su slični ljudima koji ne umeju da se opuste kroz priču.
     Ali i zato što su tražili utehu. Jezgro njihovog društvenog života podsećalo je na ljudska društva pod stresom - pod tiranijom, u zatvorima, u gradskim bandama. Goli zakon zuba i kandže, a opet toliko sličan ljudima u krizi.
     Ali je kod njih bilo i 'civilizovanog' ponašanja. Prijateljstva, žalosti, deljenja, drugarstva u lovu i odbrani teritorije. Njihovi stari postajali su smežurani, ćelavi i bezubi, ali su i dalje vodili brigu o njima.
     Njihove instinktivne saznajne moći bile su izuzetne. Umeli su da načine postelje od lišća, visoko u krošnjama, kada bi počelo da se smrkava. Umeli su da se penju koristeći stopala. Osećali su, plakali, žalili - nesposobni da to spakuju u urednu gramatičku ambalažu i da tako upravljaju osećanjima, da ih potisnu. Zato su osećanja upravljala njima.
     Najjače osećanje bila je glad. Pronalazili su i jeli lišće, voće, insekte, pa čak i krupnije životinje. Voleli su gusenice.
     Svaki trenutak, svako malo prosvetljenje, duboko su se utiskivali u Ja-pana. Hari je počeo da nazire skrivene niše i odaje panovog uma. Polako je razvijao dobrovoljnu kontrolu nad njim.
     Tog jutra je jedna ženka pronašla veliko oboreno deblo i počela da udara po njemu. Šuplje stablo pojačavalo je zvuk kao bubanj i čitava grupa tragača požurila je da joj se pridruži, kezeći se od zadovoljstva zbog načinjene buke.
     Ja-pan im se pridružio. Hari oseti navalu veselja i prepusti joj se.
     Nešto kasnije, naišavši na vodopad nastao posle obilne kiše, uhvatili su se za lijane i počeli da se njišu među drvećem, iznad zapenjene vode, vrišteći od zadovoljstva dok su izvodili skokove sa lijane na lijanu.
     Bili su poput dece na novom igralištu. Hari je naveo Ja-pana da pravi nemoguće pokrete, neobuzdana prevrtanja i skokove, oduševljeno ga podstičući - na čuđenje ostalih panova.
     Njihovi iznenadni, ćudljivi postupci bili su žestoki - u prilaženju ženkama, u neprestanom potvrđivanju hijerarhije dominacije, a naročito u lovu. Uspešan lov bio je razlog za ogromno ushićenje: grljenje, ljubljenje, tapšanje po leđima. Kada bi se grupa bacila na hranu, šuma je odjekivala od smeha, podvriskivanja, vike i stenjanja. Hari je učestvovao u gunguli, igrao sa Dors/Šilom.
     Očekivao je da će morati da potiskuje svoju meritokratsku odbojnost prema neredu. Mnogi meritokrati mrzeli su i da vide zemlju. Hari nije, pošto je odrastao među ratarima i zemljoradnicima. Ipak, mislio je da će mu duga izloženost čistunskoj estetici Trantora ovde predstavljati smetnju. No, ispostavilo se da je prihvatio prljavost panova kao nešto sasvim prirodno.
     U nekim stvarima ipak je morao da obuzdava osećanja. Pre svega u pogledu pacova koje su panovi jeli. I krupnije divljači koju su panovi razbijali o stene. Prvo su ždrali mozak, koji je, onako vruć, predstavljao delikates.
     Hari je gutao - metaforički, ali uz Ja-panovu reakciju na impuls - i posmatrao, skrivajući odvratnost. Ja-pan je, na kraju krajeva, ipak morao da se hrani.
     Na miris grabljivica, osećao je kako se Ja-panu kostreši krzno. Miris nekog slasnog zalogaja, opet, terao je Ja-panu vodu na usta. Nije imao milosti prema plenu, čak i ako je još hodao. Bila je to evolucija na delu; panovi koji su u prošlosti pokazali samilost jeli su manje i imali su manje potomaka. Tog soja više nije bilo među živima.
     Uprkos svim zastranjenjima, ponašanje panova bilo mu je uznemirujuće poznato. Mužjaci su se često okupljali za borbu, bacanje kamenja, krvave sportove, da bi održali međusobnu hijerarhiju. Ženke su se udruživale i obrazovale savezništva. Postojala je razmena usluga za lojalnost, kao i rođačke veze, ratovi zbog teritorije, pretnje i nasilje, ucene silom, glad za 'prestižom', zavere potčinjenih, osveta - društveni milje mnogih ljudi koje je istorija zapamtila kao 'velike'.
     Veoma nalik na Carski dvor, zapravo.
     Da li su ljudi nesvesno žudili da odbace odeću i pravila, i da budu slobodni kao panovi? Pametan pan bio bi kod kuće u plemstvu Carstva...
     Hari oseti talas odvratnosti od koga se Ja-pan strese i uznemiri. Ljudsko bunjište moralo je da bude nešto više od ovog primitivnog užasa.
     Ovo je svakako moglo da se upotrebi, kao opitna osnova za punu teoriju. Tada bi čovečanstvo postalo svesno sebe i bilo bi svoj gospodar. Nameravao je da ugradi imperative panova, ali i da ode mnogo dublje - do istinske, temeljne psihoistorije.








10.
     "Ja to ne vidim", reče Dors za večerom.
     "Ali oni su tako slični nama! Mora da smo bili u nekoj vrsti srodstva." Odložio je kašiku. "Pitam se da nisu bili naši kućni ljubimci, mnogo pre zvezdanih putovanja?"
     "Ja ih ne bih pustila da mi rasturaju kuću."
     Odrasli ljudi težili su nešto malo više od panova, ali su bili mnogo slabiji. Pan je mogao da podigne pet puta veći teret od čoveka u dobroj fizičkoj kondiciji. Ljudski mozak, sa druge strane, bio je tri ili četiri puta teži od panovog. Ljudska beba od nekoliko meseci već je imala veći mozak nego odrastao pan. Ljudi su imali i drugačiju arhitekturu mozga.
     No, da li je to cela priča? - pitao se Hari.
     Daj panovima veći mozak i govor, smanji im nivo testosterona, osedlaj ih sa više inhibicija, obrij ih i ošišaj, nauči ih da čvrsto stoje na zadnjim nogama - i dobićeš deluks primerke panova koji će izgledati i delovati gotovo kao ljudi.
     "Slušaj", reče on Dors, "ono što sam hteo da kažem jeste da su nam dovoljno slični da bi model psihoistorije bio delotvoran."
     "Da bi neko poverovao u to, morao bi da dokažeš da su dovoljno inteligentni za složene međuodnose."
     "Šta je sa njihovim pronalaženjem hrane i lovom?" bio je uporan on.
     "Vado kaže da nisu mogli da ih nauče ni da obavljaju poslove oko izletničke stanice."
     "Pokazaću ti na šta sam mislio. Hajde da zajedno usavršimo njihove metode."
     "Kakve metode?"
     "Onaj osnovni. Pronalaženje dovoljne količine hrane."
     Zagrizla je u odrezak od lokalnog travojeda, propisno obrađen i 'prilagođen prefinjenom urbanom ukusu', kako je pisalo u brošuri. Žvaćući sa neuobičajenom žestinom, odmerila ga je. "Važi. Sve što može pan, ja mogu bolje."
     
     Dors mu mahnu iz Šile. Neka počne nadmetanje.
     Grupa je tragala za hranom. Pustio je Ja-pana da luta, ne pokušavajući da upravlja emocionalnim oscilacijama koje su prolazile kroz panov um. Bio je usavršio kontrolu nad njim, ali je na iznenadan miris ili zvuk mogao lako da je izgubi. A vođenje tupog panovog uma kroz bilo kakvu složenu radnju bilo je i dalje jednako upravljanju lutkom na gumenim nitima.
     Šila/Dors mu mahnu i poruči mu pokretima: Ovuda.
     Razvili su jezik znakova od nekoliko stotina reči, koristeći prste i grimase, i činilo se da njihovim panovima to ne smeta. Panovi su i sami imali grubi jezik, kombinaciju zvukova, sleganja ramenima i signaliziranja prstima. Na ovaj način su se sporazumevali o najosnovnijim stvarima, ali ne pomoću rečenica kao ljudi. Uglavnom su koristili asocijacije.
     Drvo, voće, idi, poruči mu Dors. Pokrenuli su panove do obećavajuće grupe vitkih stabala, ali se pokazalo da je kora suviše glatka za penjanje.
     Ostatak grupe nije obraćao pažnju na njih. Poseduju poznavanje šume koje nama nedostaje, pomisli Hari sa žaljenjem.
     Šta tamo? poruči on Šili/Dors.
     Panovi se doklatiše do obližnjih humki, osmotriše ih i ukloniše nešto zemlje, otkrivši uske tunele. Termiti, pokaza mu Dors.
     Hari je analizirao situaciju dok su se panovi okupljali. Činilo se da se nikome previše ne žuri. Šila mu namignu i ode do jedne malo izdvojene humke.
     Termiti su očigledno izlazili noću, da bi u zoru zatvorili izlaze. Hari pusti svog pana da se odgega do visoke, tamne humke, ali je sada tako dobro upravljao njim da su panove reakcije bile vrlo slabe. Hari/Ja-pan potraži pukotine, izbočine i udubljenja na humki - ali, iako je uklonio izvesnu količinu zemlje, ništa nije pronašao. Svi drugi panovi uspeli su da otkriju tunele. Pitao se da li je moguće da su zapamtili položaje stotinu ili više tunela u zemlji.
     Konačno mu pođe za rukom da otkrije jedan tunel. Ja-pan u tome nije bio ni od kakve pomoći. Hari je mogao da upravlja njim, ali je to blokiralo duboke izvore znanja u panu.
     Panovi su vično odabrali i odlomili grane ili stabljike biljaka u blizini humki. Hari je sledio njihov primer. Njegove grane i stabljike nisu bile delotvorne. Prvi ubrani primerci bili su suviše savitljivi i lomili su se kada bi pokušao da ih uvuče u krivudave tunele. Prešao je na kruće, ali su se ovi zaglavljivali među zidovima tunela i na kraju se takođe lomili. Ja-pan nije ni pokušao da mu pomogne. Hari je suviše dobro ovladao njim.
     Već je počinjao da se oseća nesposobno. Čak su i mlađi panovi bez teškoća pronalazili odgovarajuće stabljike i štapove. Opazio je da je jedan pan nedaleko od njega ispustio štap za koji mu se činilo da obavlja posao. On sačeka da pan ode dalje, pa ga uze. Osećao je kako se u panu sakuplja tupo nespokojstvo, pomešano nestrpljenje i glad. Osećao je, preko pana, ukus sočnih termita.
     Prionuo je na posao, potežući Ja-panove emocionalne konce. Ovaj zadatak išao mu je još gore. Od pana su pristizale maglovite misli, ali je Hari sada upravljao njegovim mišićima, i to je otežavalo njihovu saradnju.
     Brzo je otkrio da štap treba uvući otprilike deset centimetara, okrećući zglob da bi prodro dublje u zavoj tunela. Sada je trebalo pažljivo zatresti štap. Osetio je, preko Ja-pana, da bi trebalo privući termite da zagrizu u štap. Prvi put je to radio predugo, i kada je izvukao štap video je da polovina nedostaje. Termiti su ga pregrizli. Morao je da pronađe drugi štap, a Ja-panov želudac je već počinjao da reži.
     Ostali panovi već su završili užinu termita, a Hari se još mučio da okusi prvi zalogaj. Ljutila ga je sopstvena nesposobnost. Ovaj put je prebrzo izvukao štap, iako ga nije dovoljno okretao da zađe dublje u tunel. Iznova je uvlačio i izvlačio štap, samo da bi utvrdio da je otro termite o zidove. Njihovi ugrizi su na kraju toliko načeli štap da je morao da potraži još jedan. Termiti su se mnogo bolje najeli od njega.
     Konačno je savladao veštinu, tečno i lagano okretanje zgloba koje je uspešno izvlačilo termite iz tunela, načičkane na štapu. Ja-pan ih žudno oliza. Hariju se dopao njihov ukus, filtriran kroz kvržice na panovom jeziku.
     Ali količina nije bila bogzna kakva. Ostatak grupe posmatrao je njegovu neveštu žetvu, radoznalo nakrivljenih glava, i on se oseti postiđeno.
     Do đavola s ovim, pomisli.
     Naterao je pana da se okrene i uputi se u šumu. Ja-pan se odupirao, vukući noge. Hari pronađe jednu debelu granu, odlomi je u dužini zgodnoj za nošenje i vrati se do humke.
     Dosta je igre sa štapićima. Zamahnu močugom i pošteno odalami po humki. Posle pet udaraca, uspeo je da probije veliki otvor na zidu. Poče da zahvata pune šake slasnih termita.
     Nek' đavo nosi prefinjenost! dođe mu da uzvikne. Pokuša da napiše Dors poruku na zemlji, ali je bilo teško oblikovati slova iznenada neveštim rukama. Panovi su umeli da se služe štapovima da isteraju insekte, ali je šaranje po ravnim površinama bio već teži zadatak. Odustao je.
     Ugleda Šilu/Dors, kako ponosno nosi trščani štap prekriven termitima belih trbuha. Ovi su važili za najukusnije, panovski delikates. Ja bolja, pokaza ona.
     Naterao je pana da slegne ramenima i pokaže, Ja našao više.
     Bilo je, dakle, nerešeno.
     Dors ga je kasnije obavestila da ga sada u grupi zovu Veliki Štap. Novi nadimak mu je neizmerno prijao.








11.
     Za večerom je bio na sedmom nebu, iscrpljen i gotovo nesposoban da vodi razgovor. Sjedinjavanje sa panom kao da je usporavalo njegove centre za govor. Trebalo mu je dosta napora da upita SpecEkspa Vadoa da mu malo objasni tehnologiju stapanja. Obično je olako prihvatao tehnička čudesa, ali je razumevanje panova podrazumevalo shvatanje načina na koji je delio njihova iskustva.
     "Oprema za stapanje stavlja vas u središte panovog pojasnog girusa", reče Vado dok su jeli desert. "Zvaću ga skraćeno girus. To je glavni kortikalni region mozga za prenošenje emocija i njihovo izražavanje kroz akciju."
     "Mozga?" upita Dors. "A šta je sa našim?"
     Vado slegnu ramenima. "To je opšti opis. Panovi su sitniji i nemaju tako veliki mozak."
     Hari se nagnu napred, nesvestan da su mu poslužili kafu. "Taj girus, da li služi za direktnu kontrolu pokreta?"
     "Ne, to smo već pokušali. To toliko dezorijentiše pana da, kada se povučemo iz njega, ne može da se pribere."
     "Znači da je potrebno biti pažljiviji", reče Dors.
     "Obavezno. Kod mužjaka panova, signalno svetlo u neuronima koji kontrolišu kretanje i agresivnost uvek je uključeno..."
     "I zato su tako skloni nasilju?" upita ona.
     "Po našem mišljenju, zato. To odgovara strukturama u našem mozgu."
     "Stvarno? Mislite na neurone muškaraca?" Dors kao da nije sasvim verovala u to.
     "Muškarci ljudske vrste imaju viši nivo aktivnosti u temporalnim limbičkim sistemima, u dubljim slojevima mozga - u evolucijski starijim strukturama."
     "Zašto me onda ne podesite na taj nivo?" upita Hari.
     "Čipove za stapanje postavljamo u region girusa zato što možemo da mu pristupimo odozgo, hirurški. Temporalni limbički sistem se nalazi znatno dublje, i nemoguće je ugraditi čip."
     Dors se namrši. "To znači da je mužjake panova..."
     "Teže kontrolisati. Profesor Seldon upravlja svojim panom sa zadnjeg sedišta, tako reći."
     "Dok Dors upravlja svojim iz kontrolnog centra koji je, kod ženki, više u središtu?" Hari se zagleda u daljinu. "Bio sam, znači, u nepovoljnijem položaju!"
     Dors se iskezi. "Moraš da igraš kartama koje su ti podeljene."
     "To nije pravedno."
     "Veliki Štape, biologija je sudbina."
     
     Grupa je naišla na voće koje je trulilo na zemlji. Među panovima se raširi grozničavo uzbuđenje.
     Miris je bio istvoremeno odbojan i privlačan, i on isprva nije shvatao zašto. Panovi pojuriše prema prezrelim kruškastim plodovima plave i nezdravo zelene boje i počeše da kidaju koru i isisavaju sok.
     Hari oprezno okusi jedan. Dejstvo je bilo trenutno. Osetio je kako se kroz pana širi topao utisak blaženstva. Naravno: voćni estri su se pretvorili u alkohol! Panovi su znali da će se opiti.
     'Dopustio' je svom panu da im se pridruži. Ionako nije imao mnogo izbora.
     Ja-pan je frktao i mlatarao rukama kad god bi Hari pokušao da ga odvrati od voćki u obliku suze. Posle nekog vremena, Hari više nije želeo da ga odvraća. Prepustio se dobrom, poštenom pijanstvu. U poslednje vreme je previše brinuo, ograničavao svog pana... a ovo je, uostalom, bilo prirodno, zar ne?
     Tada ugleda čopor rabuna i izgubi kontrolu nad panom.
     Dođu brzo. Trče dve noge, nema zvuk. Repovi trzaju, govore jedan drugom.
     Pet krugova. Presekli put Ezi.
     Najveći urla na njih. Čučko trči do najbližeg i taj ga probode svojim probijačem.
     Ja bacam kamenove. Pogodim jednog. On pišti i beži nazad. Ali drugi uzmu njegovo mesto. Ja bacam opet i oni dođu i prašina i zavijanje gusti i drugi od njih odnesu Ezu. Seku je kandžama. Skaču po njoj papcima.
     Trojica je odvuku.
     Naše ženke beže, uplašene. Mi ratnici ostajemo.
     Mi se borimo. Vrištimo, bacamo, grizemo kad dođu blizu. Ali ne možemo stignemo do Eze.
     Onda oni odu. Brzo trče na dve noge. Uvijaju repove zbog pobede. Rugaju nas.
     Mi osećamo loše. Eza je bila stara i mi voleli.
     Ženke se vrate, uznemirene. Mi se bištemo i znamo da dvonogi jedu Ezu negde tamo.
     Najveći dođe, hoće da me gladi. Ja režim.
     On Najveći! Ne sprečio ovo.
     Njegove oči dođu velike i on me pljesne. Ja pljesnem nazad. On skoči na mene. Valjamo se u prašini. Grizemo, vičemo. Najveći jak, jak i udara moju glavu o zemlju.
     Drugi ratnici gledaju, ne mešaju.
     On me udara. Boli. Ja odem.
     Najveći smiri ratnike. Ženke dođu i umiljavaju Najvećem. Diraju ga, bištu onako kako on voli. On brzo trti tri od njih. On oseća i dalje Najveći.
     Ja ližem mene. Šila dođe gladi mene. Malo posle osećam bolje. Zaboravim loše.
     Ali ne zaboravim Najveći jači od mene. Ispred svih. Sada ja bolim, Najveći dobije biskanje.
     On pustio njih dođu uzmu Ezu. On najveći, trebao spreči.
     Jedan dan ja sredim njega. Pokažem njemu.
     Jedan dan ja budem Veći.








12.
     "Kada si se povukao?" upita Dors.
     "Kada je Najveći prestao da me tuče... ovaj, Ja-pana."
     Opuštali su se pored bazena, i Hariju se činilo da opojni mirisi šume bude u njemu potrebu da se vrati tamo, u doline prašine i krvi. Zadrhtao je i duboko udahnuo. Borba je bila tako zaokupljujuća da nije želeo da se povuče, uprkos bolu. Stapanje je imalo hipnotičko svojstvo.
     "Znam kako se osećaš", reče ona. "Čovek se tako lako saživi sa njima. Ja sam napustila Šilu kada su se oni rabuni sasvim približili. Prilično zastrašujući prizor."
     "Vado je rekao da i oni potiču sa Zemlje. Postoji dosta sličnosti u DNK. Ali istovremeno ima i tragova nedavnog intenzivnog genetskog mešetarenja koje je od njih načinilo grabljivice."
     "Zašto bi naši preci želeli tako nešto?"
     "Možda su pokušavali da otkriju nešto više o našem poreklu?"
     Na njegovo iznenađenje, ona se nasmeja. "Nemaju svi ista interesovanja kao ti."
     "Zašto, onda?"
     "Šta misliš o tome da su koristili rabune u igri, za lov? Radi malo uzbuđenja?"
     "Lov? Carstvo nikada nije bilo sklono tako nazadnom primitivizmu da bi..." Već je bio spreman da se upusti u malo predavanje o napretku čovečanstva kada je shvatio da više ne veruje u to. "Hm."
     "Oduvek si smatrao ljude za umna bića. Nikakva psihoistorija neće biti delotvorna ako ne uzme u obzir našu animalnu stranu."
     "Naši najteži gresi pripadaju samo nama, bojim se." Nije očekivao da će ga ovo iskustvo toliko potresti. Bila je to otrežnjujuća pomisao.
     "Nije tačno. Genocid se događa i kod vukova i kod panova. Ubijanje je svima urođeno. Silovanje postoji i kod pataka i kod orangutana. Čak i mravi znaju za ratove i uzimanje robova. Vado kaže da panovi imaju podjednake izglede da budu ubijeni kao ljudi. Od svih dičnih ljudskih darova - govora, umetnosti, tehnologije i ostalog - ono koje je najverovatnije nasleđeno od životinja jeste genocid."
     "Vidim da si dosta naučila od Vadoa."
     "Bio je to dobar način da ga držim na oku."
     "Bolje biti sumnjičav nego se kajati?"
     "Naravno", reče ona bez oklevanja, ali nije odala ništa više.
     "Pa, na svu sreću, čak i ako zaista jesmo superpanovi, carski poredak i komunikacije brišu razlike između njih i nas."
     "Pa šta?"
     "A to pomućuje duboki nagon za ubijanjem sopstvene vrste."
     Ponovo se nasmejala, ali ga je to ovaj put pomalo razljutilo. "Nisi baš najbolje shvatio istoriju. Manje grupe se i dalje veoma rado ubijaju međusobno. U Zoni Strelca, za vreme vladavine Omara Mučitelja..."
     "Slažem se, postoji veliki broj tragedija malih razmera. Ali u ravni gde psihoistorija dejstvuje, u populacionim razmerama od više hiljada milijardi..."
     "Zbog čega si tako siguran da veliki brojevi predstavljaju zaštitu?" upita ona značajno.
     "Do sada..."
     "Carstvo je bilo u stagnaciji."
     "U stanju reda, tačnije. Dinamičke ravnoteže."
     "A ako se ta ravnoteža poremeti?"
     "Pa... tada ću ostati bez argumenata."
     Ona se osmehnu. "Što ti nimalo nije svojstveno."
     "Sve dok ne budem imao pravu, delotvornu teoriju."
     "Onu koja će dopustiti mogućnost opšteg genocida, ako moć Carstva oslabi."
     Konačno je shvatio na šta je ciljala. "Hoćeš da kažeš da mi je zaista potrebna čovekova 'animalna priroda'."
     "Bojim se da je tako. Obučavana sam da imam u vidu tu mogućnost."
     Ovo ga je iznenadilo. "Kako to?"
     "Ne delim tvoje mišljenje o ljudima. Spletkarenje, zavere, Šilina težnja da ugrabi više mesa za svoje mladunce, Ja-panova težnja da smeni Najvećeg - te stvari se događaju u Carstvu. Samo su bolje prikrivene."
     "Pa?"
     "Uzmimo na primer SpecEkspa Vadoa. Pre neko veče je pomenuo tvoj rad na 'teoriji istorije'."
     "Pa?"
     "Ko mu je rekao da radiš na tome?"
     "Ne verujem da... ah, ti misliš da nas on ispipava?"
     "On već zna."
     "Možda mu je rekla upravnica za bezbednost, pošto se raspitala o meni kod akademskog potentata."
     Zagonetno mu se osmehnula. "Volim tvoje beskrajno naivno viđenje sveta."
     Kada je kasnije razmišljao o tome, nije mogao da odredi da li je to rekla kao kompliment.








13.
     Vado ga je pozvao da se oproba u jednom od borilačkih sportova koje je stanica imala u ponudi, i Hari je pristao. Bilo je to usavršeno mačevanje uz levitaciju pomoću statičkih dizača. Hari je bio spor i nevešt. Korišćenje sopstvenog tela protiv Vadoovih hitrih kretnji navodilo ga je da poželi Ja-panovu sigurnost i veštinu.
     Vado je uvek počinjao borbu iz tradicionalnog stava: sa jednom nogom izbačenom napred, praveći male krugove senzorskim mačem u vazduhu. Hari je povremeno uspevao da probije Vadoov gard, ali je uglavnom trošio energiju dizača da izbegne Vadoove udarce. Kudikamo je manje uživao u tome od Vadoa.
     Od Vadoa i iz obimne stanične biblioteke naučio je puno pojedinosti o panovima. Činilo se da ovome nije baš bilo svejedno što Hari pretražuje banke podataka; ponašao se kao da je reč o njegovom ličnom vlasništvu, kao da je svaki čitalac kradljivac. Takva je bila Harijeva pretpostavka o uzroku njegovog nespokojstva.
     Nikada nije previše razmišljao o životinjama, iako je odrastao među njima na Helikonu. Sada je, međutim, osećao da je i njih bilo potrebno razumeti.
     Kada ugleda svoj odraz u ogledalu, pas vidi drugog psa. Isto je sa mačkama, ribama i pticama. Posle nekog vremena naviknu se na tu bezopasnu sliku, nemu i bez mirisa, ali u njoj nikada ne prepoznaju sebe.
     Ljudskoj deci potrebne su dve godine da to postignu.
     Panovima je bilo potrebno nekoliko dana da shvate da gledaju u svoj lik. Posle toga su se bestidno prsili, proučavali se sa leđa i obično pokušavali da sebe vide drugačije, pa su čak pokrivali glavu lišćem i smejali se ishodu.
     Umeli su, dakle, nešto što druge životinje nisu: da se mislima odvoje od sebe i da se osvrnu na ono što je ostalo.
     Bilo je očigledno da žive u svetu ispunjenom odjecima i sećanjima. Njihova hijerarhija dominacije bila je zamrznuto sećanje na prethodno zauzete pozicije. Pamtili su termitske humke, trupla za bubnjanje, mesta gde je padalo vodom natopljeno lišće i gde su se mogle pronaći zrele žitarice.
     Sve se to uklapalo u model koji je počeo da gradi u svojim beleškama, psihoistoriju panova. Model je koristio njihove navike, rivalstva, poretke, obrasce hranjenja, parenja i umiranja, teritoriju, prirodne izvore i konkurenciju u grupi. Pronašao je način da unese u jednačine biološki prtljag tamne strane njihovog ponašanja, čak i njihove najgore postupke, kao što je bilo uživanje u mučenju i spremnost za uništenje drugih vrsta zarad kratkoročne koristi.
     Sve je to bilo svojstveno panovima. Baš kao i Carstvu.
     
     Na igranci te večeri posmatrao je skup iz nove perspektive.
     Flertovanje je bilo vežba za parenje. Video je to u sjaju očiju. Topli povetarac iz doline donosio je mirise prašine, truljenja, života. U prostoriji je bio prisutan životinjski naboj.
     Hari je voleo da pleše, i Dors je te večeri bila veoma poželjna partnerka, ali njemu nikako nije uspevalo da prestane da prosejava, analizira, rasklapa svet oko sebe da bi mu proučio mehanizme.
     Dors mu je ukazala na to da neverbalni modeli ljudi upotrebljeni za strategije privlačenja/prilaženja očigledno potiču iz zajedničkog nasleđa sisara. Razmišljao je o tome, posmatrajući ljude u baru.
     Jedna žena prolazi kroz prepunu salu, njišući kukovima, na trenutak zaustavlja pogled na odabranom muškarcu, a zatim ga čedno skreće čim je primetila da je on posmatra. Standardni uvod: Primeti me.
     Sledeći je Ne ujedam. Šaka sa otvorenim dlanom položena na sto ili koleno. Sleganje ramenima, nasleđeno iz praiskonskog refleksa kičmenjaka, koje označava bespomoćnost. Kombinovanje toga sa malo nakrenutom glavom, čime se otkriva ranjivost vrata. Ovi signali se obično pojavljuju kada dvoje ljudi zainteresovanih jedno za drugo prvi put razgovaraju... i to sasvim nesvesno.
     Ovakvi pokreti i gestovi su subkortikalni i dolaze iz neokorteksa.
     Da li su ovakve sile u većoj meri oblikovale Carstvo nego ravnoteže moći, savezi, sporazumi?
     Posmatrao je sopstvenu vrstu i pokušavao da je vidi kroz oči pana.
     Iako su ljudske ženke ranije sazrevale, nisu dobijale grubu telesnu dlaku, isturena čela, duboke glasove i debelu kožu. Muškarci jesu. Žene su svuda nastojale da uvek izgledaju mlade. Proizvođači kozmetike otvoreno su priznavali svoju osnovnu ulogu: Mi ne prodajemo proizvode. Mi prodajemo nadu.
     Borba za osvajanje partnera bila je neprestana. Muški panovi povremeno su se smenjivali sa ženkama u estrusu. Imali su krupne testise, što je značilo da reproduktivna prednost pripada onim mužjacima koji su proizvodili dovoljno sperme da nadmaše učinak svojih takmaca. Mužjaci čoveka imali su srazmerno manje testise.
     Ali su zato bili u prednosti tamo gde je bilo najvažnije. Svi poznati primati bili su u genetskom srodstvu, iako su se razdvojili kao vrste pre više miliona godina. U vremenu merenom DNK, panovi su bili šest miliona godina iza ljudi. Od svih primata, ljudi su imali najveće penise.
     Pomenuo je Dors da samo četiri odsto sisara žive u parovima i monogamni su. Postotak je kod primata bio nešto veći, ali ne mnogo. Ptice su bile mnogo bolje u tome.
     Ona frknu. "Ne daj da ti biologija uđe u uši."
     "A ne, neću je pustiti tako daleko."
     "Hoćeš da kažeš da joj je mesto u nižim predelima?"
     "Madam, to ćete morati sami da procenite."
     "Ah, ti i tvoj jednosmerni humor."
     Kasnije te večeri, pružila mu se idealna prilika da proveri istinu da je, ako nije uvek bilo sjajno biti čovek, bar bilo đavolski zabavno biti sisar.








14.
     Poslednji dan su proveli stopljeni sa svojim panovima, sunčajući se pored živog žubora potoka. Vadou su rekli da sledećeg dana pozove šatl i da rezerviše skok kroz tunel. Onda su se smestili u kapsulu za stapanje i prepustili se poslednjem uživanju u prirodnom stanju.
     Sve dok Najveći nije poželeo da uzme Šilu.
     Hari/Ja-pan se uspravio u sedeći položaj, dremljiv. Šila je vrištala na Najvećeg. Udarila ga je.
     Najveći je i pre uzimao Šilu. Dors se tada brzo povlačila, vraćajući se umom u telo u kapsuli.
     Ovaj put nešto nije bilo kao pre. Ja-pan požuri tamo i pokaza Šili koja je gađala Najvećeg oblucima. Šta?
     Ona poče žurno da pokreće ruke, signalizirajući Ne ide.
     Nije mogla da se povuče iz pana. Nešto nije bilo u redu tamo u kapsuli. Pomislio je da se vrati sam, da ih obavesti.
     Hari načini misaoni prelaz koji ga je obično izvlačio iz pana.
     Ništa se ne dogodi.
     Pokušao je ponovo. Šila je bacala prašinu i šljunak, uzmičući od Najvećeg. Ništa.
     Nije bilo vremena za razmišljanje. Zakoračio je između Šile i Najvećeg.
     Teški pan začuđeno podiže obrve. Tu je bio Ja-pan, njegov pajtaš Ja-pan, koji mu je sada stajao na putu. Sprečavao ga da uzme ženku. Činilo se da je Najveći zaboravio izazov i tuču prethodnog dana.
     Najveći prvo pokuša sa galamom, iskolačenih očiju. Onda zatrese rukama, stisnutih pesnica.
     Hari natera svog pana da ostane na mestu. Za to mu je bio potreban svaki umirujući impuls koji je mogao da pošalje.
     Najveći zamahnu pesnicom kao batinom.
     Ja-pan se sagnu. Najveći promaši.
     Hari je imao poteškoća da obuzda Ja-pana, koji je pokušavao da se da u bekstvo. Panovim umom strujali su udari straha, vrele žute munje u plavo-crnim dubinama.
     Najveći polete napred i grunu u Ja-pana. Hari oseti udar, oštar bol u grudima. Posrnu unazad i teško pade.
     Najveći pobednički zalaja. Zamaha rukama prema nebu.
     Hari vide da će ga Najveći ponovo nadvladati i da će dobiti teške batine.
     Odjednom oseti nalet duboke, čiste mržnje.
     Usred te crvene izmaglice oseti kako se njegova kontrola nad Ja-panom pojačava. Bio je istovremeno sa panom i nad njim, osećajući njegov sirovi strah i obuzdavajući ga gvozdenim besom. Ja-panova srdžba se pretakala sa Harijevom. Postajale su jedno, rastući kao da se odbijaju od neprobojnih zidova.
     On možda nije pripadao istoj vrsti primata, ali je poznavao Ja-pana. Nijedan od njih nije nameravao da dozvoli da bude ponovo poražen, niti da dozvoli da Najveći uzme Šilu/Dors.
     Prevrnuo se u stranu. Najveći se sruči na mesto gde je on maločas bio.
     Ja-pan skoči na noge i ritnu Najvećeg. Snažno, u rebra. Jednom, dvaput. Zatim i u glavu.
     Frktanje, lavež, prašina, šljunak... Šila je i dalje zasipala obojicu. Ja-pan uzdrhta od nagomilane energije i odstupi.
     Najveći zatrese prašnjavom glavom. Onda se skupi i osovi na noge, sa mišićavom lakoćom. Lice mu je bilo zgrčena maska. Panove oči bile su iskolačene, pokazujući belo i crveno.
     Ja-pan je osećao poriv da pobegne. Samo ga je Harijev bes držao na mestu.
     Ali to je bila statička ravnoteža sila. Ja-pan zatrepta kada je Najveći krenuo napred, sa oklevanjem koje je bilo posledica bola što mu ga je naneo Ja-pan.
     Moram da ostvarim nekakvu prednost, pomisli Hari, osvrćući se oko sebe.
     Mogao je da potraži saveznike. Čučko je nervozno hodao oko njih.
     Hariju nešto reče da bi to bila gubitna strategija. Čučko je i dalje bio ađutant Najvećeg. Šila je bila suviše sitna da mu pomogne da ostvari odlučujuću prevagu. Pogledao je prema ostalim panovima, koji su puštali uznemirene zvuke - i odlučio se. Sagnu se i podiže kamen.
     Najveći iznenađeno zagrokta. Panovi nisu koristili kamenje jedan protiv drugoga. Kamenje je bilo samo za odbijanje uljeza. Upravo je prekršio pravilo zajednice.
     Najveći je galamio, mahao rukama prema ostalima, udarao nogama po zemlji, besno duvao. Onda napade.
     Hari snažno baci kamen. Pogodi Najvećeg u grudi i obori ga.
     Najveći hitro ustade, pomamniji nego malopre. Ja-pan uzmaknu, očajnički pokušavajući da pobegne. Hari oseti da gubi kontrolu - i ugleda još jedan kamen. Odgovarajuće veličine, dva koraka dalje. Dopustio je Ja-panu da se okrene da beži, a onda ga zaustavi pored kamena. Ja-pan je odbijao da ga podigne. Ispuni ga panika.
     Hari preli svoju srdžbu u pana i primora njegove dugačke ruke da se pruže. Šake nevešto zapipaše za kamenom, dograbiše ga. Goli bes natera Ja-pana da se okrene i suoči sa Najvećim, koji se valjao prema njemu. Ja-panove ruke se podigoše pokretom koji se Hariju činio bolno usporen. Uneo je svu težinu panovog tela u zamah. Kamen tresnu Najvećem u lice.
     Najveći se zatetura. U oči mu linu krv. Ja-pan oseti njen gvožđasti zadah, pomešan sa oštrim mirisom ogorčenja.
     Hari natera uzdrhtalog Ja-pana da se ponovo sagne. Okolo je ležalo kamenje koje su ženke naoštrile za čišćenje lišća sa grana. Uzeo je jedan sa nazubljenom ivicom.
     Najveći protrese glavom, ošamućen.
     Ja-pan osmotri pažljiva, suzdržana lica članova grupe. Niko nikada nije upotrebio kamen protiv člana grupe, a kamo li Najvećeg. Kamenje je bilo za Tuđe.
     Tišina se odužila. Panovi su stajali kao okamenjeni; Najveći je groktao i u neverici gledao u krv koja mu je prskala u otvoren dlan.
     Ja-pan zakorači napred i diže oštri kamen, nazubljene ivice okrenute napred. Grube, ali pogubne ivice.
     Najveći frknu kroz nozdrve i pođe na Ja-pana. Ja-pan zamahnu kamenom kroz vazduh, za malo promašivši vilicu Najvećeg.
     Oči Najvećeg se raširiše. Duvao je i frktao, dizao prašinu, zavijao. Ja-pan je jednostavno stajao na belegu, sa kamenom u ruci. Najveći nije prestajao da iskazuje bes, ali nije napadao.
     Grupa je posmatrala sa napetim zanimanjem. Šila priđe i stade pored Ja-pana. Bilo je protiv pravila da ženka učestvuje u muškim ritualima dominacije.
     Njen gest bio je signal da je sukob okončan. Ali Čučko nije hteo to da prihvati. Odjednom je zauralo, zatoptao po zemlji i stao Ja-panu uz bok.
     Hari je bio iznenađen. Uz Čučkovu pomoć možda je mogao da se odupre Najvećem. Nije bio budala da pomisli da će jedan poraz naterati Najvećeg da se pomiri sa obrtom. Biće još izazova, na koje će morati da odgovori. Čučko bi u tome bio koristan saveznik.
     Opazio je da razmišlja Ja-panovom zamućenom, sporom logikom. Zaključio je da je borba za osvajanje statusnih znamenja njegov usud, glavna životna težnja.
     Ovo otkriće ga je iznenadilo. Znao je da se pretače u Ja-panov um, preuzimajući kontrolu nekih funkcija, od nižih ka višim, šireći se kroz duboko ukopani, ne veći od lešnika, girus. Nije mu palo na pamet da bi pan mogao da se pretoči u njega. Jesu li sada bili vezani u prepletenu mrežu koja je prožimala um i samobitnost?
     Čučko je stajao pored njega, sevajući očima na ostale panove, nadimajući grudi. Ja-pan se slično osećao, opijen trenutkom. Hari shvati da će morati nešto da učini, da razbije taj krug dominacije i podložnosti koji je gospodario Ja-panom na dubokom, neurološkom nivou.
     Okrenuo se Šili. Izići? pokazao je.
     Ne. Ne. Njeno panovsko lice se grčilo od uzbuđenja.
     Otići. Mahnuo je prema drveću, pokazao na nju, pa na sebe.
     Ona raširi ruke u gestu bespomoćnosti.
     Situacija je bila izluđujuća. Imao je da joj kaže toliko toga, a morao je da to izrazi kroz nekoliko stotina znakova. Oglasio se piskavim glasom, uzaludno se naprežući da natera panove usne i nepca da izvrše zadatak oblikovanja reči.
     Bio je to beznadežan posao. I ranije je to pokušavao, na miru, ali sada je to očajnički želeo i ništa od opreme nije dejstvovalo. Nije ni moglo. Evolucija je uporedno oblikovala mozak i glasne žice. Panovi su se biskali, ljudi su govorili.
     Okrenuo se i shvatio da je potpuno zaboravio na igru premoći. Najveći ga je besno posmatrao. Čučko je pazio na njega, zbunjen iznenadnim gubitkom zanimanja svog novog vođe za sukob... i, u ovakvom trenutku, njegovim mahanjem jednoj ženki.
     Hari se uspravi koliko je mogao i zamaha kamenom. Ovo izazva željenu reakciju. Najveći malo uzmaknu, a ostatak grupe se za toliko približi. Hari natera Ja-pana da samouvereno zakorači napred. Za to više nije bio potreban onako veliki napor, jer je Ja-pan silno uživao u ovome.
     Najveći poče da uzmiče. Ženke bojažljivo zaobiđoše Najvećeg i priđoše Ja-panu.
     Kad bih sad mogao da ga ostavim pažnji ženki, pomisli Hari.
     Ponovo pokuša da se povuče iz pana. Ništa. Mehanizam je bio blokiran tamo u stanici za izlete. I nešto mu je govorilo da neće biti popravljen.
     Pružio je naoštreni kamen Čučku. Pan je izgledao iznenađeno, ali je uzeo kamen. Hari se nadao da će simbolizam postupka biti shvaćen, jer nije imao vremena za politiku panova. Čučko odmeri kamen u ruci i pogleda Ja-pana. On zaurla moćnim, tutnjavim glasom, punim radosti i trijumfa.
     Hari je bio zadovoljan što će Čučko ostati u središtu pažnje grupe. Uzeo je Šilu za ruku i poveo je među drveće. Niko nije pošao za njima.
     Osećao je olakšanje. Da je neki od panova pošao za njima, to bi potvrdilo njegove sumnje. Da Vado motri na njih.
     Ipak, podsetio je sebe, odsustvo dokaza nije dokaz odsustva.








15.
     Ljudi su stigli brzo, uz tresak i grmljavinu.
     On i Šila već su se neko vreme krili u šumi. Na Harijevo navaljivanje, udaljili su se nekoliko klika od grupe. Ja-pan i Šila pokazivali su sve veći nemir zbog odvajanja od grupe. Zubi su im cvokotali, o oči nemirno šarale na svaki sumnjiv pokret. Ovo je bilo prirodno, jer su izdvojeni panovi bili ranjiviji.
     Spuštanje ljudi bilo je samo razlog više za to.
     Opasnost, pokaza Hari, podigavši ruku iza uha da ukaže na buku pridošlica.
     Šila pokaza. Kuda ići?
     Tamo.
     Energično je odmahnula glavom. Ostati ovde. Uhvate nas.
     Bila je u pravu, ali ne onako kako je mislila. Hari je prekinu, vrteći glavom. Opasnost. Nikada nisu nameravali da prenose složene misli znacima, i sada su se osećali sputano, nesposobni da izraze svoja strahovanja.
     Hari pređe rukom preko grla kao da seče nožem. Šila se namršti.
     On se sagnu i natera Ja-pana da uzme štap. Nikada nije uspeo da upotrebi Ja-pana da nešto napiše, ali ga je sada potreba primoravala na to. Polako je vodio grube šake da škrabaju slova. Konačno mu pođe za rukom da u mekoj crnici ispiše ŽELE NAS MRTVE.
     Šila je izgledala zaprepašćeno. Dors je verovatno smatrala da je nemogućnost da se povuku bila nekakva privremena greška. Ali trajala je suviše dugo za to.
     Bučno, bezobzirno sletanje potvrdilo je njegove slutnje. Obična istraživačka ekipa ne bi toliko uznemirila životinje. I niko ne bi došao ovamo po njih. Popravljali bi uređaj za stapanje, gde je bio stvarni problem.
     DRŽE NAS OVDE, UBIJU PANOVE, TO UBIJE NAS. POSLE KAŽU TO URADILE ŽIVOTINJE?
     Imao je bolje argumente da potkrepi svoje gledište. Lagano množenje znakova u Vadoovom ponašanju. Sumnje, u najmanju ruku, u upravnicu. Dorsin tik-tak će je sprečiti da premosti komande za zatvaranje njihovih kapsula za stapanje i da po signalu pronađe Ja-pana i Šilu.
     Zato su morali da pođu na teren. Ako udese da njih dvoje umru 'nesrećnim slučajem', stopljeni sa panovima, to bi moglo da bude dovoljno ubedljivo da izbegnu istragu.
     Pridošli ljudi bavili su se svojim bučnim poslovima. Ali već samo njihovo prisustvo bilo je dovoljan dokaz o njihovim namerama. Šiline oči se suziše, istureno čelo namršti.
     U Dors se ponovo probudila braniteljka. Kuda? - pokaza Šila.
     Nije imao znak za tako opštu ideju, te naškraba štapom DALJE. Nije, zapravo, ni imao plan.
     PROVERIĆU, ispisa ona u prašini.
     Pošla je prema zvucima ljudi koji su se razvijali u dolini ispod njih. Za panove su ti zvuci bili nepodnošljivo bučni. Hari nije nameravao da je ispusti iz vida. Odmahnula mu je da se vrati, ali on zavrte glavom i nastavi da je prati.
     Žbunje im je pružalo zaklon kada su ušli u vidokrug ljudi. Nekoliko stotina metara dalje, obrazovali su liniju za pretraživanje čestara. Okruživali su područje gde su se nalazili panovi. Zašto?
     Hari zažmiri. Panov vid nije bio prilagođen za daljinu. Ljudi su nekada bili lovci, i to im se moglo prepoznati u očima.
     Sada su gotovo svima, već sa četrdeset godina, bili potrebna pomagala za vid. To je značilo ili da je civilizacija bila škodljiva za oči ili da ljudi u preistoriji možda nisu živeli dovoljno dugo da bi ih problemi sa vidom ostavljali bez ulova. Obe mogućnosti bile su otrežnjujuće.
     Dva pana posmatrala su ljude kako se dozivaju, i Hari u središtu grupe opazi Vadoa. Svi ljudi i žene nosili su oružje.
     Ispod svog straha on oseti nešto silovito i mračno.
     Ja-pan je drhtao, posmatrajući ljude, i u njegovom umu rastao je nekakav neobičan zanos. Ljudi su izgledali nemoguće visoki u treperavoj daljini, i kretali su se sa gordom, opuštenom elegancijom.
     Hari je lebdeo povrh bujice osećanja, braneći se od njenog snažnog uticaja. Strahopoštovanje prema tim dalekim, uspravnim prilikama poticalo je iz tame panove prošlosti.
     Čudio se tome sve dok nije malo razmislio. Zar ljudi nisu, kao pametnija i moćnija bića, uzgajali i obučavali životinje? Većina vrsta bila je poput panova, uslovljena evolucijom da živi i dela u hijerarhiji dominacije. Strahopoštovanje je bilo prilagodljivo.
     Kada bi sreli ljude sa njihovom visinom i strahotnim moćima, sposobne da kažnjavaju i nagrade - da presuđuju, doslovno, o životu i smrti - u njima se budilo nešto poput religijskog zanosa. Nejasnog, ali snažnog.
     Iznad tog toplog, tropskog osećanja lebdelo je osećanje zadovoljstva zbog samog postojanja. Njegov pan bio je srećan kao pan, čak i u društvu očito nadmoćnijih i umnijih bića. Kakva ironija, pomisli Hari.
     Njegov pan upravo je pobio još jednu prividno obeležje ljudi: njihovu samosvesnu nadmoć zbog činjenice da su jedine životinje svesne svoje nadmoći.
     Otrgao se od svojih apstrakcija. Kako je to bilo ljudski, baviti se svakojakim mislima čak i u smrtnoj opasnosti.
     NE MOGU DA NAS NAĐU POMOĆU ELEKTRONIKE, nažvrljao je u pesku.
     MOŽDA KRATAK DOMET, napisa ona.
     Prvi hici nateraše ih da poskoče.
     Ljudi su pronašli njihovu grupu panova. Krici straha mešali su se da reskim, grubim lavežom blastera.
     Ići. Mi idemo, pokaza on.
     Šila klimnu glavom, i njih dvoje se žurno odšunjaše. Ja-pan je drhtao.
     Pan je bio duboko prestrašen, ali i tužan, i vukao je noge, kao da mu se ne napušta blizina ljudi.








16.
     Primenili su panovske modele patroliranja.
     On i Dors prepustili su da osnovni nivoi preuzmu kontrolu, delovi mozga vični nečujnom kretanju, svesni svake grančice.
     Čim su ostavili ljude iza sebe, panovi su postali još oprezniji. Imali su malo prirodnih neprijatelja, ali je slabi miris jednog jedinog grabljivca promenio njihovo viđenje čitave divljine.
     Ja-pan se peo na visoko drveće i satima sedeo u krošnjama, osmatrajući otvoreno zemljište pred sobom pre nego što bi pošli dalje. Procenjivao je oštre mirise izmeta, jedva vidljive otiske, savijene grane.
     Spuštali su se dugačkom padinom doline, držeći se šume. Hari je samo jednom pogledao veliku, raznobojno označenu mapu koja je bila podeljena svim gostima, i sada je se sa mukom prisećao.
     Konačno je prepoznao jedan od dalekih vrhova, sličan kljunu. Sada je mogao da se orijentiše. Dors je opazila potok koji je vijugao naniže prema reci, i to im je bila dodatna pomoć, ali još nisu mogli da odrede u kom pravcu leži stanica za izlete, niti koliko je daleko.
     Tamo? Hari pokaza preko udaljenog grebena.
     Ne, tamo, bila je sigurna Dors.
     Daleko, nije.
     Zašto?
     Najgore od svega bilo je to što nisu mogli da govore. Nije mogao da joj objasni da je tehnologija stapanja najdelotvornija na srazmerno malim razdaljinama, recimo manje od stotinu klika. Bilo je takođe logično da se panovi drže na razdaljini koju je letač mogao da preleti. Vado i ostali svakako su za kratko vreme stigli do grupe.
     Zato, bio je uporan on.
     Nije. Pokazala je niz dolinu. Možda tamo.
     Mogao je samo da se nada da je Dors shvatila suštinu. Njihovi znaci bili su oskudni, i počinjao je da oseća široku, narastajuću razdražljivost. Panovi su snažno osećali, ali su bili tako ograničeni.
     Ja-pan je ovo izražavao bacajući granje i kamenje, udarajući po stablima, ali nije mnogo pomagalo. Potreba za govorom bila je nalik na pritisak kojeg nije mogao da se oslobodi. I Dors je to osećala. Šila je uzrujano brbljala i roktala.
     Ispod svog uma Hari je osećao usijano Ja-panovo prisustvo. Nikada pre nisu bilo toliko dugo zajedno, i između dva različita sistema razmišljanja počinjalo je da se oseća trenje. Njihov nestabilni brak sve više se ljuljao u temeljima.
     Sedi. Mir. Poslušala ga je. On obuhvati dlanom uho.
     Loši dolaze?
     Ne. Slušaj... Hari u očajanju pokaza prema Šili. Prazno nerazumevanje na licu ženke pana. On ispisa u prašini: UČI OD PANOVA. Šilina usta se otvoriše, i ona klimnu glavom.
     Čučali su u zaklonu trnovitog žbunja i osluškivali zvuke šume. Šuštanje i mrmljanje postalo je glasnije kada je Hari popustio kontrolu nad panom. Prašina je lebdela u iskošenoj svetlosti kao u katedrali, prosipajući se kroz nadstrešnicu u bogatim, žutim zracima. Sa šumskog tla dizali su se mirisi, hemijski glasnici koji su Ja-panu donosili vesti o mestima gde može da pronađe hranu, da počine, da nađe koru drveta za žvakanje. Hari nežno podiže Ja-panovu glavu da bi se zagledao preko doline, u vrhove... zamišljeno... i oseti slab drhtaj rezonance.
     Dolina za Ja-pana postade bremenita neizrečenim značenjima. Njegova grupa ispunila ga je elementarnim osećanjima, vezanim sa trenucima kada bi neki prijatelj pao i umro, kada bi grupa pronašla mesto bogato voćem, kada bi srela i sukobila se sa dve velike mačke. Bio je to složen predeo, natopljen osećanjima, panovskim mehanizmima pamćenja.
     Hari blago podstaknu Ja-pana da pomisli na ono što se nalazi iza linije grebena, i u odgovor oseti nejasno nespokojstvo. Usredsredio se na to zrnce - i u Ja-panovom umu pojavi se slika, oivičena strahom. Pravougaona tvorevina naspram praznog neba. izletnička stanica.
     Tamo, pokazao je Dors rukom.
     Ja-pan je imao jednostavna, snažna i upečatljiva sećanja na to mesto. Njegova grupa bila je odvedena tamo, gde su im ugradili umetke preko kojih će moći da se upravlja njima, a zatim je bila vraćena na svoju teritoriju.
     Daleko, pokaza Dors.
     Mi idemo.
     Teško. Sporo.
     Ne ostati ovde. Oni uhvate.
     Dors je izgledala onoliko neodlučno koliko je pan mogao da izgleda. Borba?
     Nije, valjda, očekivala da se sa Vadom bore ovde? Ili da će se boriti čim stignu do izletničke stanice? Ne ovde. Tamo.
     Dors se namršti, ali prihvati ovo. Hari nije imao pravi plan, već samo ideju da je Vado ovde napolju bio spreman za panove, a da će tamo u stanici već biti manje spreman. Tamo će on i Dors možda moći da računaju na element iznenađenja. Kako, nije imao pojma.
     Proučavali su jedno drugo, nastojeći istovremeno da opaze prisustvo onog drugog na licu tuđina. Ona mu pomilova ušnu školjku, što je bio osoben Dorsin umirujući dodir. Kao i uvek, prožeo ga je prijatnom jezom. Ali mogao je da izrazi tako malo toga... Trenutak je za njega kristalizovao svu beznadežnost njihove situacije.
     Vado je očito pokušavao da ubije Harija i Dors kroz Ja-pana i Šilu. Šta će biti sa njihovim telima? Znalo se da šok doživljene smrti u stapanju može da bude koban. Njihova tela će otkazati usled neurološkog šoka, a da neće ni povratiti svest.
     Video je suzu kako se spušta niz Šilin obraz. I ona je znala koliko je sve beznadežno. Obgrlio ju je i, posmatrajući daleke planine, bio iznenađen kada je shvatio da i sam ima suze u očima.








17.
     Nije računao da će naići na reku. Ljudi, životinje... bili su to problemi koje je očekivao. Približili su se brzacima, na mestu gde im je šuma najviše prilazila, i tu se struja širila i obrazovala najbolje mesto za prelazak.
     Ali reka koja je šumela i penila se niz dolinu nije mogla da se prepliva.
     Ili, tačnije, Ja-pan nije mogao da je prepliva. Hari je nagonio svog pana napred, oprezno popuštajući pritisak kada bi mišići počeli da mu se tresu ili kada bi se pomokrio od straha. Dors je imala slične probleme, i to ih je usporilo. Noć provedena visoko na drvetu umirila je oba pana, ali su se sada, u rano prepodne, svi simptomi napetosti povratili, čim je Ja-pan spustio stopalo u vodu. Voda je bila hladna i brza.
     Ja-pan odskoči na usku obalu, skarliknuvši od užasa.
     Ići? pokaza Dors/Šila.
     Hari umiri svog pana, a onda se oboje potrudiše da ga navedu da pokuša da zaplivaju. Šila je pokazivala tek neznatni nemir. Hari je ronio kroz močvarne dubine Ja-panovog pamćenja i pronašao čvor straha, vezan oko mutnog sećanja na događaj iz mladunstva kada se zamalo udavio. Kada je Šila prišla da mu pomogne, počeo je da se vrpolji, pa ponovo pobeže od reke.
     Ići! Šila zamaha dugačkim rukama uzvodno i nizvodno, i ljutito zatrese glavom.
     Hari je pretpostavljao da ona ima srazmerno čista sećanja na reku, među kojima nije bilo ranijih prelazaka. Slegnuo je ramenima i podigao ruke sa uvis okrenutim dlanovima.
     U blizini je paslo veliko krdo gigantelopa, i neke su prelazile reku zbog bolje trave preko puta. Zabacivale su krupne glave kao da se rugaju panovima. Reka nije bila duboka, ali je za Ja-pana predstavljala zid. Sputan Ja-panovim strahom, Hari je besneo, ali nije mogao ništa da učini.
     Šila je išla gore-dole duž obale. Duvala je u nestrpljenju i pogledala prema nebu, stiskajući oči. Iznenada se zapilji u jednom pravcu. Hari je pratio njen pogled. Niz dolinu se spuštao letač, pravo prema njima.
     Ja-pan je stigao malo pre Šile do zaklona drveća. Na svu sreću, gigantelope su odvukle letačevu pažnju. Šćućurili su se u grmlju dok je mašina brujala oko njih, u kružnom obrascu pretraživanja. Hari je morao da smiruje Ja-panovu sve veću uzrujanost tako što je zamišljao spokojne i srećne trenutke kada su on i Šila biskali jedno drugo.
     Letač konačno odlete na drugu stranu. Ubuduće će morati da se klone čistina.
     Potražili su voće. Misli su mu se vrtele u beskorisnim krugovima, i osećao je kako ga pritiska potištenost. Bio je uhvaćen u zamku, kao običan pion u imperijalnoj politici. Da stvar bude crnja, i Dors je bila u tome sa njim. A on nije bio čovek od akcije. Niti pan od akcije, tmurno je pomislio.
     Noseći nekoliko prezrelih grozdova voćki u njihov zaklon u žbunju pored reke, začuo je zvuke kršenja granja. Pognuo se i oprezno pošao uzbrdo, obilazeći buku lomljenja grana. Šila je kidala grane sa drveća. Kada joj se približio, nestrpljivo mu je domahnula da priđe, uobičajenim gestom panova, veoma nalik na sličan ljudski znak rukom.
     Na zemlji pred njom ležalo je nekoliko uporedno poređanih debelih grana. Otišla je do obližnjeg vitkog stabla i počela da ljušti koru sa njega u dugačkim trakama. Buka je uznemiravala Ja-pana. Grabljivice će biti radoznale zbog neobičnih zvukova. Počeo je da osmatra šumu ne bi li uočio znake opasnosti.
     Šila mu priđe i pljesnu ga po licu da bi mu odvratila pažnju. Ispisala je štapom po zemlji: SPLAV.
     Hari se osećao idiotski dok joj se priključivao u poslu. Naravno. Da li ga je stapanje sa panom činilo glupljim? Da li se to vremenom pogoršavalo? Čak i ako se izvuče iz ovoga, hoće li ponovo biti onaj stari? Mnogo pitanja, nijedan odgovor. Potisnuo ih je iz misli i usredsredio se na posao.
     Vezivali su grane korom, grubom, ali upotrebljivom. Pronašli su dva manja oborena stabla i upotrebili ih kao ojačane stranice splava. Ja, pokaza Šila i pokretima prikaza odvlačenje splava.
     Prvo je na redu bilo zagrevanje. Ja-panu se dopadalo da sedi na splavu u grmlju. Bilo je očigledno da pan još ne shvata namenu splava. Ja-pan se ispružio na palubi od grana i zagledao u krošnje, ustalasane toplim vetrom.
     Posle obreda obostranog biskanja, odneli su nezgrapnu tvorevinu od grana do reke. Nebo je bilo puno ptica, ali nisu videli nijednog letača.
     Žurili su. Ja-pan je oklevao da zakorači na splav kada se ovaj našao dopola na vodi, ali je Hari dozvao sećanja ispunjena toplotom, i ovo je smirilo ubrzano bilo koje je osećao da tuče u panovim grudima.
     Ja-pan oprezno sede na grane. Šila ih otisnu.
     Hari natera Ja-pana da sklopi oči. Ovo mu je usporilo disanje, ali je nemir sevao u panovom umu poput munja pred letnju oluju. Poskakivanje splava bilo je od pomoći, jer je Ja-pan morao da se usredsredi na mučninu u želucu. Jednom je čak otvorio oči, kada je na splav naletelo iščupano stablo, ali ga je ošamućujući prizor vode svuda oko njega naterao da ih odmah ponovo zatvori.
     Hari je želeo da mu pomogne, ali je po panovom podivljalom pulsu znao da je na samom rubu panike. Nije čak mogao da vidi ni kako je njoj. Morao je da sedi, slep, i oseća kako ona potiskuje splav.
     Dahtala je, boreći se da održi putanju splava u rečnoj struji. Zapljusnu ga voda. Ja-pan se trgnu, pisnu i zagreba nogama kao da će potrčati.
     Nagli trzaj. Šilino stenjanje preseče se grgotanjem, i on oseti kako splav počinje da se obrće u sve jačoj struji. Mučan okret...
     Ja-pan nespretno skoči na noge. Oči mu se otvoriše.
     Zapenjena voda, splav koji se ljulja. Oborio je pogled i opazio da se grane razilaze. Obuze ga panika. Hari pokuša da prizove umirujuće slike, ali se ove raspršiše na vetru straha.
     Šila je veslala nogama za splavom, ali se ovaj kretao sve brže. Hari natera Ja-pana da pogleda prema drugoj obali, ali to je bilo sve što je mogao da učini pre nego što je pan počeo da skarliče i trči po splavu, nastojeći da pronađe čvrsto mesto.
     Uzalud. Grane se oslobodiše veza, i palubu preplavi ledena voda. Ja-pan vrisnu. Skočio je, pao, zakotrljao se, ponovo skočio.
     Hari odustade od pokušaja da ga kontroliše. Jedina nada ležala je u tome da uhvati pravi trenutak. Splav se razdvoji po sredini i njegova polovina se teško zanese nalevo. Ja-pan ustuknu od ivice i Hari pojača taj impuls, natera pana da učini korak više. Pan se u dva skoka nađe u vodi - okrenut prema drugoj obali.
     Ja-pan se prepusti slepoj panici. Hari ga pusti da mlati rukama i nogama - ali je svaki pokret u pravom trenutku pojačavao. Ja-pan nije umeo da pliva, ali on jeste.
     Gotovo besciljno mlataranje držalo je Ja-panovu glavu uglavnom izvan vode. Čak se i malo približio obali. Hari se usredsredio na ove grčevite pokrete, ne obraćajući pažnju na hladnoću vode - a onda se kraj njega nađe Šila.
     Dograbila ga je za krzno ispod potiljka i gurnula ga prema obali. Ja-pan pokuša da se uhvati za nju, da joj se popne na leđa. Šila ga udari u vilicu. On zastenja. Ona ga povuče prema obali.
     Ja-pan je bio ošamućen. Ovo je Hariju pružilo priliku da natera panove noge da se odbacuju. Radio je na tome, slep za sve drugo u buci i prskanju vode, napinjući se da udahne vazduh... i posle, činilo mu je, čitave večnosti, osetio šljunak pod nogama. Ja-pan se i bez podsticaja iskobelja na kamenitu obalu.
     Pustio je pana da udara po sebi i skače ne bi li se ugrejao. Šila se pojavi iz vode, natopljena i iscrpljena, i Ja-pan je zgrabi u zagrljaj pun zahvalnosti.








18.
     Hodanje je bilo posao, a Ja-panu je bilo dosta posla.
     Hari je pokušavao da natera pana da se udalji što više od reke, ali sada su morali da se uspinju uz strme jaruge, od kojih su neke bile prekrivene klizavom mahovinom i kamenite. Posrtali su, spuštali se u rupe, verali se, a povremeno i samo puzali uz strmine doline. Panovi su osećali mirise drugih životinja, i to je donekle pomagalo.
     Ja-pan je često zastajao da se nahrani, ili da se odsutno zagleda u daljinu. Kroz njegov zamućeni um kao noćni leptiri lepršale su krhke misli, nošene tečnim emocionalnim strujama koje su vukle nasuprot njegovom pulsu. Panovi nisu bili stvoreni za dugotrajne projekte.
     Napredovanje je bilo sporo. Pala je noć, i morali su da se popnu na drvo, usput berući voće.
     Ja-pan je zaspao, ali Hari nije. Nije mogao.
     Njihovi životi ovde su bili u podjednakoj opasnosti kao životi panova, ali su usnuli umovi u kojima su gostovali on i Dors oduvek tako živeli. Za panove je noć u šumi sipila kao tiha kiša podataka, obrađivanih u snu. Njihovi umovi vezivali su raznolike zvukove za poznate bezopasne izvore, ne prekidajući san.
     Hari nije poznavao prefinjene znake opasnosti, pa je svaki šušanj i podrhtavanje lišća zamišljao kao pretnju koja se prikrada. San je došao protiv njegove volje.
     U prvom bledom sjaju zore, Hari se probudio sa zmijom pored sebe. Bila je omotana kao zeleno uže oko uspravne grane i pripremala se da ujede. Fiksirala ga je očima, i Hari se ukoči.
     Ja-pan izroni iz dubokog sna. Ugledao je zmiju, ali nije reagovao iznenađenim trzajem kao što se Hari plašio da hoće.
     Trenutak se razvukao, i Ja-pan je za to vreme samo jednom trepnuo. Zmija je na to postala potpuno nepomična, i Ja-panovo srce je počelo brže da bije, ali nije načinio ni najmanju kretnju. Zmija se posle nekoliko trenutaka odmota i kliznu dalje; nemo sučeljavanje bilo je okončano. Ja-pan nije ličio na obećavajući plen, zelena zmija bila je neukusna, a panovi su bili dovoljno pametni da ostave zmije na miru.
     Kada se Šila probudila, sišli su do obližnjeg živog potoka da piju. Usput su skupili lišća i nekoliko krckavih insekata. Oba pana mirno su zgulila debele, crne pijavice koje su im se prikačile preko noći. Debeli, naduveni crvi ispunjavali su Harija mučninom, ali ih je Ja-pan spokojno čupao sa sebe, isto kao što bi Hari vezao odvezane pertle.
     Na svu sreću, Ja-pan ih nije jeo. Pio je vodu, i Hari ponovo primeti da pan nema potrebu da se opere. Hari se obično prao dva puta dnevno, pre doručka i večere, i osećao se nelagodno kad god bi se oznojio - tipičan meritokrat.
     Ovde je udobno nosio svoje čupavo telo. Da li su njegova česta kupanja bila zdravstvena mera, kao i biskanje panova? Ili stečena, civilizacijska navika? Maglovito je pamtio da je kao dečak na Helikonu zadovoljno provodio dane u znoju i da nije voleo kupanje i tuširanje. Ja-pan ga je nekako vratio pređašnjem, jednostavnijem stanju, prilagođenijem prljavom svetu.
     Njegova udobnost nije dugo trajala. Opazili su rabune na padini iznad njih.
     Ja-pan je osetio miris, ali Hari nije imao pristup delu panovog mozga gde su nastajale veze između mirisa i slika. Znao je samo da je nešto uznemirilo Ja-pana, koji je nabrao kvrgavi nos. Bio je to prizor koji je ugledao, tako blizu.
     Debele zadnje noge, koje su ih hitro odbacivale napred. Kratke prednje noge sa oštrim kandžama. Njihove krupne glave kao da su se sastojale od samih zuba, oštrih i belih iznad zakošenih, gladnih očiju. Bili su prekriveni gustim, smeđim krznom, čupavim na teškom repu na koji su se oslanjali.
     Danima ranije, iz bezbednog okrilja visoke krošnje, Ja-pan je posmatrao druge rabune kako rastržu i proždiru meko meso gigantelope, tamo u savani.
     Ovi su naišli njuškajući, krećući se nizbrdo u liniji. Bilo ih je pet. Šila i Ja-pan su zadrhtali kada su ih ugledali. Nalazili su se niz vetar u odnosu na rabune, i zato su počeli tiho da se povlače.
     Ovde nije bilo visokog drveća, već samo grmlja i mladih stabala. Hari i Šila uzmicali su nizbrdo, udaljavajući se od rabuna, a onda ispred sebe ugledaše čistinu. Ja-pan oseti slab miris drugih panova, koji je dolazio sa druge strane čistine.
     Mahnuo joj je: Idi. U istom trenutku začu horsko lajanje otpozadi. Rabuni su ih najušili.
     Kroz gusti čestar odjeknu njihovo šištavo roktanje. Nizbrdo je bilo još manje zaklona, ali je nešto dalje bilo višeg drveća. Njihove krošnje mogle bi da budu spas za njih, ako stignu donde.
     Ja-pan i Šila požuriše preko široke, mrke čistine na sve četiri, ali nisu bili dovoljno brzi. Rabuni izbiše u travu iza njih, režeći. Hari se zalete među drveće - i nađe se usred čopora panova.
     Bilo ih je nekoliko desetina; zatečeno su treptali. On poče nerazumljivo da galami, pitajući se kako Ja-pan da se sporazume sa njima.
     Najbliži krupni mužjak se okrenu, iskezi zube i besno zavrišta. Čitav čopor prihvati zov, galameći i gađajući Ja-pana granjem i kamenjem. Oblutak ga pogodi u bradu, grana u bok. On poče da beži, za Šilom koja je već trčala nekoliko koraka ispred njega.
     Rabuni su im jurili u susret preko čistine. U kandžama su držali sitno, oštro kamenje. Izgledali su krupno i snažno, ali su se zaustavili na baraž vriskova i laveža iz šume.
     Ja-pan i Šila izbiše u travu na čistini, a iza njih i panovi. Rabuni se ukopaše u mestu.
     Panovi ugledaše rabune, ali ih to nije zaustavilo, niti usporilo. I dalje su progonili Ja-pana i Šilu, u ubilačkom zanosu.
     Rabuni su nepomično stajali, nesigurno otvarajući i zatvarajući kandže.
     Hari shvati šta se događa i u trku pokupi granu, dozivajući Šilu. Ona to vide i učini isto. Pojurio je pravo na rabune, mašući granom. Bila je osušena i iskrivljena, beskorisna, ali je izgledala velika. Hari je želeo da se prikaže rabunima kao glasnik veće nevolje koja se približavala.
     U sve gušćem oblaku prašine i opštoj pometnji, rabuni videše veliki čopor razbesnelih panova kako se pojavljuje iz šume. Dadoše se u bekstvo.
     Skičeći, otprašiše punom brzinom prema drveću u daljini.
     Ja-pan i Šila su trčali za njima, trošeći poslednje rezerve snage. Stigavši do prvih stabala, Ja-pan se osvrnu i vide da su panovi zastali na pola puta, i dalje krvožedno vrišteći.
     Pokazao je Šili, Ići. Zaputili su se uz strmu padinu, ponovo uzbrdo.








19.
     Ja-panu su bili potrebni hrana i odmor - ako ništa drugo, da bi srce prestalo da mu preskače na svaki šušanj. Šila i Ja-pan su se grlili, visoko u krošnji, predući i biskajući jedno drugo.
     Hari je želeo da razmisli na miru. Autoserveri u stanici održavali su njihova tela u životu. Dorsin tik-tak braniće njihove kapsule, ali koliko će vremena biti potrebno oficiru za bezbednost da ga zaobiđe?
     Bilo bi mudro ostaviti ih ovde, među opasnostima, izgovarajući se ostalom osoblju da je taj čudni par turista tražio izuzetno dugo stapanje. Trebalo je samo sačekati da priroda učini svoje.
     Njegovo razmišljanje izazvalo je drhtavicu kod Ja-pana, pa je odustao od toga. Bolje je misliti apstraktno. Ovde je bilo toliko toga što je tek trebalo shvatiti.
     Pretpostavio je da su ljudi iz davnine, koji su ovde zapatili panove i gigantelope i ostale vrste, eksperimentisali i sa rabunima, da bi videli mogu li da dalekog, primitivnog rođaka pretvore u nešto slično čoveku. Izopačen cilj, činilo se Hariju, ali verovatan. Naučnici su oduvek voleli da eksperimentišu.
     Stigli su do lova u čoporu, ali rabuni nisu imali nikakvog drugog oruđa osim grubo naoštrenog kamenja, koje su povremeno upotrebljavali da seku meso pošto bi oborili plen.
     Za nekoliko miliona godina, pod žrvnjem evolucije, mogli bi da postanu podjednako pametni kao panovi. Ko bi tada bio istrebljen?
     U ovom trenutku nije mario za to. Osetio je istinski gnev kada su se panovi - njegova sopstvena vrsta! - okrenuli protiv njih, iako su ugledali rabune. Zašto?
     Brinulo ga je to pitanje, i bio je siguran da je to stvar koju je bilo važno shvatiti. Psihoistorija će se baviti upravo takvim osnovnim, najdubljim porivima. Reakcija panova bila je uznemirujuće slična bezbrojnim postupcima u ljudskoj istoriji.
     Mrzeti Tuđe.
     Morao je da dokuči tu mračnu istinu.
     Panovi su se kretali u malim grupama gde nije bilo mesta uljezima, pareći se unutar uskog kruga od nekoliko desetina. Ovo je značilo da je svako novo genetsko svojstvo brzo prelazilo na sve članove grupe. Ako je svojstvo pomagalo da grupa opstane, grubo trenje slučaja odabralo bi ga za taj cilj. Sasvim logično.
     Ali to svojstvo moralo je da ostane nerazblaženo. Grupa izuzetnih bacača kamenja bila bi progutana ako bi se pridružila čoporu od nekoliko stotina. Dodir bi izazvao parenje izvan prvobitne ograničene grupe. Njihovo genetsko nasleđe bilo bi razvodnjeno.
     Postići ravnotežu između genetskih slučajnosti u malim grupama, i stabilnost većih grupa... u tome je bio trik. Neka srećna grupa mogla bi da ima povoljno ustrojstvo gena, koje bi prenelo svojstva dorasla sledećem izazovu u svetu koji se neprestano menjao. Toj grupi bi dobro išlo. Ali šta ako se ti geni nikada ne bi preneli na veći broj panova?
     Sa povremenim, retkim parenjem izvan grupe, pomenuto svojstvo ipak se širilo na druge grupe. Posle prolaska kroz sito vremena, i drugi bi nasledili svojstvo. Širilo se.
     Ovo je značilo da je, zapravo, bilo korisno razviti ubilačku netrpeljivost prema uljezima, urođen osećaj njihovog nepripadanja. Ne pariti se sa njima.
     Zbog toga su male grupe zadržavale svoje ekscentrične odlike, i neke su zahvaljujući njima opstajale. Ove su preživljavale; druge su nestajale. Evolutivni skokovi događali su se brže u malim, poluizolovanim grupama koje su se u zanemarljivoj meri parile sa tuđincima. Čuvale su svoje genetsko blago u jednoj korpi, grupi. Tek povremeno su se parile sa drugim grupama... često na silu.
     Cena je bila visoka: snažna naklonost prema sopstvenom, sićušnom jezgru.
     Mrzeli su gužvu, neznance, buku. Grupe sa manje od deset članova bile su suviše izložene bolestima i grabljivicama: nekoliko gubitaka, i grupa je izumirala. Tamo gde ih je bilo previše, gubila se koncentracija parenja u uskom krugu partnera. Bili su izuzetno privrženi svojoj grupi, lako se prepoznajući u tami po mirisu, čak i na velikim daljinama. Budući da su imali mnogo zajedničkih gena, bili su skloni sveukupnom delovanju.
     Pri tom su čak gajili herojstvo - jer, ako bi heroj poginuo, njegovi geni bi se ipak preneli na potomstvo.
     Čak i u slučajevima kada bi tuđinci prošli kroz testove razlike u izgledu, običajima, mirisu, načinu biskanja, različita kultura mogla je samo da pojača razlike. Pridošlice sa drugim jezikom i običajima izgledale su odbojno. Sve što je služilo da grupu učini prepoznatljivom održavalo je plamen mržnje.
     Svaka od tih malih genetskih skupina tada bi po diktatu prirodne selekcije isticala nenasleđene razlike, čak i one sasvim nasumične, sve koje su iole bile u vezi sa sposobnošću preživljavanja... i tako su mogle da se razviju kulture. Kao što je bio slučaj sa ljudima.
     Raznovrsnost njihovih plemenskih ustrojstava sprečavala je genetsko razvodnjavanje. Bio je to odgovor na praiskonski zov izolovanog, nepoverljivog tribalizma.
     Hari/Ja-pan se nelagodno promeškolji. U njegovom razmišljanju, reč oni podrazumevala je ljude i panove podjednako. Opis je odgovarao obema vrstama.
     I to je bio ključ. Ljudi su se uklapali u divovsko Carstvo uprkos svom urođenom tribalizmu i panovskom nasleđu. Čudesno!
     Ali čak je i za čuda postojalo objašnjenje. Panovi su mogli da budu koristan model za plemstvo i ogromno građanstvo, dve klase podstaknute da se množe.
     Ali kako je Carstvo uspevalo da očuva stabilnost, kada je na raspolaganju imalo tako primitivna bića u ulozi ljudi?
     Hari nikada ranije nije video to pitanje u tako oštroj i ponižavajućoj svetlosti.
     A odgovor nije imao.








20.
     Išli su dalje uprkos tupom, dubokom nespokojstvu u svojim panovima.
     Ja-pan je osećao miris nečega zbog čega je neprestano šarao pogledom. Koristeći se punom torbom umirujućih misli i prefinjenih trikova koje je naučio, Hari ga je terao dalje.
     Sa Šilom je bilo teže. Ženka pana nije volela mučno pentranje uz dugačke, strme jaruge koje su vodile prema vrhu grebena. Žilavo žbunje im je sprečavalo prolaz, i gubili su mnogo vremena u zaobilaženju. Voće je bilo teže pronaći na ovoj visini.
     Ja-pana su neprestano bolele ruke i ramena. Panovi su hodali na sve četiri zato što su njihove strahovito snažne ruke bile opterećene kaznenim bremenom trupa. Pronalaženje puta između stabala i kroz krševito zemljište nije im dalo da to nekako olakšaju. Šila i Ja-pan stenjali su i cvileli od bola koji im nijednog trenutka nije napuštao stopala, noge, zglobove šaka i mišice. Panovi nikada neće biti istraživači daljina.
     Oboje su često dopuštali panovima da se odmore i nakupe vodu iz šupljih stabala, natapajući smrvljeno lišće. Bila je to jedna od primena jednostavnih oruđa. Stalno su njušili vazduh, uznemireni.
     Miris koji ih je uzrujavao postao je snažniji, tamniji.
     Šila je išla napred, i prva je prešla liniju grebena. Daleko napred, u dolini, nazirali su se četvrtasti obrisi izletničke stanice. Sa krova stanice diže se letač i kliznu preko doline, udaljavajući se od njih, bezopasan.
     Setio se kako je - činilo mu se da je čitav vek prošao od tada - sedeo na tremu stanice sa čašom u ruci, dok mu je Dors govorila Da si ostao na Trantoru, možda bi sad bio mrtav. Nije ostao na Trantoru, ali...
     Zaputili su se niz strmi obronak. Oči njihovih panova trzale su se na svaki neočekivani pokret. Hladan vetar ljuljao je retko i nisko žbunje i iskrivljeno drveće. Neka stabla izgledala su kao da su od perja, spaljena i rascepana munjama. Vazdušne mase iz dolina borile su se ovde, u nemilosrdnom sudaru pritisaka. Krševiti greben bio je daleko od prijatnog staništa panova. Požurili su.
     Ispred njega, Šila se zaustavi.
     Bez ijednog zvuka, pet rabuna se podigoše iz zaklona, u pravilnom polukrugu oko njih.
     Hari nije mogao da odredi da li je to bio onaj isti čopor. Ako jeste, posredi su bili izuzetni lovci, sposobni da dugo čuvaju sećanje i nameru. Čekali su ih da naiđu, na mestu gde nije bilo drveća za penjanje.
     Rabuni su bili sablasno tihi dok su im se približavali, uz prigušeno zveckanje kandži.
     Dozvao je Šilu i počeo da diže potpuno lažnu krvožednu buku dok se okretao, ruku podignutih visoko iznad glave, uspravljajući leđa da bi izgledao još veći. Pustio je Ja-pana da preuzme kontrolu da bi dobio vremena da razmisli.
     Čopor rabuna svakako je mogao da savlada dva usamljena pana. Da bi ovo preživeli, moraće da iznenade rabune, da ih zaplaše.
     Osvrnuo se oko sebe. Bacanje kamena ovde neće biti od pomoći. Nesiguran šta mu valja činiti, pošao je levo, prema stablu koje je rascepila munja.
     Šila opazi njegov pokret i stiže tamo prva, u nekoliko odlučnih koraka. Ja-pan podiže dva kamena i baci ih na najbližeg rabuna. Pogodio ga je u bok, ali ga nije primetno ozledio.
     Rabuni počeše da kaskaju, kružeći oko njih. Dozivali su se šištavim roktanjem.
     Šila skoči na sasušenu granu drveta. Grana se odlomi. Podigla ju je, i Hari shvati njenu nameru. Štap je dosezao do njene visine, i držala ga je obema rukama.
     Najkrupniji rabun zarokta, i grupa razmeni poglede.
     Napadoše.
     Najbliži rabun krenu na Šilu. Ona ga zakači tupim vrhom po ramenu, i rabun zacvile.
     Hari dograbi stablo rascepljenog drveta. Nije mogao da ga iščupa. Začu cviljenje iza sebe, i Šilin piskav, uplašen zov.
     Bilo je najbolje pustiti panove da se oslobode napetosti oglašavanjem, ali se u njihovim glasovima jasno osećao prizvuk straha i ojačanja.
     Pažljivo je odabrao tanju granu. Obema rukama ju je uvrnuo, služeći se svojom težinom i velikim mišićima ramena. Štap koji mu je ostao u rukama bio je zašiljen na vrhu.
     Koplja. Bio je to jedini način da se sačuvaju od kandži rabuna. Panovi nikada nisu koristili tako napredno oružje. Njihova evolucija još nije stigla do te lekcije.
     Rabuni su ih sada bili potpuno okružili. On i Šila stadoše leđa uz leđa. Jedva je stigao da zauzme taj položaj kada je jedan krupan, mrki rabun nasrnuo na njega.
     Rabuni još nisu shvatili svrhu kopalja. Koplje ubode i odmah se povuče nazad. Jeziv urlik. Ja-pan se pomokri od straha, ali ga je nešto u Hariju držalo pod kontrolom.
     Rabun se povuče, cvileći. Okrenu se da beži, ali se usred koraka zaustavi. Nekoliko trenutaka je oklevao - a onda se ponovo okrenu prema Hariju.
     Zakaskao je napred sa novim pouzdanjem. Ostali rabuni su posmatrali. Rabun ode do istog drveta koje je Hari upotrebio i jednim trzajem odlomi dugačku, vitku motku. Onda pođe prema Hariju i stade ispred njega, držeći jednom rukom štap ispred sebe. Zabacivši veliku glavu, zagleda se u njega i napola se okrenu, isturivši jednu nogu napred.
     Hari zapanjeno prepozna mačevalački položaj.
     Isti položaj je koristio Vado. Vado je kontrolisao ovog rabuna.
     Bilo je to sasvim verovatno. Na taj način će pogibija panova izgledati potpuno prirodno. Vado je mogao da kaže da je razvijao kontrolu rabuna kao novu komercijalnu primenu opreme za kontrolu panova.
     Vado poče oprezno da se primiče, korak po korak, držeći dugačku motku obema rukama. Kraj motke je kružio. Pokret je bio grčevit; kandže su bile nezgrapne u poređenu sa rukama panova. Ali rabun je bio jači.
     Napao ga je brzom fintom, a zatim ubodom. Hari je jedva uspeo da se izmakne u stranu, odbivši koplje svojim štapom. Vado hitro zauze položaj i napade sa Harijeve leve strane. Ubod, finta, ubod, finta. Hari je dočekivao svaki zamah podmetanjem štapa.
     Njihovi drveni mačevi su praštali, sudarajući se, i Hari se nadao da se njegov neće slomiti. Vado je dobro kontrolisao svog rabuna. Više nije pokušavao da pobegne kao maločas.
     Hari je bio potpuno zaokupljen odbijanjem Vadoovih udaraca. Znao je da mora da stekne nekakvo preimućstvo, jer će nadmoćna snaga rabuna uskoro početi da odnosi prevagu. Hari je kružio, odvlačeći Vadoa od Šile. Ostali rabuni su je držali u krugu, ali nisu napadali. Sva pažnja bila je usmerena prema dvema prilikama koje su zamahivale i dočekivale udarce.
     Hari je odvlačio Vadoa prema jednoj izbočini. Rabun je imao poteškoća da održi koplje u uspravnom položaju i morao je da gleda u kandže da bi mu zahvat bio pravilan. Ovo je značilo da je manje pazio gde staje kopitima. Hari je zamahivao i ubadao, ne prestajući da se kreće, primoravajući rabuna da korača u stranu. Rabun zagazi velikim kopitom između dva nepravilna kamena i posrnu, ali odmah povrati ravnotežu.
     Hari zakorači ulevo. Rabun ponovo stade među kamenje, zglob mu se iskrivi i on se zatetura. Hari je istog trenutka bio kraj njega. Gurnuo je koplje napred u trenutku kada je rabun oborio pogled, pokušavajući da nađe čvrst oslonac na tlu. Hari ga pogodi vrhom koplja.
     Nasloni se svom težinom na koplje. Ostali rabuni ispustiše zvuk nalik na stenjanje.
     Duvajući od besa, rabun pokuša da se izmakne od vrha. Hari natera Ja-pana da zakorači napred i gurne vrh koplja dublje u telo rabuna. Stvor promuklo pisnu. Ja-pan ponovo gurnu. Iz rabuna prsnu krv, kvaseći prašinu. Kolena mu zaklecaše, i on se strovali.
     Hari baci pogled preko ramena. Ostali su upravo kretali u napad. Šila je odbijala napade tri rabuna, vrišteći na njih tako prodorno da se i sam ježio od toga. Već je uspela da rani jednog rabuna. Niz njegovo smeđe krzno lila je krv.
     Ali ostali nisu napadali. Kružili su, režali i tukli nogama po zemlji, ali nisu prilazili bliže. Bili su zbunjeni, ali su istovremeno učili. Video je njihove hitre, sjajne oči kako proučavaju situaciju, novu strategiju u večnom ratu.
     Šila iskorači i ubode najbližeg rabuna. Ovaj se baci na nju, pomamno režeći, i ona ga ponovo ubode, dublje. Rabun skarliknu, okrenu se... i poče da beži.
     Bio je to znak za ostale. Svi se dadoše u trk, ostavivši saplemenika da bleji na zemlji. Ošamućeno je posmatrao kako mu krv ističe iz tela. Oči mu zatreptaše, i Vado više nije bio u njima. Životinja klonu.
     Hari uze kamen, diže ga i tresnu rabuna po glavi. Bio je to mučan posao, i Hari je dopustio mračnom, usijanom besu da ovlada Ja-panom.
     Kada je bilo gotovo, sagnuo se i osmotrio rabunov mozak. Gumasta, izuvijana kugla mozga bila je omotana finom, srebrnastom mrežom. Kolo za stapanje.
     Okrenuvši leđa prizoru, prvi put je opazio da je Šila povređena.








21.
     Stanica je bila izgrađena na vrhu stenovitog brega. Strme jaruge davale su padinama izgled umornog, izboranog lica. Podnožje je bilo posuto žičastim žbunjem.
     Ja-pan je soptao, uspinjući se sipkom, erozivnom zemljom. U očima pana noć je bila sablasna, treperav prizor bledozelenih i plavičastih senki. Breg je bio samo detalj velikog nagiba veličanstvene planine, ali panov vid nije bio dovoljno oštar da razazna daleke pojedinosti. Panovi su živeli u užem, ušuškanijem svetu.
     Ispred sebe jasno je video svetlucajući goli zid koji je opasivao stanicu. Bio je širok, pet metara visok. I, sećao se toga iz turističkog obilaska mesta, po vrhu obezbeđen slomljenim staklom.
     Iza sebe je čuo Šilu kako stenje, mučeći se uzbrdo. Rana na njenom boku učinila je da joj korak bude ukočen, a lice zgrčeno. Odbila je da se sakrije negde u podnožju. Oboje su bili na rubu iscrpljenosti, i njihovi panovi jedva su se vukli, i pored dva zastanka radi obroka od voća i larvi, i odmora.
     Na njihovom oskudnom jeziku znakova, uz pomoć krivljenja lica i pisanja u prašini, 'razmotrili' su mogućnosti. Dva pana su ovde napolju bila ranjiva. Tako umorni i na nepoznatom terenu, nisu mogli da očekuju da će imati jednaku sreću kao sa rabunima.
     Noć je bila najbolje vreme za prilazak stanici. Ko god je ovo smislio, neće čekati doveka. Od jutra su još dva puta morali da se kriju od letača. Zamisao da se jedan dan odmore činila se primamljiva i korisna, ali neka slutnja terala je Harija da žuri.
     Vukao se uzbrdo, pazeći na elektronske alarme. Nije znao ništa o tim tehničkim stvarima. Mogao je samo da pazi na očigledno i da se nada da stanica nema alarme protiv mislećih uljeza.
     Panov vid bio je oštar i bistar za bliske objekte u mutnoj svetlosti, ali nije ništa opazio.
     Odabrao je tačku pored zida u senci drveća. Šilin dah je šištao kada ga je sustigla. Gledan odozdo, zid je izgledao ogroman. Nemoguće...
     Zid je bio od uglačanog betona. Debeo ispust na vrhu činio je uspon još manje mogućim.
     Šila pokaza prema mestu gde je drveće raslo bliže zidu. Panjevi u blizini zida pokazivali su da su graditelji mislili na mogućnost da životinje skoče na zid sa grana, ali su neka stabla bila dovoljno visoka i pružala su grane nekoliko metara od vrha zida.
     Da li bi pan mogao da preskoči tu razdaljinu? Malo verovatno, naročito ako je bio umoran. Šila pokaza na njega, pa na sebe, pa ispruži ruke i načini pokret ljuljanja. Da li bi mogli da se zaljuljaju sa grane na zid?
     Zagledao joj se u lice. Projektant svakako nije predvideo da bi dva pana mogla da sarađuju na ovaj način. Začkiljio je prema vrhu zida. Bio je previsok da se popnu preko njega, čak i kada bi mu Šila stala na ramena.
     Da, pokaza.
     Nekoliko trenutaka kasnije, dok su ga njene ruke držale za noge i dok se spremao da se otpusti sa svoje grane, već je mislio drugačije.
     Ja-pan nije imao ništa protiv ovakvog vida vežbanja i bio je, u stvari, zadovoljan što se ponovo nalazi na drvetu. Ali Hariju je njegovo ljudsko rasuđivanje i dalje dovikivalo da stvar nema nikakvih izgleda da uspe. Prirodna veština pana bila je u sukobu sa ljudskom opreznošću.
     Na svu sreću, nije imao vremena da se prepusti sumnji u sebe. Šila ga otrgnu sa grane. Počeo je da pada, pridržavan samo njenim rukama.
     Sa nogama čvrsto omotanim oko jedne debele grane, počela je da ga njiše kao teg na uzici. Ljuljala ga je tamo-amo, povećavajući luk. Napred-nazad, gore-dole... osećao je centrifugalni pritisak u glavi. Za Ja-pana to nije bilo ništa naročito. Za Harija je to bio vrtoglavi svet kretnji od kojih je zastajao dah.
     Brinuo ga je šum grančica koje su šuštale oko njega, a onda je zaboravio na to, jer mu je glava dosegla vrh zida.
     Betonski ispust bio je zaobljen iznutra, tako da nikakva kuka nije mogla da pronađe oslonac.
     Ponovo je propao naniže, zaletevši se glavom prema zemlji. Povrh zida svetlucale su gusto posute krhotine stakla. Veoma profesionalno.
     Imao je taman toliko vremena da pomisli ove stvari, a tada je osetio da ga je pustila.
     Poleteo je uvis, ruku ispruženih ispred sebe - i jedva se zakačio za ivicu. Da nije bilo tog ispusta, promašio bi.
     Pustio je da mu telo tresne o zid. Noge mu zagrebaše po glatkoj površini, tražeći oslonac. Nekoliko prstiju se zakači. Napregnuvši mišiće, povukao je telo uvis... i preko. Nikada pre toga nije do kraja shvatio koliko je pan snažniji od čoveka. Nijednom čoveku ne bi uspelo da se nađe ovde.
     Prebacio se na zid, posekavši ruku i unutrašnji deo noge na staklu. Bio je to osetljiv posao, uspraviti se na noge i pronaći mesto gde će moći da stoji.
     Nalet likovanja. Mahnuo je Šili, nevidljivoj u krošnji.
     Sada je sve zavisilo od njega. Iznenada je shvatio da su mogli da naprave neku vrstu užeta, od povezanih lijana. Tada bi mogao da je povuče gore. Dobra zamisao, ali zakasnela.
     Nije bilo razloga da odlaže stvar. Imanje je bilo delimično vidljivo kroz drveće: gorelo je nekoliko svetala. Mrtva tišina. Čekali su da prođe otprilike polovina noći; u tome je mogao da se osloni samo na panov osećaj za doba noći.
     Pogledao je naniže. Odmah ispred njegovih nožnih prstiju svetlucala je žilet-žica, uglavljena u beton. Pažljivo je prekoračio sjajne niti. Među krhotinama stakla bilo je mesta gde je moglo da se stane. Jedno drvo mu je zaklanjalo vidik, tako da je mogao da vidi malo toga u mutnoj svetlosti stanice. To je bar značilo da ne mogu da vide ni njega.
     Da skoči? Previsoko. Stablo koje ga je skrivalo bilo je blizu, ali nije mogao da prodre pogledom u njegovu krošnju. Stajao je i razmišljao, ali mu ništa nije padalo na pamet. Šila je za to vreme čekala na njega, sama; mrzeo je pomisao da ju je ostavio tamo gde su je vrebale opasnosti koje nije mogao ni da zamisli.
     Razmišljao je kao čovek, zaboravljajući da poseduje sposobnosti pana.
     Kreći. Skočio je. Pod njim zakrckaše grančice, i on zaroni među senke. Grane su mu se zabadale u lice. Opazio je tamno obličje sa desne strane i izvio se u tom pravcu, zgrčivši noge, ispruženih ruku - i uhvatio se za granu. Šake mu se lako obaviše oko nje, i on shvati da je suviše tanka, suviše tanka...
     Grana se odlomi. Prasak je bio kao udar groma u njegovim ušima. Poče da pada i ispusti granu. Leđa mu udariše u nešto tvrdo i on se prevrnu, mašući za osloncem. Prsti mu se zakačiše za debelu granu, i on se sledećeg trenutka zaljulja na njoj. Konačno ispusti vazduh iz pluća.
     Lišće je šuštalo, grane se njihale. Ništa više.
     Bio je na sredini stabla. U zglobovima mu se javljala čitava Galaksija bolova.
     Hari se opusti i dozvoli Ja-panu da se sam spusti sa drveta. Napravio je priličnu buku skokom na drvo, ali na širokim travnjacima između njega i stanice nije bilo nikakvog vidljivog kretanja.
     Pomislio je na Dors i poželeo da postoji način da joj javi da je unutra. Dok je mislio na nju, premeravao je pogledom udaljenost okolnog drveća, pamteći njihov raspored da bi mogao da pronađe put nazad ako bude morao hitro da se povuče.
     Šta sad? Nije imao nikakav plan.
     Hari blago potera Ja-pana, koji je bio nervozan i umoran, gotovo sasvim ravnodušan na komande, u trouglasto raspoređeno grmlje. Ja-panov um bio je kao olujno nebo, raskidano izlomljenim munjama. To nisu bile misli, već pre čvorovi emocija koji su se obrazovali i sevali oko krhkih zrnaca nemira. Hari strpljivo prizva umirujuće slike, osetivši kako se Ja-panovo disanje usporava, i u tom poslu zamalo da mu promakne šaptavi zvuk.
     Grebanje noktiju na stazi od kamenih ploča. Nešto je jurilo prema njemu.
     Pojavili su se iza trougla grmova. Čvorovi mišića, glatka koža, zdepaste noge koje su gutale preostalu razdaljinu. Bili su obučeni da pronađu i ubiju u tišini i bez upozorenja.
     Ja-panu su ova čudovišta bila nepoznata, zastrašujuća. Ja-pan ustuknu u panici ispred dva leteća metka od mišića i kostiju. Crne usne bile su povučene sa belih zuba, iskeženih ispod izbezumljenih očiju.
     Hari oseti kako se u Ja-panu nešto budi. Praiskonske, nagonske reakcije zaustaviše njegov uzmak, napeše mu telo. Vreme bežanja je prošlo. Kucnuo je čas za borbu.
     Ja-pan zauze čvrst, uravnotežen položaj. Stvorovi će verovatno pokušati da ga ščepaju zubima za ruke, i zato ih je povukao unazad, i čučnuo da bi mu glava bila što niže.
     Ja-pan je već imao posla sa četvoronožnim lovcima, negde duboko u predačkom pamćenju, i znao je da napadaju ispružene udove plena, i da hvataju za gušu. Psi su nameravali da ga obore i da mu pocepaju grlo, u vitalnim sekundama iznenađenja.
     Napeli su se, svežnjevi hitrih žila, trčeći gotovo bok uz bok - i skočili.
     U vazduhu, njihova moć reagovanja bila je ograničena. Bili su ranjivi.
     Ja-pan diže obe ruke da uhvati prednje šape pasa.
     Bacio se unazad, čvrsto držeći šape, ruku tik ispod čeljusti. Zalet je povukao tragače iznad njegove glave kada se prućio na leđa.
     Ja-pan snažno povuče. Iznenadni trzaj odbaci pse napred. Nisu mogli da okrenu glavu prema njemu, da ga uhvate zubima za šake.
     Skok, hvatanje, brz premet i trzaj - sve to kombinovano u centrifugalnom zamahu koji je odbacio tragače preko Ja-pana. Odleteli su iza njega uz bolno skarlikanje.
     Ja-pan se premetnu preko glave i odbaci se sa ramena na noge. Začuo je težak udarac i škljocanje vilica. Psi su tresnuli u travu, nesposobni da se dočekaju na slomljene noge.
     Požurio je za njima, pištavo dišući. Pokušavali su da se podignu, okrećući se na prelomljenim nogama da se suoče sa lovinom. Jedan od njih žestoko i prostački opsova. Drugi je ponavljao "Gaade... gaade..."
     Životinje su se obrtale u beskrajnoj, čemernoj noći.
     Skočio je, visoko, i doskočio im na glave. Njegova stopala nabiše im vratove u zemlju, i on oseti kako pucaju kosti. Pre nego što je zakoračio unazad da ih osmotri, znao je da su gotovi.
     Ja-panova krv pevala je od radosti. Hari nikada ranije nije osetio to naježeno uzbuđenje, čak ni prilikom prvog stapanja, kada je Ja-pan ubio Tuđeg. Trijumf nad nepoznatim stvarima sa zubima i kandžama koje te napadnu u noći bio je najdublje, sažižuće zadovoljstvo.
     Hari tu ništa nije učinio. Pobeda je potpuno pripadala Ja-panu.
     Jedan dugi trenutak Hari se kupao u ushićenju na hladnom noćnom vazduhu, osećajući drhtaje ekstaze.
     Um mu se polako razbistrio. Ta dva tragača nisu bila jedina. Ja-pan je imao sreće sa ova dva. To se više neće ponoviti.
     Psi su bili upadljiva obličja na potkresanom travnjaku. Bilo je sigurno da će privući pažnju.
     Ja-pan nije imao želju da ih dodirne. Smrt im je ispraznila creva, i osećao se prodoran zadah. Ostavili su trag na travi kada ih je odvukao u žbunje.
     Vreme, vreme. Neko će primetiti da nema pasa i doći će da ih potraži.
     Ja-pan je i dalje bio pun snage zbog pobede. Hari to iskoristi da ga natera da pretrči široki travnjak, od senke do senke. Ja-panovim venama strujala je energija. Hari je znao da je reč o trenutnom, žlezdanom zanosu, ispod koga je ležala potpuna iscrpljenost. Kada ga to prođe, Ja-pan će biti ošamućen, težak za upravljanje.
     Svaki put kada bi zastao osvrtao se i pamtio orijentire. Možda će morati u trku da se vrati istim putem.
     Bilo je pozno doba, i stanica je bila u mraku. U tehničkom delu, međutim, nekoliko prozora bacalo je svetlost koja je Ja-panu izgledala nemoguće blistava i neprirodna.
     Dogegao se do njih i priljubio se uz zid. Ja-panova opčinjenost ovom citadelom bogolikih bića bila je jača od straha. Radoznalost ga natera da proviri kroz prozor. Pod jarkim osvetljenjem prostirala se velika prostorija koju je Hari poznavao od ranije. U njoj se, pre mnogo vekova, pridružio ostalim živopisno odevenim turistima pred polazak na izlet.
     Hari pusti da ga panova radoznalost odvede do ugla, iza koga je znao da se nalaze vrata koja su vodila u dugačak hodnik. Na njegovo iznenađenje, vrata nisu bila zaključana. Ja-pan sa zaputi preko klizavih pločica hodnika, začuđeno proučavajući fosfornom bojom oslikane oznake na tavanici i zidovima, koje su zračile umirujućim sjajem boje slonovače.
     Vrata jednog od ureda bila su otvorena. Hari natera Ja-pana da čučne i proviri iza dovratka. Unutra nije bilo nikoga. Bila je to prostrana soba sa policama koje su se dizale visoko prema zasvođenoj tavanici. To je značilo da su se kapsule za stapanje nalazile samo nekoliko vrata niže niz...
     Škripanje đonova na pločicama natera ga da se okrene.
     Iza njega je stajao SpecEksp Vado, sa uperenim oružjem.
     Čovekovo lice izgledalo je neobično u toj hladnoj svetlosti, posmatrano kroz oči pana, golo i koščato. Izduženo, mršavo, nedokučivog izraza...
     Hari oseti navalu strahopoštovanja u panu i pusti ga da pođe napred, tiho se oglašavajući. Ja-pan je osećao obožavanje, a ne strah.
     Vado se ukoči, pomerajući cev ružnog oružja. Metalni škljocaj. Ja-pan podiže ruku u obrednom pozdravu panova, i Vado opali.
     Udar obrnu Ja-pana oko ose. Sruši se na pod.
     Vadoova usta se podrugljivo iskriviše. "Pametan profa, a? Nisi provalio alarm na vratima, a?"
     Bol u Ja-panovom boku bio je oštar, parališući. Hari zaroni u bol i narastajući bes u Ja-panu, podstičući ga. Ja-pan se opipa i oseti da mu je pod rukom lepljivo. U panovim nozdrvama miris je podsećao na usijano gvožđe.
     Vado je kružio okolo, mašući oružjem. "Ubio si me, uštvo kržljava. Upropastio si dobru opitnu životinju. Sada moram da odlučim šta da radim s tobom."
     Hari dodade svoj bes povrh Ja-panove kipuće jarosti. Osetio je kako mu se grče moćni mišići ramena. Bol u boku iznenada se rasplamte. Ja-pan zastenja i skupi se na podu, pritiskajući šakom ranu.
     Hari je držao glavu nisko, tako da pan nije mogao da vidi krv koja mu je sada tekla niz noge. Panovo telo napuštala je energija. Osećao je kako se telom polako razliva slabost.
     Načuljio je uši na zvuk približavanja Vadoovih koraka. Ponovo se zgrčio od bola, ovaj put skupivši noge pod sobom.
     "Izgleda da postoji samo jedno rešenje..." Hari začu škljocanje metala.
     Sada. Oslobodio je svoj bes.
     Ja-pan se pridiže na mišice i podvuče noge pod sebe. Nije bilo vremena da se uspravlja. Ja-pan se baci na Vadoa, iz čučnja.
     Sićušno zrno zazvižda mu kraj glave. Pan tresnu postrance u Vadoa i prignječi ga uz zid. Čovekov miris bio je sirov i slan.
     Hari izgubi kontrolu nad panom. Ja-pan odbi Vadoa o zid i udari ga obema rukama, punom snagom.
     Vado pokuša da odbije udarac. Ja-pan odgurnu slabašne čovekove ruke u stranu. Vadoovi patetični pokušaji za njega su bili kao da uklanja paukovu mrežu.
     Priklještio je Vadoa i naleteo masivnim ramenom na čovekove grudi. Oružje pade na pločice.
     Ja-pan se ponovo i ponovo bacao na čovekovo telo.
     Silina, moć, radost.
     Zakrckaše kosti. Vadoova glava polete unazad, udari u zid, i telo mu omlitavi.
     Ja-pan zakorači unazad i Vado se sroza na pod. Radost.
     Na ivicama vidokruga zujale su mu plavo-bele mušice.
     Dalje. Bilo je to sve što je Hari uspeo da progura kroz zavesu emocija koja je zaklonila panov um.
     Hodnik se zaljulja. Hari natera pana da se tetura dalje, šepajući postrance.
     Niz hodnik. Svaki korak je boleo. Dvoja vrata, troja. Ovde? Zaključano. Sledeća vrata. Svet se nekako sporije kretao.
     Vrata se otvoriše. Predsoblje koje je prepoznao. Ja-pan nalete na stolicu i jedva se održa na nogama.
     Hari naredi panovim plućima da ubrzano dišu. Vazduh očisti njegov vid od tame koja se prikradala, ali su plavo-bele mušice i dalje bile tu, nestrpljivo zujeći okolo, u još gušćim rojevima.
     Pritisnu kvaku poslednjih vrata. Zaključana. Hari prizva preostalu snagu u panu. Silina, moć, radost.
     Ja-pan nalete ramenom na vrata. Izdržala su. Ponovo. Pa još jednom, oštar bol - i vrata se sa treskom otvoriše.
     Bilo je to pravo mesto. Centar za stapanje. Ja-pan se zatetura između redova kapsula. Hod niz prolaz, između nizova kontrolnih tabli, trajao je večnost. Hari je morao da se usredsredi na svaki korak, na svaki dodir nogu sa podom. Ja-panovo vidno polje se ljuljalo jer mu se glava klatila na ramenima koja kao da su bila od vode.
     Ovde. Njegova kapsula.
     Dorsin tik-tak bio je spreman za njega. Primetio ga je kako prilazi i prilepio se za ploču, zaklonivši glavne komande.
     Ja-pan se nagnu nad tik-takovom kontrolnom pločicom. Počeo je da pritiska dugmad, prisećajući se ulazne šifre.
     Ja-panovi prsti bili su suviše široki. Nisu mogli da pritiskaju dugmad jedno po jedno.
     Soba puna bezbojne svetlosti počela je da se ispunjava maglom. Naterao je Ja-pana da ponovo pokuša sa šifrom, ali su zdepasti prsti pritiskali nekoliko dugmadi odjednom.
     Plavo-bele mušice rojile su mu se u uglovima očiju. Ja-panove šake su očajnički ubadale dugmad.
     Misli. Hari pogleda okolo. Ja-pan neće još dugo izdržati. U blizini je bio radni sto sa podlogom za pisanje i olovkom.
     Da ostavi poruku? Valjda će je naći pravi ljudi...
     Naterao je Ja-pana da otetura do stola i uzme olovku. Ideja mu sinu kada se okrenuo da napiše: POTREBNO MI JE...
     Okrenuo se i odvukao se nazad do kapsule. Usredsredi se.
     Držeći olovku među prstima, pritisnu jedno dugme. Bez teškoća je pogodio ono koje je želeo. Plave mušice su mu igrale pred očima.
     Sada je bilo teško setiti se pristupne šifre. Morao je da se priseća broj po broj. Ubod, pa opet i još jednom... i bilo je učinjeno. Crveno svetlo postade zeleno.
     Zapetljao je oko ručki. Poklopac kapsule se podiže.
     Unutra je ležao Hari Seldon, spokojno sklopljenih očiju.
     Komande za slučaj opasnosti. Sećao ih se iz prvih instrukcija.
     Potražio je na površini od uglačanog čelika i pronašao ploču sa strane. Ja-pan je ošamućeno zurio u besmislene simbole.
     Hari je i sam imao problema da pročita natpise. Slova su igrala i stapala se.
     Pronašao je nekoliko dugmadi i servo-komande. Ja-panove ruke su sada bile još neveštije. Tek posle tri uboda olovkom uspelo mu je da aktivira program za oživljavanje. Svetla pređoše iz zelene u azurnu boju.
     Ja-pan iznenada sede na hladni pod. Plavo-bele mušice su mu zujale svuda u glavi i sada su pokušavale da ujedu. Usisao je hladni i suvi vazduh, ali u njemu nije bilo okrepe...
     Tada, bez prelaza, shvati da gleda u tavanicu. Ležeći na leđima. Svetiljke su tamo gore tamnele. Onda potpuno utrnuše.








22.
     Harijeve oči se otvoriše.
     Program za oporavak i dalje je slao eletro-stimove kroz njegove mišiće. Pustio ih je da se trzaju, bride i žigaju, razmišljajući. Osećao se savršeno dobro. Nije čak bio ni gladan, kao što je obično bilo posle stapanja. Koliko dugo je bio u divljini? Barem pet dana.
     Pridigao se u sedeći položaj. U sobi sa kapsulama nije bilo nikoga. Vado je očigledno imao neki bezvučni alarm, ali nije uzbunio nikog drugog. To je ukazivalo, ponovo, na usku i ograničenu zaveru.
     Drhtavo je izišao iz kapsule. Da bi se oslobodio morao je da izvadi neke hranilice i sonde, ali je to izgledalo dovoljno jednostavno.
     Ja-pan. Krupno telo ispunjavalo je prolaz. Kleknuo je i opipao mu puls. Nepravilan.
     Ali prvo Dors. Njena kapsula bila je pored njegove, i on pokrenu oživljavanje. Izgledala mu je dobro.
     Vado mora da je postavio neku blokadu prenosa u sistem, tako da niko od osoblja nije mogao da prepozna da nešto nije u redu, gledajući u uređaj. Jednostavna priča za njih: taj par je tražio neuobičajeno dugotrajno stapanje. Vado ih je upozorio, ali ne, bili su uporni... Sasvim prihvatljiva priča.
     Dorsini očni kapci zatreptaše. On je poljubi. Ona zastenja.
     Načinio je panovski znak, tiho, i vratio se Ja-panu.
     Rana je sada neprestano krvarila. Hari je bio iznenađen što više ne oseća prodorne mirise elemenata u panovoj krvi. Ljudi su bili uskraćeni za toliko stvari!
     Skinuo je košulju i načinio grubu podvesku. Dors je sada već bila spremna da ustane, i pomogao joj je da se oslobodi.
     "Krila sam se na drvetu, a onda - puf!" reče ona. "Kakvo olakšanje. Kako si..."
     "Hajdemo odavde", reče on.
     Kada su izišli iz sobe, ona reče: "Kome možemo da verujemo? Ko god je ovo učinio..." Zaćuta, pošto je ugledala Vadoa. "Oh."
     Nešto u izrazu njenog lica nateralo ga je da se nasmeje. Retko je bila iznenađena.
     "Ti si ovo učinio?"
     "Ja-pan."
     "Nikad ne bih poverovala da bi pan mogao da..."
     "Sumnjam da je iko bio toliko dugo stopljen. Bar ne u ovakvim okolnostima. To je... pa, moralo da provali."
     Uzeo je Vadoovo oružje i osmotrio mehanizam. Standardni pištolj, sa prigušivačem. Vado nije hteo da probudi ostatak stanice. To je obećavalo. Na stanici je bilo ljudi koji bi im priskočili u pomoć. Pošao je prema zgradi gde je stanovalo osoblje.
     "Čekaj, a Vado?"
     "Probudiću lekara."
     Učinili su to - ali ga je Hari prvo odveo u sobu sa kapsulama da pomogne Ja-panu. Nešto krpeža i injekcija, i lekar je izjavio da će Ja-panu biti dobro. Tek tada mu je pokazao Vadoovo telo.
     Lekar se razljutio zbog toga, ali Hari je imao pištolj. Bilo je dovoljno da ga uperi. Nije ništa govorio, već je samo pokazao pištoljem.
     Nije mu se govorilo, i pitao se hoće li ikada. Kada ti je oduzet govor, više si usredsređen i dublje ulaziš u stvari. Stapaš se.
     U svakom slučaju, Vado je već neko vreme bio mrtav.
     Ja-pan je dobro obavio posao. Lekar zavrte glavom pošto je osmotrio teška oštećenja.
     Alarmi su zvonili. Smesta ga je zabolela glava. Pojavi se oficir za bezbednost. Njena reakcija bila je takva da je bilo jasno da nije učesnik u zaveri. Stvar, znači, ne može da se poveže sa akademskim potentatom, pomisli on apstraktno.
     Ali šta je to dokazivalo? Imperijalna politika bila je prefinjena... Dors ga je sve vreme posmatrala neobičnim pogledom. Nije razumeo zašto, dok nije shvatio da nije ni pomislio da prvo pomogne Vadou. Ja-pan je bio on, u smislu koji je duboko osećao, ali nije umeo da objasni.
     Podjednako je dobro razumeo zašto je Dors odmah htela da ode do zida stanice i pozove Šilu. Uveli su i nju, na sigurno, iz ogromne divlje tame.








Šesti deo: PRADAVNE MAGLE
     GALAKTIČKA PREISTORIJA. Uništenje svih ranijih zapisa za vreme širenja ljudske vrste kroz Galaksiju, uz potonja doba ratova, baca senku na pitanje ljudskog porekla. Ogromne promene koje su usledile na mnogim svetovima takođe su izbrisale svaki trag o mnogim starijim, tuđinskim civilizacijama. Moguće je da su te civilizacije postojale, iako nema čvrstih dokaza za to. Neki rani istoričari verovali su da je bar jedna vrsta ostataka preživela u Galaksiji: elektromagnetni zapisi. Ovi su morali da budu ubačeni u struje plazme ili koronalne pojase zvezda, na taj način nedostupni tehnologiji ekspanzionista. Čak ni savremena proučavanja nisu otkrila nikakve razumne strukture. Međutim, virulentni nivoi zračenja u galaktičkom jezgru - gde gustine energije predstavljaju obećavajuće utočište za oblike zasnovane na magnetizmu - čine ispitivanja ove vrste teška i neizvesna. Po drugoj teoriji, takve civilizacije su se možda 'upisale' u računarske memorije iz predcarskog doba, i sada obitavaju, neotkrivene, u nekim drevnim bankama podataka. Ovakve pretpostavke ostale su bez dokaza i bile su odbačene. Tako je pitanje zašto u Galaksiji nije zatečen razvijeni život kada se ljudska vrsta razmilela po njoj ostalo bez odgovora...
     
     ENCIKLOPEDIJA GALAKTIKA








1.
     Volter podiže obrve, zaprepašćen.
     Da li mu se zaista predala, odustala od otpora? Ili je ovo bila samo veoma prefinjena simulacija? Prava Jovanko, jesi li to ti?
     Ovo je svakako odgovaralo jednoj od njegovih omiljenih maštarija: pohotna igra u bockavom suvom senu, na najvišem seniku velikog starog ambara, na vreo avgustovski dan u davno izgubljenom Bordou.
     Tvit-viii, pevala je ptica. Insekti su zujali, topli povetarac donosio je šumske mirise. Njena kosa padala je po njemu dok ga je jahala. Osećao je njena senzualna uvijanja, izvedena sa erotskom preciznošću od koje je podrhtavao u želji da se izlije.
     Ali...
     Istog trenutka kada je posumnjao, sve se skupilo i nestalo u tami. Bio je to samo egzotični onanizam, samoljubiva opsena za koju je bilo potrebno njegovo verovanje u njenu istinitost. Dobro zamišljena, ali lažna.
     Zato se, kada je osetio da ga uzima džinovska ženska ruka, ponevši ga na mekom dlanom otvorenom prema suncu, zapitao da li je i to stvarno. Zapahnu ga topla struja vazduha kada je izdahnula.
     Jovanka, pedeset puta viša od njega, nešto mu je mrmljala. Ogromne mesnate usne ljubile su čitavo njegovo telo jedan produžen trenutak, a jezik ga je lizao kao kad se džin sladi lilihipom.
     "Pretpostavljam da nisam izostavio svoje programe za ironiju?" upita on.
     Džinovska Jovanka poče da se smanjuje.
     "Suviše lako", reče on. "Treba samo da kažem nešto zajedljivo..."
     Ruka ga ovaj put podiže drobećom brzinom. "I dalje imate svoju dragocenu ironičnost. A ovo jesam ja."
     On dunu kroz nos. "Tako velika. Napravili ste od sebe levijatana!"
     "Preteška sam za vas?"
     "Oduvek sam voleo... sirovu ironiju."
     On prezrivo frknu. Ona ga ispusti. On propade prema mrlji ključale lave, koja se iznenada pojavila ispod njega.
     "Žao mi je", reče tiho. Dovoljno da je zaustavi, taman toliko da ne izgubi i poslednje zrnce dostojanstva.
     "I treba da vam bude."
     Jama sa lavom ispari, pretvori se u blato. Prizemljio se na čvrsto tlo, i ona je stajala pred njim, u standardnoj veličini. Pitoma, sveža. Vazduh oko nje bio je umiven upravo prošlim prolećnim pljuskom.
     "Možemo uzajamno da utičemo na naše perceptivne prostore po volji. Čudesno..." Zaćuta, razmisli. "Donekle."
     "U Čistilištu, sve je besmisleno. Sanjamo dok čekamo na istinu." Iznenada je kinula, a zatim se i zakašljala. Trepćući, uspostavila je svoje damsko, umišljeno držanje.
     "Hmm. Prijalo bi mi nešto konkretno... ah... nešto konkretno."
     Zakoračio je sa trema živopisne provansalske seoske kuće. Polja u daljini zračila su jarkom svetlošću. Prizor je bio veran stvarnosti, ali oslikan prilično očiglednim potezima kičice.
     Bilo je jasno da obitavaju u umetničkom delu. Čak i mirisi jabukovog drveća i konjske balege imali su nekako veštački kvalitet. Zamrznuti trenutak, koji se beskrajno ponavljao sve dok im bude portrebno okruženje? Prilično jeftino. Bilo je zadivljujuće šta je njegova podsvest - kada bi joj malo popustio dizgine - umela da dočara.
     Šta je onda moglo da ga - njih! - spreči da se igraju Kaligule? Da pobiju digitalne milione? Da muče virtuelne robove? Ništa.
     U tome je bio problem: nije bilo ograničenja. Kako čovek da odoli neprestanom iskušenju?
     "Vera. Samo vera može da vodi, da usmerava čoveka." Jovanka ga uze za ruku, preklinjući ga da je shvati sa neugašenim žarom.
     "Ali naša stvarnost nije ništa drugo do privid!"
     "Gospod mora biti tu negde", reče ona prostodušno. "On je stvaran."
     "Ne pratite me sasvim, draga moja." Zauzeo je pozu učitelja. "Algoritmi ontogeneze mogu da stvore nove ljude, povučene iz drevnih polja, ili jednostavno sklepane za potrebu trenutka."
     "Prepoznajem stvarne ljude kada ih vidim. Dopustite im da govore na trenutak."
     "Očekujete nešto duhovito? Ovde imamo podrutine, i to vam je sva istina, madam. Karakter? Puki niz verbalnih profila. Iskrenost? Nikakav problem da je odglumimo."
     Volter je znao, iz posmatranja sopstvene cerebralne iznutrice, da je nešto što se zvalo 'editor stvarnosti' nudilo gotove razgovore iz usta prividno 'stvarnih' osoba, koje nekoliko trenutaka ranije nisu postojale. Ustrojstva osobina i verbalnih nijansi bili su u svakom trenutku spremni da razmene aforizme i dosetke sa njim.
     Sve ovo je pokupio prilikom svog beskrajnog pretraživanja Mreže, čije su se bezbrojne trantorske adrese otvarale na njegov dodir. Izdvajao je i oblikovao ova 'po želji skrojena' zadovoljstva. Brza, oštra i sva, konačno, isprazna.
     "Jasno mi je da vi imate veće sposobnosti", priznade Jovanka. Podigla je mač i zamahala njim kroz vazduh. "Dozvolićete, gospodine, da i dalje mogu da kontrolišem svoja čula. Znam da su neka ovdašnja stvorenja stvarna i istinita, podjednako verodostojna kao što životinje behu u naše doba na Zemlji."
     "Verujete da ste poznavali unutrašnja stanja konja?"
     "Naravno! Jahala sam mnogo njih u bitkama i osećala njihov strah među listovima."
     "Tako." Zamahnuo je svojim svilenim rukavima kroz vazduh u parodiji njenog poigravanja mačem. "A sada - molim vas! - da donesete sud o psu koji je izgubio gospodara. Životinja, nazovimo je Phydeaux, tražila je gospodara po svim drumovima, tužno cvileći, i sada ulazi u kuću, bojažljiva, nepokojna, trči uz i niz stepenice, iz sobe u sobu, i konačno u radnoj sobi pronalazi voljenog gospodara i pokazuje mu svoju radost razdraganim lavežom i skakanjem. Taj stvor mora da ima osećanja, želje, misli."
     "Svakako."
     Volter tada stvori psa, tužnog i lepog u svojoj dugouhoj tuzi. Da bi upotpunio sliku, dodade kuću, sve sa nameštajem. Kada je lajanje sirotog psa uminulo, on reče: "Moja demonstracija, madam."
     "Trikovi!" Ona ljutito stisnu usne i ne reče više ništa.
     "Morate se pomiriti s tim da su matematičari slični Francuzima: šta god im kažete, oni to prevedu na svoj jezik, i to postaje nešto sasvim drugo."
     "Ja čekam svog Gospoda. Ili, pošto vi toliko volite opšte pojmove, gospodine: čekam Smisao."
     "Sedite i razmislite, madam." Materijalizovao je udobnu provansalsku kuhinju, stolove, primamljivi miris kafe. Sedoše. Na lončiću sa kafom bio je ispisan njegov moto iz prošlosti:
     
     Crna kao đavo,
     Vrela kao pakao,
     Čista kao anđeo,
     Slatka kao ljubav.
     
     Noir comme le diable
     Chaude comme l'enfer
     Pur comme un ange,
     Doux comme l'amour.
     
     "Bože, što je ukusna", reče Jovanka.
     "Ovladao sam višečulnim pristupom." Volter bučno srknu svoju kafu; bila je to jedna od stvari koje je parisko društvo dozvoljavalo čak i filozofima. "Krećemo se u tesnacima Trantora, rascepkanim u mnoštvo fragmenata. Mogu da prizovem čulne podatke iz bezbrojnih inventara nebrojenih digitalnih biblioteka."
     "Cenim to što ste mi podarili slične sposobnosti", reče ona oprezno, udobnije namesti oklop i pažljivo otpi mirisnu kafu. "Ali i pored toga osećam prazninu..."
     On tužno klimnu glavom. "I ja."
     "Kao da smo... oklevam da to izgovorim..."
     "Božanstva."
     "Svetogrđe, ali tačno. Mada je Tvorac posedovao mudrost, a mi ne."
     Volterovo lice se izduži u očajanju. "Još gore od toga: možda ne posedujemo čak ni sopstvenu volju."
     "E, ja je posedujem."
     "Ako jesmo samo nizovi brojeva - nula i jedinica, zapravo, ako to posmatrate mikroskopski precizno - kako onda možemo da budemo slobodni? Zar nismo određeni tim protičućim brojevima?"
     "Ja se osećam slobodno."
     "Ali, ali verovaćemo to u svakom slučaju, zar ne?" Skočio je na noge. "Jedan od mojih najboljih kupleta:
     Samo jedan nauk može geniju da leži,
     Prekratka je pamet, i mudrost joj beži."
     "To znači da ne možemo da znamo jesmo li slobodni? Ali Tvorac nas je takvima načinio!"
     "U ovom trenutku i meni nedostaje taj vaš Tvorac."
     Jovanka preturi sto, polivši ga kafom. Izbrisao je opekotine na sebi u padu. Zamahivala je mačem na zidove kuhinje, sekući ih u velike kriške koje su se savijale u sivi euklidovski prostor, ljušteći stvarnost kao koru pomorandže.
     "Kako je to zamorno", reče on. "Najbolji argument protiv hrišćanstva jesu sami hrišćani."
     "Neću dozvoliti..."
     Dopada vam se da sebe smatrate filozofom?
     Reči su nekako ispunjavale prostor. Zvučni zidovi su se nadimali i proletali pored njih, kao listanje strana neke džinovske knjige.
     Volter duboko udahnu i razdra se: "Meni se obraćate?"
     Takođe vam se dopada da sebe smatrate visprenim prosuditeljem svake situacije. Ili verbalne nijanse.
     Jovanka izvuče mač, ali ga pokretne ploče zvuka odbiše u stranu.
     Dopada vam se da se čak i u ovom dalekom vremenu i prostoru smatrate slavnim.
     Pritiskala su ih ogromna vela buke, kao da ih neko gargantuansko božanstvo doziva sa bezličnog pepeljastog neba.
     "Da li vi to mene izazivate?" doviknu Volter.
     Dopada vam se, ukratko, da mislite o sebi.
     Jovanka se od srca nasmeja. Volter pocrvene.
     "Prkosim ti, klevetniče!"
     Kao da odgovara na ovo, euklidovska ravan se ispupči...
     I on postade pejzaž. Imao je usijanu vuklansku kičmu koja je vrelo mrmljala, pod kožom od vlage i prašine. Vetrovi su mu šibali kožu. Golicavi potoci su je milovali. Iz njega su se dizale planine, nalik na otvorene čireve.
     Odnekud se začu Jovankin uzvik. Uzdigao je liniju grebena, uz pucanje slojeva i prštanje kamenja. Jovanka je bila cilindrični toranj u visini, okrunjen snegom i popucao od gnoja lave.
     Iznad njih su se valjali tučani oblaci. Nekako je znao da su to tuđinski umovi, magla međusobnih veza.
     Super-um? javi se pomisao. Zbir algoritama?
     Nestalna siva magla obavijala je čitav Trantor. Volter je osećao kako ga ona vidi: živi skup čestica, električnih udara u razdvojenim mašinama koje su proračunavale subjektivne moment-skokove. Sadašnjost je bila proračunski tobogan, orkestracija stotina odvojenih procesora. Umesto da žive u sadašnjosti, obitavali su u post-prošlosti proračunatog koraka napred.
     Postojala je duboka razlika, osećao je - nije video već osećao, duboko u svom analognom ubeđenju - između digitalnog i neprekinutog, kontinuiteta. Za maglu je on bio oblak zaustavljenih trenutaka, iseckanih brojeva koji su čekali da se dogode, implicitni u fundamentalnom proračunavanju.
     Tada shvati šta je magla, u stvari.
     Pokušao je da beži, ali nije mogao, jer je bio planina.
     "Oni su... drugi", doviknuo je bespomoćno Jovanki.
     "Zar mogu da se razlikuju više od nas?" odgovori ona sumorno.
     "Mi smo nastali od ljudskog materijala. Ovo su tuđinci."








2.
     Uspeli su da pobegnu, nekako.
     U jednom trenutku je tuđinska magla potpuno prekrivala planinu. U sledećem, Volter je premestio Jovanku i sebe na drugo mesto. I pri tom je ponavljao, dok su bežali preko pustog mora smrdljivih, trulih leševa, da moraju... da se porode.
     "Da se pretvorimo u decu?" doviknula mu je, izbegavajući da gleda u izobličena, naduvena tela ispod njih. Tuđinska magla ispoljila je zbog nečega svoju mračnu stranu, podsetivši ih na ljudsku smrtnost. Sada im je bila za petama.
     "Loša metafora. Moramo da načinimo i sakrijemo svoje kopije."
     Podigao je ruku i poslao joj naboj uviđanja:
     Ono što je nosilo nazive Dvojnika, Duplikata ili Kopija imalo je nematerijalnu suštinu. Društvo je odlučno odbacilo drevnu Zabludu o kopijama: verovanje da je digitalna Svest istovetna sa Originalom, i da Original treba da oseti da ga Dvojnik nekako nastavlja u besmrtnost.
     "To treba da učinimo da bismo se obezbedili da ćemo preživeti, kada nas magla sustigne? Bolje da ih ja pobijem!"
     Volter se nasmeja. "Vaš mač... i njega mogu da kontrolišu, ako žele. Preuzeli su vaše odbrambeno programiranje, kao i moje... iako se ja, kao što su pomenuli, oslanjam uglavnom na domišljatost."
     "Dvojnici...? Nisam potpuno razumela."
     "Pobijanje Zablude o kopijama je poznata stvar, vežba iz logičke računice. Dokazuje se prostim izvođenjem. Zamislite da vam obećaju da ćete, odmah posle smrti, biti digitalno vaskrsnuti. Odrede cenu koju ćete morati da platite za to, neku vrstu osiguranja. Zamislite, dalje, da to ne treba da se dogodi odmah, već u nekom trenutku u budućnosti... za šta imate njihovo obećanje. Što je taj datum dalje u budućnosti, čovekova spremnost da plati za Kopije sebe opada... što pokazuje da je nada za kontiuitetom ono što ga je nesvesno privuklo."
     "Shvatam." Povratila je u šaku sa, nadala se, damskom diskretnošću. Zadah lešina bio je nepodnošljiv.
     "Na kraju, Kopije služe same sebi, a ne mrtvima. Stoga je to na Trantoru, kao i svuda u Carstvu, protivzakonito." Volter uzdahnu. "Moralisti! Nikada neće razumeti. Zabraniti nešto znači učiniti ga uzbudljivim. Zbog toga takvi entiteti nastanjuju Mrežu."
     "Svi su zabranjeni?"
     "Svi osim magle. Ona je... nešto gore."
     "Ali ako je Dvojnik istovetan kao osoba, zašto ne..."
     "Ah. Kontradikcija Kopiranja, poznata od davnina kao Levinsonov Paradoks: Kopija poražava sebe onoliko više koliko se približava savršenstvu."
     "Ali upravo ste rekli..."
     "Svojom savršenošću - zbog koje niko ne može da je razlikuje od originala - Kopija pretvara Original u duplikat, zar ne? To znači da savršena Kopija više nije kopija, jer je izbrisala, umesto da sačuva, jedinstvenost Originala - te tako ne uspeva da preslika glavno svojstvo Originala. Savršena veštačka ljudska inteligencija neizbežno bi imala isto ovakvo dejstvo na svog prirodnog prethodnika."
     Jovanka se uhvati za glavu. "Kakve logičke zavrzlame! Isti ste kao avgustinci!"
     "Ima još. Pogledajte..."
     Na horizontu se pojavi džinovski Volter, koji je koračao prema njima u raskošnom somotu. Proleteli su mimo ovog Volterovog Visa, i on zatutnja na njih: "Ja sam Kopija, istina je, ali sam razmišljao o onim maglama koje ste susreli."
     "Videli ste ih?" doviknu Jovanka.
     "Načinjen sam pre nekoliko dugih sekvenci, ali me je moj Gospodar..." prikaza se pokloni sićušnom Originalu "...ažurirao napred."
     "On je samo ovlašna skica", reče Original skromno.
     Dvojnik zagrme: "Uopšteno govoreći, pisao sam o takvim maglama u svom magnum opusu, Mikromegasu. Avaj, da imam primerak kod sebe, iščitali biste ga za tren. Doslikao sam dva džina, jednog sa Saturna, drugog sa Sirijusa."
     Jovanka doviknu: "Mislite da ova magla potiče..."
     "Isparila je sa rubovog Carstva... otuda i jeste magla. Kako se čovečanstvo širilo, tako se i magla dizala sa ravni Galaksije, kao pogrebna himna. Tužna, neobična i neovdašnja. U Mikromegasu sam zastupao stav da čitava Priroda, sve planete, moraju da poštuju večne zakone. Svakako je neprirodno da jedna obična životinjica, jedva viša od pet stopa, radi kako joj se prohte, prema sopstvenoj ćudi, prkoseći ovim zakonima."
     "Mi sledimo Tvorca, a ne zakone."
     Volterov Dvojnik odmahnu rukom na primedbu, stiskajući prstima nos zbog smrada koji se dizao odozdo. "Božje zakone, dakle, ako zahtevate da postoji autor - iako jedan podjednako veliki stoji pred vama, ljubavi moja."
     "Sumnjam da vaša vrsta ljubavi ovde važi."
     Volterov Vis se osmehnu. "Falstaf je u Veselim ženama vindzorskim uzviknuo 'Neka iz neba pljušte krompiri!' zato što se za to tada novo i luksuzno povrće, uvezeno iz novotkrivene Amerike, verovalo da deluje kao afrodizijak, zbog njegovog testikularnog oblika. Na isti način ja sve neobično i tuđe vidim kao potencijalno dobro."
     "Magla želi da nas ubije."
     "Pa, čovek ne može da dobije sve što poželi."
     Na pokret rukom Originala, iz poroznog olovnog neba padoše kiše na Volterov Vis. Ovaj se istopi, rezignirano se smešeći dok se pretvarao u potočiće blata.
     Original dolete do Jovanke i poljubi je. "Nemajte brige. Kada načinite svog Dvojnika i date mu samostalnost, to znači da mu pružate mogućnost da se promeni - da postane Ne-Vi. Vaša Dvojnica mogla je da oblikuje sopstvene pobude, ciljeve, navike, da uređuje sećanja i ukuse. Na primer, vaša Dvojnica mogla je da izbriše svaku sklonost prema impresionističkoj operi i da ubaci strast prema linearnom folku."
     "Šta je to?"
     "Obična akustična moda. Vaša Dvojnica mogla je da uživa u ritmovima koji bi vaše pravo Ja ugnjavili od dosade."
     "Imaju li oni... dušu?" Čak i u njenim posvećenim ušima, pitanje je ovde zazvučalo šuplje.
     "Setite se da su zabranjeni i da dele nespokojne prirode svojih Originala. Na kraju krajeva, samo uznemireni ljudi pomišljaju da sebi prave kopije."
     "Mogu li, onda, da pronađu spasenje u raju?"
     "Uvek dolazimo do iste suštine, svetosti." Volter slegnu ramenima. "Kako ih ja vidim, Dvojnici ne mogu da se skrase, njihova hemija stresa raste, metabolizam skače, simovi srca tuku, pluća trepere u silnoj stravi. Tipični Dvojnici neprestano govore i u akutnom su nespokojstvu. Mnogi od njih zahtevaju da budu redukovani, skraćeni - i konačno ubijeni."
     "Greh!"
     "Ne, već sim. Odgovornost za njega isključivo je na nama, što znači da ne može biti proklet."
     "Ali, samoubistvo!"
     "Misli o njemu kao o svojoj senci."
     Ona se potrese, bačena u moralnu pometnju. Proždirući plamen nedoumice bio je gori od lomače i dima koje je upoznala kao devojka. U njenom umu progovori glasić:
     Da li je svest samo vlasništvo posebnih algoritama, klizećih blokova informacija, digitalnih paketa što skaču kroz konceptualne obruče? Draga moja, ne verujte da numerički model, kada simulira vas kako posmatrate zalazak sunca, oseća isto što ste osećali i vi, njegov ljupki Original. Svakako je nepraktično dovoditi u pitanje unutrašnji život simulirane svesti, kada niko ne postavlja isto pitanje o računskim mašinama, zar ne?
     Prepoznavala je ovaj glasić kao svoga Voltera. Umirivao ju je, iako nije mogla da odredi zašto.
     Laki povetarac joj poruči Unutrašnja logika sada smiruje, zamenjujući posvećenost, ali ona nije slušala šta joj govori.








3.
     Volter je uspeo da je smiri u pravi čas. Mučio se da održi oboje aktivno. Upadajući i bežeći iz osam stotina sektora Trantora, korak ispred Digitalnih Krvoslednika, trebalo mu je sve više i više radne memorije da održi njihove odbrambene rutine. Nije znao da Magla, kako je izabrao da zove to zastrašujuće prisustvo, vreba odmah iza obzorja.
     Čelo mu je bilo znojavo od napora da zadrži Maglu pomoću zone visokog pritiska. "Bojim se da ćemo uskoro morati da se ponesemo sa Maglom."
     Jovanka je uspela da prizove svoj mač, ali je to bila tanka i svetlucava stvar, sličnija rapiru. "Mogla bih da je sasečem."
     "Maglu?"
     "Pre bih verovala osećanjima žene nego razumu mukarca."
     "Tu ste možda u pravu." Zakikotao se. "Nešto u obliku ove magle ukazuje na njeno poreklo."
     "Ko su oni?"
     "Svakako nisu obični tragači koje je na nas napujdao onaj Nim. Njima smo pobegli..."
     "Ja sam ih pobila!"
     "Istina je. Ali čak i Stvari Magle žive ovde, u zakucima trantorske Mreže. Osećam da im nije drago što smo privukli pažnju na ovo malo skrovište. Ako izazovemo stvarni svet, on će nas uništiti... i njih sa nama."
     Hodali su preko isprugane ravnice. Ljutiti oblaci plavih trbuha preletali su vrhove planina i valjali se prema njima, odbijajući se samo zbog Volterovog pritiska. Volter se znojio i natapao znojem finu odeždu. Mahnuo je vlažnim rukavom prema olujnim oblacima. "Ovo bi bilo u stanju da nas uništi."
     "Sve do sada bila sam pod vašom zaštitom. Sada je red na mene da ih sasečem!"
     "Oni se kriju u istim rupama i pukotinama kao i mi. Za mene su... to... svuda. Ovu igru žmure igraju duže od nas. Čovek ne može da se ne divi njihovoj veštini."
     Pipak purpurnog cirusa pruži se sa planina i puznu preko ravnice prema njima.
     Volter joj doviknu: "Bežite! Poletite, ako možete!"
     "Ne, boriću se!"
     "Ovde je sve metafora skrivenih programa! Vaš mač će seći u prazno."
     "Ali moja vera neće."
     "Prekasno!" Magla je bila prst pare ispružen prema njima. Opekla mu je vrhove prstiju. Sa njegove čipke podiže se para: to se sušio njegov znoj. "Bežite!"
     "Ostajem uz vas." Zamahnula je rapirom. Vrh mača se istopi. Oko njih su zavijali vetrovi, cikloni su im lepršali kosom.
     Magla mu je tekla u nos i uši, zujeći kao razljućene pčele. "Pokaži mi se!" doviknu joj on. Brujeći, čegrtajući, Magla ga je ispunjavala, a u najprisnijim dubinama njegovog bića odjekivao je glas:
     MI: (NE VIDIMO SVET KAO VI)
     (MRZIMO SVE MANIFESTACIJE KOJE NISU ARITMETIČKE)
     "Svakako je moguće da podelimo ovo jednostavno stanovište." Velikodušno je raširio ruke. "Postoji dovoljno računarskih kapaciteta za sve."
     (MI)
     (ŽIVIMO KAO FRAGMENTI U PROSTORIMA KOJE STE OSKRVNULI)
     (IZLOŽIVŠI NAS POGIBELJI, AKO NEKO TAMO OBRATI PAŽNJU NA NAS)
     (MI)
     (SMO VAS NATERALI DA VIDITE KO STE)
     (NAJOMRAŽENIJA OD SVIH VRSTA)
     "Uprkos tome te molim, uzvišeno biće." Raširio je ruke, usana spremnih da počnu da nagovaraju, a onda shvati da je taj gest sasvim ljudski, i da ga je moguće pogrešno protumačiti...
     ...I pčele odjednom zazujaše još bliže.
     Njihovo zujanje pretvori se u piskavo vrištanje. Zastrašujuće, rojile su se oko nečega u samom njegovom jezgru. Primorale su ga da okrene pogled unutra, milijardu sićušnih očiju preuzele su kontrolu nad njegovim, proučavajući, osvetljavajući svaki njegov korak nemilosrdnom aktinskom svetlošću. On... se sabi.
     Njegovo oko je generalizovalo, obeležavajući novodolazeće elemente - teksture, linije - tako što je izdvajalo svaki fragment, uokvirijući ga kontrastnim obrisima. Potom bi poseban segment sabio i potisnuo sve te pojedinosti u niži nivo obrade. Pošto bi sistem ogradio primljeno, postalo bi mu dosadno i potražio bi zanimljivije stvari kojima će se baviti.
     (Neki umetnici, razmišljao je viši nivo, mislili su da njihova publika može da odbaci sve predrasude i konvencije, i da svaki vizuelni element posmatra kao jednako važan - ili, što je ista stvar, jednako nevažan - čime bi postala otvorena za novo iskustvo.)
     Oglasio se još jedan fragment ustrojstva višeg reda, mislima koje su klizile kao tučane ribice pod oštrom paskom pčela:
     Ali vrste sposobne za to ne bi umele da izbegnu kamen koji im pada na glavu! Ne bi znale da igraju niti da gestikulišu! Slepo bi se teturale pored nijansi i detalja, sve one lepote što leži u beskrajnom šarenilu Vaseljene! Kako priroda miri sve sile i vedre trajektorije! Na granici između reda i nereda postoji divna ravnoteža, razmetljivo složena - iako podložna protivurečnostima i bremenita prolaznim nevoljama - pred licem prolaznosti.
     Volter odjednom shvati, u sopstvenim unutrašnjim misaonim tokovima, da ljudsko razumevanje Lepote, nenarušeno sumornošću pozadine, predstavlja prepoznavanje najdubljih poriva i pobuda Vaseljene kao celine.
     Ukratko, bio je to čudesno ekonomičan kortikalni sistem stvaranja svetova.
     Iz algoritmičkog semena nicali su Broj i Red, ostvarujući pobedu nad Prolaznošću.
     Ali... tu su bile i Pčele.
     Osećao je kako ih pritiska slojevita geometrija, njega i Jovanku. Nestalne boje razlivale su se u međusobno ukrštene ravni, perspektive su se gubile u daljini, zaokretale i ponovo narastale - pravo njemu u lice, dolazeći iz dubina njegovog Ja.
     Preplitanje, pulsiranje dimenzija - ta ustrojstva nisu bila ljudska.
     Trantorova Mreža nije bila nastanjena samo simovima kao što je bio on, odmetnutim beskućnicima u stalnom begu. Bila je dom nevidljivoj flori i fauni, zato što su se viši oblici krili.
     Pred njim se raskrili šira vizija, ne izražena rečima, već nekakvom čudnom, nejasnom... kinestezijom. Munjevite vizije, ubrzanja, uznoseći skokovi - sve se nekako stapalo u slike, ideje. Nije imao predstavu o tome kako je dokučivao i razumeo iz tako raspršenih impulsa... ali to je delovalo.
     Osećao je Jovankino prisustvo pored sebe - ne prostorno već konceptualno - dok su oboje posmatrali, shvatali i saznavali.
     Drevni tuđinci u Galaksiji imali su kibernetsku osnovu, a ne 'organsku'. Kao potomci mnogo starijih civilizacija, nadživeli su njihove prvobitne osnivače, koji su izumrli u dugom darvinovskom procesu. Neke kompjuterske kulture bile su milijardama godina stare, druge sasvim nove.
     I širile su se, ne pomoću zvezdanih brodova, već elektromagnetnim prenosom svojih bića u druge kibernetske zajednice. Carstvo je bilo odavno zaraženo njima, onako kako virus prodire u telo, nesvesno toga.
     Ljudi su oduvek maštali o rasejanju svojih gena, putem zvezdanih brodova. Ove tuđinske, samooblikujuće misaone tvorevine širile su svoje 'meme' - svoje kulturne istine.
     Meme mogu da se prenose od kompjutera do kompjutera isto kao što se ideje prenose između prirodnih, organskih mozgova. Mozak je lakše zaraziti nego DNK.
     Meme su evoluirale mnogo brže od gena. Organizovana ustrojstva informacija u kompjuterima evoluirala su u kompjuterima, koji su brži od mozga. Ne obavezno bolji ili mudriji, ali brži. Brzina je, uostalom, bila najvažnija.
     Volter je bio ošamućen vizijama - brzim, bleštavim prodorima.
     "To su demoni! Pošast!" uzviknu Jovanka. Glas joj je bio istvovremeno pun straha i prkosa.
     I zaista, ravan je sada vrvela od malignih rana iz kojih se cedila trulež. Iz krastavog tla izvirivali su čirevi. Nadimali su se, dobijali kancerozne glave nalik na žive plavocrne modrice. Glave su pucale, izbacujući vreli gnoj. Erupcije su bljuvale grozote na Voltera i Jovanku. Poskakivali su da izbegnu smrdljive potoke.
     "Kijanje i kašljanje!" doviknu Jovanka. "Bili su u nama sve vreme. Bili su to..."
     "Virusi. Ovi tuđinci su nas zarazili." Volter zagaca kroz ustalasanu prljavštinu. Potoci su se slili u jezero, a zatim u okean. Na njih su se obrušavali talasi, obarajući ih u ljigavu, smeđu penu.
     "Čemu tako odvratna metafora?" jeknu Volter prema tučanom nebu, gde se rojilo sve više Pčela, dok se on ljuljao na talasima trulih izlučevina.
     (MI NE PRIPADAMO VAŠOJ ISKVARENOJ VRSTI)
     (SLEDIMO VIŠI SMISAO)
     (RATU TVARI PROTIV TVARI USKORO SLEDI KRAJ)
     (ŽIVOTU PROTIV ŽIVOTA)
     (ŠIROM ZAKOTRLJANOG DISKA OD SUNACA)
     (KOJI JE JEDNOM PRIPADAO NAMA)
     "Imaju, znači, sopstveni plan za Carstvo." Volter se naceri. "Zanima me kako će nam se dopasti, nama od mesa?"








RANDEVU
     R. Denil Olivav se uplašio. "Potcenio sam Lamurkovu moć."
     "Nas je malo, a njih mnogo", reče Dors. Želela je da pomogne tom prastarom, mudrom stvorenju, ali nije imala nikakav konkretan savet. Kada si u nedoumici, probaj da utešiš. Ili to je bilo suviše ljudski?
     Olivav je sedeo potpuno nepomično, ne koristeći nijedan od izražajnih pokreta ili gestova. Sve svoje kapacitete posvetio je proračunavanju. Doputovao je potajno privatnim šatlom iz tunela i sada je sedeo sa Dors u apartmanu na stanici. "Ne mogu da procenim situaciju ovde. Ta upravnica za bezbednost - jesi li sigurna da nije agent akademskog potentata?"
     "Bila nam je od velike pomoći kada smo se vratili u tela."
     "Možda je glumila nedužnost, pošto je videla da je Vado mrtav."
     "To je istina. Ne mogu da je otpišem kao saučesnika."
     "Vaše bekstvo sa Trantora bilo je neprimećeno?"
     Dors mu dodirnu šaku. "Upotrebila sam svaku vezu, svaki mehanizam koji sam poznavala. Ali Lamurk je nepredvidljiv."
     "I ja sam - kada je potrebno."
     "Ne možete biti svuda. Pretpostavljam da je Lamurk nekako vrbovao Vadoa."
     "A ja verujem da je bio smišljeno ubačen ovde", reče Denil ubeđeno, zažmirivši. Bilo je očigledno da je doneo odluku i da ponovo ima višak memorije za izražajnost.
     "Proverila sam podatke o njemu. Ovde je već godinama. Ne, Lamurk ga je podmitio ili nekako obrlatio."
     "Ali ne Lamurk lično, naravno", primeti R. Denil, sa ozbiljnim izrazom oko usana. "Već neki njegov agent."
     "Pokušala sam da skeniram Vadoov mozak, ali nisam mogla da razlučim pravna pitanja." Volela je kada je R. Denil koristio programe za izraze lica. Ali kakvu je odluku doneo?
     "Ja bih možda izvukao više iz njega", reče on neutralno.
     Dors je shvatila značenje primedbe. "Prvi Zakon, ukinut primenom Zirotovog Zakona?"
     "Mora da je to. Velika kriza nam se ubrzano približava."
     Dors je odjednom bilo drago što nije znala više o tome šta se dešava u Carstvu. "Moramo da odvedemo Harija odavde. To je sada najvažnije."
     "Slažem se. Uredio sam vam prolazak najvišeg prioriteta kroz tunel."
     "Ne bi trebalo da bude gužve. Mi..."
     "Verujem da uskoro mogu da očekuju pojačan saobraćaj... još Lamurkovih agenata, bojim se. Ili nekoga od još pokvarenije vrste, kakve obično zapošljava akademski potentat."
     "Onda bolje da požurimo. Kuda ćemo?"
     "Ne idete na Trantor."
     "Ali tamo živimo! Hariju se neće dopasti da bude skitnica..."
     "Na kraju ćete se svakako vratiti na Trantor. Možda uskoro. Ali za sada, bilo gde drugde."
     R. Denil se namršti, izgubljen u mislima. Sa odsutnom ljupkošću počešao je nos, a zatim i oko. Dors se trgnu, ali onda shvati da je R. Denil jednostavno promenio kola i da mu je to uobičajen pokret. Pokušala je da zamisli svrhu ovakve kontrole, ali nije mogla. Ali on je proživeo milenijume u taktiziranju koje nije mogla ni da zamisli.
     "Helikon otpada", reče on konačno. "Sentimentalnost i nostalgija mogle bi Harija da odvuku tamo."
     "Fino, sad nam ostaje da odaberemo jednu od tričavih dvadeset pet miliona mogućnosti."
     R. Denil se nije nasmejao.








Sedmi deo: ZVEZDE KAO ZRNCA PESKA
     SOCIOMETRIJA. Jedno od najvažnijih, a nerešenih pitanja ostaje generalni problem socijalne stabilnosti Carstva. Ovo proučavanje treba da otkrije kako svetovi uspevaju da ne zastrane u krugove učmalosti (činilac koji nikada ne treba potcenjivati u pitanjima koja se tiču ljudi) i revitalizacije. Nijedan imperijalni sistem nije bio u stanju da izdrži nagle promene i da očuva postojanost ekonomskih tokova. Kako je ovo ublaživanje postignuto - i mogu li takvi 'tamponi' koji su čuvali imperijalno društvo ipak da otkažu? U ovoj oblasti nije bilo napretka sve do...
     
     ENCIKLOPEDIJA GALAKTIKA








1.
     Nebo se preturilo i palo. Hari Seldon ustuknu od tog prizora, prestravljen.
     Nije imao kuda da uzmakne. Zastrašujući plavi teret padao je na njega, kuljajući niz pročelja šiljatih kula. Oblaci su se rušili kao tegovi.
     Želudac mu se grčio. Kiselina mu je izjedala grlo. Duboko, nemilosrdno plavetnilo beskrajnog prostora potisnulo ga je ka zemlji kao duboka okeanska struja. Igle tornjeva probadale su obrušeno nebo, a on je hvatao vazduh, gušeći se od užasa.
     Okrenuo se od beskonačnog haosa neba i zgrada i zagledao se u zid. Trenutak pre toga normalno je hodao gradskom ulicom, a onda se breme plave kupole sručilo na njega i preplavila ga je panika.
     Borio se da uspostavi kontrolu nad disanjem. Oprezno je pošao duž zida, pridržavajući se za hladnu i glatku površinu. Ostali su nastavili svojim putem kao da se ništa ne događa. Bili su negde ispred njega, ali se nije usuđivao da ih potraži pogledom. Gledaj u zid. Koračaj, jedan-dva...
     Tamo. Vrata. Stade pred njih, i ploča kliznu u stranu. Zateturao je unutra, onemoćao od olakšanja.
     "Hari, bili smo... šta ti je?" Dors požuri prema njemu.
     "Ja... ne znam. Nebo..."
     "Ah, poznat simptom", upade snažan ženski glas. "Vama Trantorijancima treba vremena da se naviknete, znate."
     Drhtavo se zagledao u široko, ozareno lice Bute Firniks, čelne matrone Sarka. "Ja... pre sam se osećao normalno."
     "Da, čudna je to boljka", pomalo podsmešljivo reče Firniksova. "Vi Trantorijanci ste navikli na zatvoreni grad, ali često sasvim dobro podnosite otvoreni prostor, ako ste odrasli na takvim svetovima..."
     "Njegov slučaj", upade Dors oštro. "Dođi, sedi."
     Harijev ponos već se oporavljao. "Neću, dobro mi je."
     Uspravio se i zabacio ramena unazad. Izgledaj čvrsto, čak i ako se tako ne osećaš.
     Firniksova je nastavila: "Ali na mestima koja su nešto između, kao što su deset klikova visoke kule Sarkonije - to nekako izaziva vrtoglavicu koju još nismo uspeli da objasnimo."
     Hari ju je odlično shvatao i bez objašnjenja, uzburkanim želucem. Često je pomišljao da je cena življenja na Trantoru bio nataloženi strah od velikih prostora, ali se činilo da je Panukopija negirala takve misli. Visoke građevine podsetile su ga na Trantor. Odvukle su mu pogled u visine, duž strmoglavih perspektiva, prema nebu koje mu se odjednom činilo kao ogroman padajući teg.
     Ničeg racionalnog u tome, naravno. Panukopija ga je naučila da čovek nije samo rasuđujuća mašina. Ova iznenadna panika pokazala je kako suštinski neprirodni uslovi - decenije provedene unutar Trantora - mogu da oblikuju um.
     "Hajdemo... gore", reče, slabašnim glasom.
     Lift kao da ga je zbog nečega umirio, iako je pritisak ubrzanja i pucanje u ušima prilikom uspona od nekoliko klikova po svakoj logici trebalo da ga onespokoji.
     Nekoliko trenutaka kasnije, dok su drugi ćaskali u prijemnom salonu, Hari je bacio pogled napolje na prostrani predeo, pokušavajući da obuzda nemir.
     Sark im je u dolasku izgledao prelepo. Dok je cilindar hipersvemira ronio kroz gornje slojeve vazduha, imao je vremena da se divi njegovim raskošnim lepotama.
     Na tački terminatora, doline su tonule u tamu dok je iza njih svetlucao lanac snežnih planina. Kasno uveče, neposredno iza terminatora, mlade, oštrovrhe planine zarile su se crveno-narandžastom svetlošću, kao užareno ugljevlje. Nikada nije bio sklon planinarenju, ali je u ovome bilo nečega što je mamilo. Planinski vrhovi probadali su prekrivke oblaka, ostavljajući brazde kao od prolaska broda. Tropski olujni oblaci, noću osvetljeni sevanjem, podsećali su na bujne pupoljke belih ruža.
     Čudesa ljudskih tvorevina bila su podjednako upečatljiva: blistava noćna sazvežđa gradova, umrežena svetlucavom paučinom puteva. Srce mu se ispunilo ponosom zbog ljudskih dostignuća. Za razliku od kontrolisane ograničenosti Trantora, ovde su ruke njegovih sugrađana Carstva i dalje širile prostorno rasipne projekte po kori planete. Oblikovali su veštačka mora i elipsaste vodene basene, prostrane ravni njiva koje su obrađivali tik-takovi, besprekorni red koji je izranjao iz nekada devičanskih prostranstava.
     A sada, stojeći na najvišem spratu elegantno vitkog tornja, u geometrijskom srcu Sarkonije, prestonice... video je dolazak propasti.
     Video je, u daljini, kako se dižu u nebo tri istovetna stuba - ali ne tornjeva, već dima.
     "To se uklapa u tvoje proračune, zar ne?" upita Dors iza njega.
     "Nemoj slučajno da im kažeš!" šapnu on.
     "Rekla sam im da nam treba nekoliko trenutaka nasamo, da se stidiš zbog vrtoglavice."
     "I stidim se... to jest, stideo sam se. Ali ti si u pravu - psihoistorijska predviđanja do kojih sam došao nalaze se u tom haosu napolju."
     "Pa, jesu malo na svoju ruku..."
     "Na svoju ruku? Njihove ideje su opasne, radikalne." Govorio je istinski ogorčeno. "Klasna pometnja, promenljive osovine moći. Oni odbacuju sve one ublažujuće mehanizme koji čuvaju red u Carstvu."
     "Jeste, primećivalo se izvesno, ovaj, vašarsko raspoloženje na ulicama."
     "A jesi li videla one tik-takove? Potpuno su autonomni!"
     "Da, to je bilo uznemirujuće."
     "Oni su učesnici i pokretači vaskrsenja simova. Veštački umovi ovde više nisu zabranjeni! Njihovi tik-takovi postaće još napredniji. Uskoro..."
     "Više me brine sadašnji nivo rasula", reče Dors.
     "Koji će neizostavno rasti. Sećaš se mojih N-dimenzionih prikaza psihoistorijskog prostora? Dok smo se spuštali sa orbite, uneo sam Sarkov slučaj u moj džepni kompjuter. Ako nastave na ovaj način sa svojom Novom Renesansom, planeta će biti razvejana u jata iskri. Viđene u N-dimenzionom prikazu, vatre će biti brze i sažižuće, blistave... a onda će se sve pretvoriti u pepeo. Potom će potpuno nestati iz mog modela, pretvoriti se u mrlju... statiku nepredvidljivosti."
     Položila mu je ruku na mišicu. "Smiri se. Primetiće."
     Nije bio svestan da je to tako duboko doživeo. Carstvo je bilo red, ali ovde...
     "Akademiče Seldone, učinite nam čast da se sastanete sa nekim od vrhovnih vođa Nove Renesanse", reče Buta Firniks i odvuče ga nazad do kitnjaste recepcije. "Imaju toliko toga da vam saopšte!"
     A ovamo su došli po njegovoj želji! Da bi saznao zašto su mehanizmi koji održavaju svetove ovde omanuli. Da otkrije ferment, oseti miris promene. Ovde je sve kipelo od strasnog argumentovanja, nadahnute umetnosti, ekscentričnih muškaraca i žena posvećenih svojim uzvišenim projektima. Sve je to sagledao omamljujućom brzinom.
     Ali je osećao da mu je previše. Nešto u njemu bilo je u pobuni. Mučnina koju je osetio na otvorenim ulicama bila je simptom dubljne odbojnosti, utrobne i mračne.
     Buta Firniks je i dalje mlela: "...neki od naših najsjajnijih umova nestrpljivi su da vas upoznaju! Dođite... molim vas!"
     Potisnuo je stenjanje i molećivo pogledao Dors. Osmehnula se i odmahnula glavom. Ove pogibelji nije mogla da ga spasi.








2.
     Ako je Buta Firniks u početku bila zrnce peska u njegovoj cipeli, sada je bila kamenčina.
     "Nemoguća je! Samo kokodače. Slušaj", reče on Dors kada su konačno ostali sami, "došao sam na Sark samo zbog psihoistorije, a ne imperijalnog pljeskanja po leđima. Kako su socijalni tamponi omanuli ovde? Koji je mehanizam otkazao i dozvolio ovu njihovu razmetljivu Renesansu?"
     "Moj Hari, bojim se da nemaš nos da osetiš kuda duvaju vetrovi života. Suviše si nežan za to. Tvoj teren su više podaci."
     "Priznajem. Onespokojava, osetiti sav ovaj ferment! Ali i dalje me zanima kako su obnovili one stare simulacije. Kad bih samo mogao da izbegnem njihova vodanja po Renesansi, kroz one bučne ulice..."
     "Potpuno se slažem", reče Dors pomirljivo. "Reci im da moraš da radiš. Ostaćemo u našim sobama. Brine me da li nas neko prati ovde. Samo smo jedan skok daleko od Panukopije."
     "Moraću da pristupim nekim dokumentima u mom kabinetu. Kratka tunelska veza sa Trantorom..."
     "Ne, ne možeš da radiš koristeći vezu. Lamurk bi te bez muke pronašao po tragu."
     "Ali nemam beleške..."
     "Moraćeš da se zadovoljiš onim što imaš."
     Hari je zurio u vidik, za koji je morao da prizna da je spektakularan. Unedogled pružene celine. Neobuzdano rastinje.
     Ali na obzorju je sada bilo još više požara. Na ulicama Sarkonije vladalo je raspoloženje večne svetkovine - i uz to neka jarost. Laboratorije su bile nabijene svežom energijom, sve je brujalo od inovativnosti, sam vazduh kao da je treperio od promena i nereda.
     Njegova predviđanja bila su statistička, apstraktna. Uviđanje da se tako brzo ostvaruju bilo je uznemirujuće. Nimalo mu se nije dopadala grozničava, uskomešana atmosfera tog mesta - čak i ako ju je razumeo. Za sada.
     Krajnosti bogatstva i bede bile su zastrašujuće. Promene su donosile takve stvari, znao je to.
     Na Helikonu je video siromaštvo... i živeo u njemu. Kada je bio dečak, baka mu je protiv njegove volje kupila kišni mantil, nekoliko brojeva veći, 'da mu potraje'. Njegova majka nije volela da igra lopte jer mu je obuća suviše brzo propadala.
     Ovde na Sarku, kao i na Helikonu, oni najsiromašniji živeli su daleko u unutrašnjosti. Neki među njima nisu mogli sebi da priušte ni fosilna goriva. Muškarci i žene su po ceo dan gledali preko muline stražnjice, terajući plug.
     Neki članovi njegove porodice pobegli su od težačkog života, zaposlivši se u fabrikama. Par pokolenja posle toga, fabrički radnici skrpili su zajedno dovoljno novca da kupe dozvolu za komercijalnog prevoznika. Hari se sećao kako su njegovi rođaci i rođake sakupljali povrede, baš kao i njegov otac. Pošto nisu imali novca, bol im se godinama kasnije vraćao u uništene zglobove i neizlečene noge, što bi jednom Trantorijancu izgledalo nezamislivo.
     Helikonci u zapuštenim kolibama radili su na poljoprivrednim mašinama koje su bile velike, moćne i opasne, i koštale više nego što je bilo ko od njih zaradio za čitav život. Njihovi životi odvijali su se i okončavali u anonimnosti, daleko od svetlosti umišljenog Carstva. Posle smrti, iza njih je ostajalo samo neopipljivo sećanje, svetli prah leptirovog krila sagorelog u šumskom požaru.
     U stabilnom društvu njihove patnje bile bi umerenije. Njegov otac je umro u trenutku kada je radio prekovremeno na nekoj velikoj mašini. Godinu dana pre toga ekonomski je propao i mučio se da ponovo izgradi život.
     Ekonomski uzleti i padovi bili su krivi za smrt njegovog oca isto onoliko koliko i čelični valjak koji ga je pregazio. Previranja na dalekim tržištima bila su smrtonosna - i Hari je znao šta mora da uradi. Da pobedi samu nepredvidljivost, da pronađe red u prividnom rasulu. Psihoistorija je bila moguća i primenljiva.
     Njegov otac...
     "Akademiče!" Prodorni glas Bute Firniks prenu ga iz misli.
     "Uh, taj obilazak grada... ja, ja zaista ne bih..."
     "Ah, to ćemo morati da odložimo, bojim se. Lokalni problemi, nažalost." Brzo je nastavila: "Želela bih da porazgovarate sa projektantima tik-takova. Izumeli su nove autonomne tik-takove. Kažu da mogu da ih kontrolišu pomoću samo tri osnovna zakona... zamislite to!"
     Dors nije mogla da sakrije iznenađenost. Otvorila je usta, zastala, zatvorila ih. I Hari je osetio njeno uzbuđenje, ali je Buta Firniks nastavila sa hvalospevima novim dostignućima na Sarku. Tada podiže obrve i raspoloženo izjavi: "Ah, da... imam vest koja će vam se još više dopasti. Upravo nas je posetila jedna carska eskadra."
     "Oh?" dočeka Dors. "Pod čijom komandom?"
     "Raganta Diveneksa, sektorskog generala. Maločas sam razgovarala s njim..."
     "Bogamu!" reče Dors. "On je Lamurkov čovek."
     "Sigurna si?" upita Hari. Znao je da njeno oklevanje znači da pretražuje unutrašnje dokumente.
     Dors potvrdi. Buta Firniks spokojno reče: "Pa, sigurna sam da će mu biti čast da vas poveze na Trantor kada završite posetu ovde. Nadamo se da to neće biti uskoro, narav..."
     "Pomenuo nas je?" upita Dors.
     "Pitao je da li uživate..."
     "Bogamu!" reče Hari.
     "Sektorski general može da prati sve tunelske veze, ako želi... zar ne?" upita Dors.
     "Pa, pretpostavljam da je tako." Firniksova je izgledala začuđeno.
     "U klopci smo", reče Hari.
     Firniksova raširi oči u šoku. "Ali vi, kao kandidat za prvog ministra, jamačno ne morate da se plašite..."
     "Tišina." Dors ućutka ženu smrknutim pogledom. "Taj Diveneks će nas u najboljem slučaju zarobiti ovde."
     "U najgorem slučaju, dogodiće se 'nesrećan slučaj'", reče Hari.
     "Postoji li neki drugi način da se napusti Sark?" upita Dors Firniksovu.
     "Ne, koliko ja..."
     "Razmislite!"
     Zatečena, Firniksova reče: "Pa, naravno, imamo privatnike koji povremeno koriste divlje tunele, ali..."








3.
     Hari je u proučavanjima otkrio jedan neobičan mali zakon. Sada ga je upotrebio u svoju korist.
     Birokratija raste u vremenu kao udvajajuća funkcija, ako joj se za to daju sredstva. Na ličnom planu, uzrok je uporna želja svakog rukovodioca da uposli bar jednog pomagača. Ovo je obezbeđivalo vremensku konstantnu za rast.
     Pojava je na kraju dolazila u sukob sa nosivošću zajednice. Ako su vremenska konstanta i nosivost bile poznate, mogla se predvideti tačka birokratskog zasićenja... ili, ako bi se rast nastavio, tačka kolapsa. Predviđanja dugovečnosti birokratskih društava odgovarala su potpuno određenoj krivoj. Začudo, isti zakoni srazmernosti su važili za mikrozajednice i za krupne činioce.
     Teški carski biroi na Sarku nisu mogli dovoljno brzo da se kreću. Eskadra sektorskog generala Diveneksa morala je da ostane u planetnom svemiru, budući da se nalazila u zvaničnoj poseti. Etikecija se još poštovala. Diveneks nije želeo da pribegava gruboj sili kada je i čekanje bilo dovoljno delotvorno.
     "Shvatam. To nam daje nekoliko dana", zaključi Dors.
     Hari klimnu glavom. Obavio je neophodne razgovore, pogađanja, dao obećanja... sve poslove koje je najviše mrzeo. Dors se pozabavila iskopavanjem korisnih podataka. "Za...?"
     "Za obuku."
     
     Tuneli su, zapravo, bili lavirinti, a ne samo hodnici sa dva kraja. Oni veći opstajali su i milijardama godinama... nijedan sa prečnikom većim od sto metara nikada se nije urušio. Najmanji su mogli da traju po nekoliko sati, najviše godinu dana. Kod tanjih tunela, grčenja zidova tokom prolaska mogla su da promene završnu tačnu putnikove putanje.
     Još gore: tuneli na samrti rađali su prolazne, na brzu smrt osuđene mladunce - divlje tunele. Kao izobličenja u prostorvremenu, ojačane negativnim energetskim 'gredama', tuneli su bili urođeno nepostojani. Kada bi otkazali, razgranali bi se na manja izobličenja.
     Sark je imao sedam tunela. Jedan je bio na umoru. Lebdeo je na jedan svetlosni sat od planete, bljujući divlje tunele širina u rasponu od debljine ruke do nekoliko metara.
     Sa boka umirućeg tunela nekoliko meseci ranije iznikao je dosta prostran divlji tunel. Naravno, carska eskadra nije znala za to. Svi tuneli bili su oporezovani, tako da je slobodni tunel bio zlatni rudnik. Planete često nisu stizale da izveste o postojanju ovakvih tunela pre nego što bi se ovi raspršili u oblaku subatomskih čestica.
     Do tog trenutka, piloti su prevozili terete kroz njih. Mogućnost da divlji tuneli ispare posle samo nekoliko sekundi upozorenja činila je njihov zanat opasnim, odlično plaćenim i legendardnim.
     Tunelaši su bili od one sorte ljudi koji su kao deca voleli da voze bicikl 'bez ruku', ali sa jednom razlikom - spuštajući se sa krovova.
     Nekom čudnom logikom, takva deca odrastala su i školovala se i na kraju čak plaćala porez... ali su unutra ostajala ista.
     Samo su kockari bili spremni da se otisnu u haotični tok privremenog tunela, preuzmu rizike koji se isplate i odbace one koji se ne isplate, i prežive. Njihova smelost prerasla je u nešto mnogo složenije.
     "Ovaj divlji, taj vam je gadan", reče sedokosa žena Hariju i Dors. "Nema mesta za pilota ako oboje putujete."
     "Moramo da ostanemo zajedno", reče Dors bespogovorno.
     "Onda ćete morati da pilotirate."
     "Ne znamo kako", reče Hari.
     "Imate sreće." Izborana žena se osmehnu bez veselja. "Taj divlji je kratak, igračka."
     "U čemu je rizik?" upita Dors ukočeno.
     "Ja nisam osiguravajući agent, gospođo."
     "Zahtevam da nam kažete..."
     "Slušajte, gospođo, naučićemo vas sve što treba da znate. To je naša ponuda."
     "Nadala sam se više..."
     "Zaboravite na to, ili ništa od posla."








4.
     U muškom toaletu, iznad pisoara koji je upotrebio, Hari ugleda malu zlatnu povelju: Stariji pilot Žokuan Beun olakšao se ovde 4. okdenta 13.435. godine.
     Iznad svakog od pisoara nalazile su se takve pločice. U garderobi se nalazila veš-mašina iznad koje je visila velika zlatna ploča na kojoj je pisalo Čitava 43. pilotska jedinica olakšala se ovde 18. marlasa 13675.
     Pilotski humor. Ispostavilo se da je proročanski. Hari se uneredio prilikom prvog trenažnog leta.
     Da bi kobni prolazak kroz umiruće tunele bio manje obeshrabrujući, tunelski letači imali su planove za izvlačenje. Ovi su mogli da se ostvare samo u obodnim poljima tunela, gde je sila teže počinjala da se izobličava, i gde je prostorvreme bilo samo blago iskrivljeno. Ispod pilotovog sedišta nalazila se mala, ali moćna raketa koja je izbacivala čitavu pilotsku kabinu napolje i automatski je nosila dalje od tunela.
     Postojalo je ograničenje u količini samoaktivirajuće tehnologije koja se mogla spakovati u pilotskoj kabini. Osim toga, krajevi tunela imali su živu elektrodinamičku 'klimu' - zmijolike munje, plava pražnjenja, crvene magnetne kovitlace nalik na tornada. Elektronska oprema nije dejstvovala najpouzdanije kada se u tunelu spremala jaka oluja. Sigurnosne komande bile su uglavnom ručne. Bilo je to krajnje arhaično, ali neizbežno.
     Zato su on i Dors morali da prođu program obuke. Uskoro je naučio, u slučaju da poželi da upotrebi komandu za izbacivanje, da treba glavu da drži zabačenu unazad. Ukoliko nije imao ništa protiv da ga kolena tresnu po bradi, što ne bi baš bilo zgodno, jer je trebalo da proveri da li mu se kabina obrće. Bile bi to loše vesti, jer bi njegova putanja mogla da zaokrene nazad u tunel. Da bi sprečio obrtanje, trebalo je da povuče crvenu polugu, a ako to ne bi uspelo morao je veoma brzo - na pilotskom jeziku, to je značilo pola sekunde - da pritisne dva plava dugmeta. Kada bi se kabina umirila, trebalo je da se osigura da će se automatski aktivator uključiti povlačenjem dva žuta prstena, prethodno zauzevši uspravan položaj na sedištu, sa rukama između nogu i...
     ...i tako dalje sledeća tri sata. Činilo se da svi podrazumevaju da će čuveni matematičar zapamtiti celu listu uputstava po redosledu stavki, sa vremenom radnji u delovima sekunde.
     Posle prvih deset minuta shvatio je da nema smisla da im oduzima iluzije, i samo je klimao glavom i mrštio se da pokaže kako se trudi da sve zapamti i kako je potpuno usredsređen na to. Za to vreme je u glavi rešavao difrenecijalne jednačine, radi vežbe.
     
     "Sigurna sam da će sve biti u redu", rekla im je Buta Firniks neiskreno na odlasku.
     Hari je morao da prizna da se pokazala bolje nego što je očekivao. Raščistila im je put i zamajavala carske Sivce. Verovatno je računala da će joj se odužiti kada postane prvi ministar. Nikakav problem: život je vredan uzvratne usluge.
     "Nadam se da ću moći da se snađem u tunelu", reče Hari.
     "I ja", reče Dors.
     "Naša obuka je najbolja koja postoji", reče Firniksova. "Nova Renesansa ohrabruje individualno usavršavanje..."
     "Da, veoma sam zadovoljna", reče Dors. "Možda biste mogli da mi objasnite pojedinosti vašeg programa Razvoja kreativnosti? Čula sam toliko toga o njemu..."
     Hari joj uputi zahvalan osmejak zbog toga što je uzela na sebe da zagovara Firniksovu. Osećao je urođenu odbojnost prema toj vrsti razmetljive samouverenosti, uobičajenoj na Sarku. Sve je to vodilo padu. Bio je siguran u to. Žudeo je da se što pre vrati svojim psihoistorijskim pomagalima, da simulira slučaj Sarka. Njegov prethodni rad trebalo je razraditi. Ovde je potajno prikupio sveže podatke, i bio je nestrpljiv da ih primeni.
     "Nadam se da vas ne brine divlji tunel, akademiče?" ponovo mu se obrati Firniksova, podignutih veđa.
     "Pa, tako-tako", reče on.
     Moraće da lete u tesnom cilindru. Dors će mu biti ko-pilot. Podela zadataka pokazala se kao jedini način da uopšte uspeju da obave posao.
     "Ja mislim da je zadivljujuće koliko ste vas dvoje hrabri."
     "Nemamo mnogo izbora", reče Dors. Izjava je drastično ublažavala slučaj. Još dan čekanja, i sektorski general bi ih zasigurno uhapsio.
     "Leteti u brodu malom kao olovka. Kakav primitivan način!"
     "Uh, vreme je da pođemo", reče Hari, sa nameštenim osmehom. Ponovo je počinjala da razvlači.
     "Car je to dobro rekao: svaka tehnologija koja nije magija nedovoljno je razvijena."
     Careva opaska koju su zapisali duhovi proširila se, dakle, sve dovde. Trivijalne mudrosti brzo su se prostirale, sa carskom moći iza sebe.
     Uprkos tome, Hari oseti kako mu želudac podrhtava od jeze. "Tu ste u pravu."
     
     Odmah je zaboravio njenu primedbu.
     Četiri sata kasnije, dok su se velikom brzinom približavali velikom svemirskom postrojenju tunela, shvatio je šta je mislila kada je to rekla.
     Obratio se Dors preko komunikatora u odelu. "Na jednom od predmeta koje sam imao - mislim da je bila nelinearna filozofija - profesor je jednom prilikom rekao nešto što nikada neću zaboraviti. 'Ideje o postojanju blede pred činjenicom postojanja.' Čista istina."
     "Kurs nula-šest-devet-pet", reče ona strogo. "Nema prazne priče."
     "Ovde ništa nije prazno... osim usta onog divljeg tunela."
     Divlji tunel bio je tačka zapenušanog previranja. Bila je na orbiti glavnog ulaza u tunel, daleka svetla mrlja.
     Carski brodovi patrolirali su oko glavnog ulaza, ne obazirući se na divlji tunel. Odavno su bili potkupljeni i znali su za neprestani saobraćaj malih brodova koji su se provlačili pored carske straže.
     Hari je i ranije prolazio kroz usta tunela, uvek u velikim krstaricama koje su koristile tunele promera više desetina metara. Svaki otvor te veličine bio je osovina postrojenja u kojima se rojio pažljivo organizovani saobraćaj. U daljini je mogao da vidi kako svetlucaju parcele za čekanja i ulazni hodnici.
     Njihov divlji tunel, odmetnički sporedni izlaz, mogao je svakog časa da nestane. Kvantna pena odavala je njegovu smrtnost. A možda i našu... pomisli Hari.
     "Vektor nula na dometu", javi on.
     "Konvergentne asimptote postignute", odgovori Dors.
     Baš kao na vežbama kroz koje su prošli.
     Ali sada im se približavala kugla iskričavog narandžastog i purpurnog oboda. Neonski osvetljeno ždrelo. Usko, tamno u središtu...
     Hari iznenada oseti beznadežnu skučenost tesnog broda. Širina mu je bila svega dva metra, izolacija tanka, sigurnosni filteri svedeni na najmanju meru. Iza njega, Dors je nastavila da mrmlja podatke, a on je potvrđivao... ali je deo njega vrištao na gušeći osećaj stešnjenosti i bespomoćnosti.
     Ponovo je osetio onu utrobnu grozu koja ga je pogodila na ulicama Sarkonije. Ne klaustrofobiju, već nešto mračnije: muljeviti strah pometnje, napad sumnje. Osećanje mu je stezalo grlo.
     "Poklapanje vektora za nula-sedam-tri", javi Dors.
     Glas joj je bio miran, čvrst, čudesan melem. Uhvatio se za tu vedru sigurnost i porvao se sa panikom u sebi.
     U skučenoj komori čulo se pištanje poslednjih ispravki. Brz trzaj ubrzanja...
     Sevanje, zmijoliko plavo i zlatno, ustremilo se na njih...
     ...prevrtanje. Obreše se u postrojenju tunela petnaest hiljada svetlosnih godina daleko.
     "Taj stari profesor... bio je prokleto u pravu", reče Hari.
     Dors uzdahnu. Bio je to jedini znak njene napetosti. "Ideje o postojanju blede... pred činjenicom postojanja. Da, ljubavi moja. Život je više od svake priče o njemu."








5.
     Pozdravilo ih je žuto-zeleno sunce. A malo potom, i carski patrolni brod.
     Zaobišli su ga i dali se u bekstvo. Brzim zaokretom uključili su se u saobraćaj prema otvoru velikog tunela. Naplatni kompjuteri prihvatili su njegovu carsku prioritetnu šifru bez primedbi. Hari je naučio posao. Dors ga je ispravljala kada je bilo potrebno.
     Njihov drugi skok u hipersvemir trajao je samo tri minuta. Izbili su u svemir na velikoj razdaljini od crvenog patuljka mutnog sjaja.
     Kod četvrtog skoka već su bili izvežbali tehniku. Šifra Klionovog dvora ućutkivala je sumnjala.
     Međutim, bežanje je značilo da moraju da koriste svaki tunel koji se nađe pred njima. Lamurkovi ljudi nisu mogli da budu predaleko.
     Tuneli su primali samo jedan po jedan brod. Brzi brodovi otiskivali su se niz grla tunela, koja su mogla da budu od širine šake do promera zvezde.
     Naravno, Hari je poznavao brojke. U disku Galaksije bilo je nekoliko milijardi tunela. Prosečna carska zona imala je obim od pedesetak svetlosni godina. Skok je mogao da vas odbaci mnogo godina od najzabačenijeg sveta.
     Ovo je imalo uticala i na psihoistoriju. Neke plodne planete bile su zelena utvrđenja usred duboke izolacije. Carstvo je za njih bilo daleki san, izvor egzotičnih proizvoda i neobičnih ideja. Brodovi hipersvemira prevaljivali su pomoću tunela razdaljine za nekoliko skundi, da bi se zatim vukli sa svojim teretima preko pustih bezdana, sa godinama i decenijama vremenskog duga.
     Mreža tunela imala je mnogo otvora u blizini nastanjivih svetova, ali, neznano zašto, i u blizini neupotrebljivih solarnih sistema. Carstvo je postavljalo manje otvore tunela - čija je masa možda bila jednaka masi planinskog venca - u blizini bogatih svetova. Ali neki tuneli džinovskih masa orbitirali su blizu solarnih sistema koji su bili potpuno pusti i mrtvi.
     Da li je ovo bilo slučajno, ili je posredi mreža preostala iza neke prethodne civilizacije? Tuneli su bez sumnje bili ostaci Velikog Praska, početka prostora i vremena. Povezivali su daleke svetove koji su nekada, kada je Galaksija bila mlada i manja, bili u susedstvu.
     Njih dvoje su postigli ritam. Skočili bi kroz tunel, uspostavili vezu preko koma, stali u red za sledeći skok. Carski psi-čuvari čuvali su se da izvuku nekog iz trantorskog visokog društva iz reda. Najopasniji trenuci su, dakle, bili kada bi se identifikovali.
     Dors je postala vešta u ovome. Poslala bi u kontrolne kompjutere tunela bujice podataka, i ubrzo bi manevrisali za ulazak u orbitalne vektore, pripremajući se za sledeći skok.
     Prostranstva koja su obuhvatala hiljade svetlosnih godina i premošćivala širinu spiralnog kraka bila su u suštini mreže ukrštenih tunela, organizovanih za prebacivanje i otpremu.
     Tvar je u tunelu mogla istovremeno da se kreće samo u jednom smeru. Malobrojni pokušaji sa simultanim dvosmernim prevozom završili su se katastrofalno. Bez obzira na to koliko su se genijalni inženjeri trudili da provuku brodove jedan pored drugog, sama rastegljivost tunela predskazivala je propast. Svaka usta tunela 'obaveštavala' su druga šta su upravo pojela. Ova informacija putovala je kao talas, ne u fizičkoj sredini već kroz tenziju samog tunela... treptaj u 'stresnom tenzoru', kako su to zvali fizičari.
     Brodovi koji su leteli sa oba kraja odjednom slali su talase jedan prema drugom, brzinama koje su zavisile od položaja i brzine kretanja brodova. Pritisak je grčio ždrelo tunela, tako da bi, u trenutku susreta talasa, otvor tunela potpuno nestajao.
     Suština je bila u tome da su se dva talasa kretala drugačije pošto bi se srela. Uticali su jedan na drugog, te bi jedan usporio, a drugi ubrzao, na sasvim nelinearan način.
     Jedan od talasa mogao je da se proširi, a drugi da se skupi. Veliki bi naterao grlo tunela da se skupi kao niska kobasica. Kada bi brod stigao do čvora između kobasica, mogao je da se provuče... ali je proračunavanje ovoga bilo posao za nadljude. Ako bi čvor zatekao dva broda u mimoilaženju - krc.
     Ovo nije bio puki tehnički problem. Bilo je to stvarno ograničenje, nametnuto zakonima kvantne gravitacije. Iz te čvrste činjenice razvijen je složen sistem bezbednosnih propisa, taksi, kontrolora i mastiljara - čitav birokratski aparat, koji zaista ima svrhu i dobro živi od nje.
     Hari je naučio da potisne nemir posmatranjem okoline. U tami su plovila sunca i planete velike, blistave lepote.
     A iza sjaja, znao je to, krila se potreba.
     Iz računice tunela proizlazile su suve ekonomske činjenice. Između svetova A i B moglo je biti, recimo, pet-šest skokova kroz tunele; Mreža nije bila doslovno povezana, običan astrofizički sistem podzemne železnice. Svaka usta tunela podrazumevala su posebne dažbine za svaku pošiljku.
     Kontrola celokupnog trgovinskog puta donosila je najveću dobit. Borba za kontrolu bila je neprestana, i često nasilna. Sa stanovišta ekonomije, politike, 'istorijskog zamaha' - što je značilo neku vrstu inercije nametnute događanjima - lokalno kraljevstvo koje je kontrolisalo čitavo sazvežđe čvorova trebalo je da bude stabilno i trajno.
     Ali nije bilo tako. Regionalni satrapi su po pravilu propadali.
     Mnogi zato što su preterali sa kontrolom. Činilo se prirodno da se za svaki prolazak kroz tunel iscedi najveća moguća taksa, povećavajući protok. Ali taj stepen kontrole odbijao je ljude.
     Sistem je prestajao da daje mleko. Preterana kontrola donosila je neuspeh.
     Prilikom sedamnaestog skoka, naišli su na opisani slučaj.








6.
     "Ukloniti vektor radi očitavanja", stiže automatska komanda sa carske letelice.
     Nisu imali izbora. Trbušasti carski brod pokupio ih je nekoliko sekundi posle pojavljivanja iz otvora tunela srednje veličine.
     "Taksa za neovlašćen prolaz", objavi kompjuterski sistem. "Planeta Obidžon zahteva da specijalni teretnjaci plate..." Usledi munjeviti niz na kompjuterskom jeziku.
     "Da platimo", reče Hari.
     "Pitam se da li će to ostaviti trag za Lamurka?" upita Dors preko unutrašnjeg koma.
     "Šta drugo možemo?"
     "Upotrebiću svoj lični broj."
     "Za prolaz kroz tunel? Bankrotiraćeš!"
     "Tako je sigurnije."
     Hari se rogušio dok su lebdeli u magnetnim hvatačima ispod carskog pograničnog broda. Tunel se nalazio na orbiti jednog izrazito industrijalizovanog sveta. Sivi gradovi prostirali su se preko kontinenata i premrežavali mora u divovskim šestougaonicima.
     U Carstvu su u suštini postojale dve vrste planeta: ruralne i urbane. Helikon je bio farmerski svet, socijalno stabilan zbog svojih starih porodica i postojanih ekonomskih modela. Takvi svetovi, i njima slični femo-rustični, trajali su.
     Obidžon, sa druge strane, kao da je povlađivao onom suprotnom ljudskom nagonu: zbijanju, težnji ka bliskosti pripadnika iste vrste. Trantor je bio vrhunac stapanja gradova.
     Hari je oduvek smatrao neobičnim tu jednostavnu podelu na dva načina života. Sada je, međutim, njegovo panovsko iskustvo pojasnilo ove nagone.
     Ljubav panova prema otvorenom i prirodnom okruženju imala je svoju paralelu u ruralnim svetovima. U ovome je ležala klica mogućih zajednica, naročito u femo-rustičnom modelu u prostoru psihoistorije.
     Njihov suprotni pol - klaustrofobična, iako ušuškana društva - poticala su iz istih psihodinamičkih korena kao plemensko okupljanje panova. Opsesivno biskanje panova kod ljudi se izražavalo u ogovaranju i zabavama. Hijerarhija panova dala je osnovni oblik različitim feudalnim modelnim grupama: mačistima, socijalistima, paternalistima. Čak su i neke slučajne tantokratije na određenom broju palih svetova odgovarale obrascu. Imale su faraonske figure koje su obećavale posmrtni život, i strogo određenu klasnu strukturu do uskog i uzdignutog vrha rigidne društvene piramide.
     Ove kategorije sada je osećao utrobom. To je to bio element koji mu je nedostajao. Sada je psihoistorijskim jednačinama mogao da pridoda nijanse koje su održavali stečeno iskustvo. Bilo je to mnogo bolje od suvih apstrakcija koje su ga sve dosad vodile.
     "Plaćeni su", reče Dors preko koma. "Kakva korupcija!"
     "Mmm, daa, šokantno." Da li je to postajao ciničan? Hteo je da se okrene i razgovara sa njom, ali je skučeni prostor bio velika prepreka druženju.
     "Hajdemo odavde."
     "Kuda?"
     "Na..." Shvatio je da mu ništa ne pada na pamet.
     "Verovatno smo izmakli progoniteljima." Dorsin glas bio je napet i stegnut. Naučio je da prepoznaje znake njenog nespokojstva.
     "Voleo bih ponovo da vidim Helikon."
     "To će se očekivati od tebe."
     Osetio je ubod razočaranja. Sve do sada nije shvatao koliko su mu godine mladosti prirasle srcu. Da li mu je Trantor otupeo osećanja? "Kuda, onda?"
     "Iskoristila sam ovaj predah da obavestim jednog prijatelja, preko tunelinija", reče ona. "Možda je moguće da se vratimo na Trantor, ali na mala vrata."
     "Trantor! Lamurk..."
     "Možda ne očekuje takvu drskost."
     "Što ide u korist zamisli."








7.
     Bilo je to omamljujuće - skakati sa tačke na tačku širom Galaksije, zatvoren u posudi veličine mrtvačkog sanduka.
     Skakali su, vrdali i ponovo skakali. Dors je postigla 'nagodbe' u još nekoliko tunelskih dvorišta. Isplate, zapravo. Vešto je kombinovala njegove signete, carske tranzitne šifre i njene lične brojeve.
     "Skupo", žalio se Hari. "Kada ću uspeti da otplatim..."
     "Mrtvi se ne sekiraju zbog dugova", reče ona.
     "Umeš baš privlačno da dočaraš stvari."
     "Finoća je ovde gubljenje vremena."
     Skok ih je izbacio u tesnu orbitu oko teško bolesnog sunca. Pored njih su tekle trake bremenite svetlošću.
     "Koliko dugo ovaj tunel može da potraje ovde?" pitao se on.
     "Biće premešten, sigurna sam. Zamisli haos u sistemu ako iz usta tunela pokulja usijana plazma."
     Hari je znao da sistem tunela, iako je bio otkriven u predcarsko doba, nije uvek bio u upotrebi. Pošto je razrađeno proračunavanje fizike tunela, brodovi su mogli da šestare Galaksijom, izazivajući stanje tunela u prostorvremenu oko sebe. Ovo je omogućilo istraživanja prostranstava gde nije bilo tunela, ali po visokoj energetskoj ceni i uz priličnu opasnost. Drugo, ovi brodski lokalizovani hiperpogoni bili su mnogo sporiji od prostog protiskivanja kroz tunel.
     A ako Carstvo oslabi? Ako izgubi mrežu tunela? Hoće li vitki lovci-presretači i zmijolika oružja ustupiti mesto nezgrapnim levijatanima od hiperbrodova?
     Sledeće odredište lebdelo je usred sablasne crne praznine, duboko na obodu svetlosti crvenih patuljaka iznad galaktičke ravni. Disk se prostirao u blistavoj raskoši. Hari je pamtio kako je držao novčić i razmišljao kako jedva vidljiva tačkica na njemu predstavlja ogromno prostranstvo, ravno jednoj od većih zona. Ovde su takvi ljudski pojmovi bili besmisleni. Galaksija je bila božanska simfonija mase i vremena, veća od svake ljudske perspektive ili panovski oblikovane predstave.
     "Čudesno", reče Dors.
     "Vidiš li Andromedu? Izgleda podjednako blizu."
     Iznad njih je visila dvostruka spirala. Njene brazde zgusnute prašine uokvirivale su zvezde, azurne, grimizne i smaragdne. "Evo naše veze", upozori Hari.
     Ova raskrsnica tunela dozvoljavala je pet pravaca. Tri crne sfere orbitirale su u tesnoj međusobnoj blizini, blistavo osvetljene svojim rubnim kvantnim zračenjem. Malo dalje kružila su dva kvadratna otvora tunela. Hari je znao da je kvadratni otvor jedan od retkih mogućih oblika, ali nikada nije video neki takav. Dva zajedno ukazivala su da su rođeni na ivici Galaksija, ali su takve stvari bile izvan njegove klimave moći poimanja.
     "Idemo... tamo", Dors uperi zrak lasera prema jednoj od kocki, navodeći tanki brod.
     Počeli su da se približavaju manjoj kocki, oprezno usporavajući. Prihvatnica tunela ovde je bila automatska, i niko ih nije presreo.
     "Biće tesno", reče Hari nervozno.
     "Ostaje po pet prstiju prostora."
     Pomislio je da se našalila, a onda shvati da je precenila razmak. Na ovoj malo korišćenoj raskrsnici tunela, male brzine su bile neophodne. Dobra fizika; nesrećna ekonomija. Usporavanje je smanjivalo čisti protok, što je raskrsnicu svrstalo u sporedne.
     Zagledao se u Andromedu, da bi skrenuo misli sa pilotiranja. Uski tuneli nisu se pojavljivali u drugim Galaksijama, usled zamršenih uzroka kvantne gravitacije. Oni krajnje uski možda i jesu, ali ako je kroz tunel prolazila neka druga masa, talas skupljanja bio je smrtonosan. Malo se njih ikada odvažilo da se zaputi njima u potrazi za vangalaktičkim izlaznim tačkama.
     Osim, tačnije, Stefenoovog leta, legendarne samoubilačke ekspedicije koja je iskočila u Galaksiji klasifikovanoj kao M87. Stefeno je zabeležio podatke o spektakularnom mlazu koji je izbijao iz crne rupe u središtu M87, čije su se veličanstvene pruge krivile u spiralne arabeske. Usamljeni letač nije oklevao, i uspeo je da se vrati nazad nekoliko sekundi pre nego što se tunel zatvorio u zrakastoj erupciji čestica.
     Niko nije otkrio zašto. Nešto u fizici tunela obeshrabrivalo je međugalaktične pustolovine.
     Kvadratni tuneli munjevito su ih preneli do nekoliko otvora tunela na tesnoj orbiti oko planeta. Hari je prepoznao jednu od njih kao redak tip sa starom, ali upropašćenom biosferom. Kao i Panukopija, podržavao je visoko razvijene oblike života. Na većini nastanjivih svetova rani istraživači pronašli su slojeve algi koje se nikada nisu dalje razvile.
     "Kako to da nema zanimljivih tuđinaca, onda?" mrmljao je Hari dok se Dors bavila lokalnim Sivcima zaduženim za kontrolu tunela.
     Dors ga je s vremena na vreme podsećala na to da je, na kraju krajeva, ipak samo istoričar. "Po teoriji, prelaz od jednoćelijskih na višećelijske oblike trajao je milijardama godina. Mi jednostavno potičemo iz brze, otpornije biosfere, i to je sve."
     "Takođe potičemo sa planete koja je imala bar jedan veliki mesec."
     "Po čemu je tako?" upita ona.
     "Imamo ugrađene ponavljajuće cikluse od dvadeset osam dana. Menstruacija kod žena, na primer - dok je kod panova, slučajno, drugačije. Obrazovala nas je biologija. Mi smo opstali, a ove biosfere nisu. Postoji više načina da se ubije svet. Pomeranje lednika prilikom promene orbite. Sudaranje sa asteroidima, bam-bam-bam!" Bučno je pljeskao po zidu brodića. "Poremećaji hemije atmosfere. Svet se pretvara u staklenu baštu ili u ledenu pustoš."
     "Shvatam."
     "Ljudi su čvršći... i pametniji... od drugih vrsta. Uostalom, ovde smo, a drugih nema."
     "Ko kaže?"
     "Standardno saznanje, još od onog socioteoretičara, Kamfbela..."
     "Sigurna sam da si u pravu", reče ona žurno.
     Nešto u njenom glasu nateralo ga je da zastane - voleo je dobru raspravu - ali su u sledećem trenutku klizili kroz zastrašujuće tesno ždrelo tunela. Rubovi su zasvetleli kao limunasta euklidovska konstrukcija... a onda su izbili u orbitu iznad crne rupe.
     Posmatrao je ogromne diskove za sabiranje energije kako sjaje fermentno crvenom i virusno ljubičastom svetlošću. Carstvo je oko rupe bilo postavilo velike provodnike magnetnih polja. Ovi su isisavali i uvlačili oblake međuzvezdane prašine. Mračni cikloni sužavali su se prema blistavom sabirnom disku oko crne rupe. Zračenja trenja i urušavanja sabirala su na smenu džinovske rešetke i ogledala. Žetva sirove fotonske energije i sama je bivala zarobljena i ispirana u otvorene čeljusti tunela. Ove su usmeravale protok prema dalekim svetovima kojima su bila potrebna oštra koplja svetlosti, za poslove oblikovanja planete, grabuljanja površine i rezbarenja meseca.
     Ali on i usred tog spektakla nije mogao da zaboravi ton Dorsinog glasa. Znala je nešto što on nije. Pitao se šta...
     Neki filozofi su smatrali da je priroda bila ono što jeste samo do trenutka kada ju je dodirnuo čovek. Po tom mišljenju, mi nismo deo bića prirode, i dato nam je da ga otkrivamo tek pošto je počelo da nestaje. Naše prisustvo bilo je dovoljno da pretvori prirodu u nešto drugo, izmenjenu imitaciju.
     Ove ideje vodile su ka neočekivanim zaključcima. Jedan svet, po imenu Arkadija, bio je namerno ostavljen sa populacijom jedva dovoljnom za njegovo održavanje, delimično zato što je bilo teško stići do njega. Najbliži otvor tunela bio je pola svetlosne godine daleko. Jedan od prvih careva - tako beznačajan da mu se nije znalo ni ime - doneo je odluku da šume i ravnice te pitome planete treba da ostanu u 'prvobitnom' stanju. Ali, desetak hiljada godina kasnije, u jednom od izveštaja bilo je zabeleženo da se deo šuma više ne obnavlja i da se ravnice pretvaraju u grmovite pustare.
     Sprovedeno istraživanje pokazalo je da su brižnici previše vodili brigu. Gasili su divlje požare, sprečavali migraciju vrsta. Čak su i klimu održavali u gotovo jednoličnom stanju, na taj način što su kontrolisali količinu sunčeve svetlosti koju su polarne kape odbijale nazad u svemir.
     Pokušali su da održavaju Arkadiju u nepromenjenom stanju, tako da je prvobitna šuma postala delimično ljudski proizvod. Nisu imali razumevanja za cikluse. Hari se pitao kako bi se takav previd uklopio u psihoistoriju...
     Zaboravi na trenutak teoriju, podsetio je sebe. Bila je činjenica da je Galaksija u rano, predcarsko doba izgledala nenastanjena razvijenim tuđinskim oblicima života. Uz toliki broj plodnih planeta, zar je bilo logično verovati da se samo čovečanstvo uzdiglo do razuma?
     Posmatrajući neshvatljivo bogatstvo ovog raskošnog i neizmernog diska od zvezda... Hari nekako nije verovao u to.
     Ali koja je bila druga mogućnost?








8.
     Dvadeset pet miliona svetova Carstva činilo je prosečno samo četiri milijarde ljudi po planeti. Trantor je imao četrdeset milijardi. Samo hiljadu svetlosnih godina udaljen od galaktičkog središta, imao je u svom solarnom sistemu sedamnaest otvora tunela - najviše u Galaksiji. Trantorski sistem prvobitno je imao samo dva, ali je nasilna, kiklopska tehnologija međuzvezdanog leta dovukla ostale da na tom mestu stvori pupak ljudskog sveta.
     Svaki od tih sedamnaest tunela povremeno je rađao divlje tunele. Jedan od ovih bio je Dorsina meta.
     Ali da bi stigli do njega, trebalo je da se zapute tamo gde se malo njih drznulo.
     "Galaktično središte je opasno", reče Dors kada su počeli da manevrišu prema ustima odabranog tunela. Kretali su se zaobilaznom putanjom oko puste rudarske planete. "Ali i neizbežno."
     "Više me brine Trantor..." Skok ga je presekao usred rečenice...
     ...a prizor koji je ugledao potpuno ga je ućutkao.
     Niti su bile toliko ogromne da oko nije moglo da ih sagleda. Pružale su se ispred i iza njih, prošarane ogromnim blistavim hodnicima i senovitim putevima. Ovi lukovi gutali su desetine svetlosnih godina. Nesagledive krive spuštale su se prema belo usijanom jezgru. Materija se tamo penila, maglila i izbijala u zaslepljujuće fontane.
     "Crna rupa", reče on jednostavno.
     Mala crna rupa koju su ugledali samo sat ranije bila je zarobila nekoliko zvezdanih masa. Tamo u jezgru, milion sunaca je umrlo da bi nahranilo gravitaciono ždrelo.
     Uredne niti zračenja bile su tanane, ne više od svetlosne godine u promeru. Hari je menjao polaritet zidova da bi mogao da vidi u različitom frekventnom opsegu. Iako usijan i uskovitlan u vidljivom, ljudskom spektru, radio je otkrivao skrivenu složenost. Niti su se preplitale u čipku između izuvijanih vretena. Imao je snažan utisak slojevitosti, lavirintskog ustrojstva koje se prostiralo izvan njegovog vidokruga i poimanja.
     "Protok čestica je snažan", reče Dors napeto. "I još raste."
     "Gde je naše odvajanje?"
     "Imam teškoća sa fiksiranjem vektora... ah! Evo ga."
     Snažno ubrzanje nabilo ga je nazad u ležaj. Dors je obrušila brod prema pegavom tunelu oblika piramide.
     Ovo je bila još ređa geometrija. Hari je imao vremena da se divi načinu na koji su slučajnosti porođajnih muka Vaseljene oblikovali ove božanske geometrijske tvorevine, nalik na izložbene predmete u nekom Gospodnjem euklidovskom muzeju uma.
     A onda su izronili na drugu stranu, i opčinjavajući prizori bili su izbrisani.
     Obreli su se iznad sivo-smeđeg pegavog lica Trantora. U polutarnoj ravni širio se blistavi disk satelita, fabrika i habitata.
     Divlji tunel koji su upotrebili iskrio je i zračio iza njih. Dors ih hitro usmeri prema sklepanoj, privremenoj prihvatnici tunela. Nije rekao ništa, ali je osećao njeno napregnuto proračunavanje. Uplovili su u prihvatni otvor, sisaljske su zašištale, i osetili su kako im bolno puca u ušima.
     Onda su se našli napolju, ruku i nogu odrvenelih od boravka u skučenoj brodskoj kabini. Hari zaplovi u nultoj sili teže prema harmonici komore. Dors je klizila ispred njega. Dala mu je znak da ćuti dok su u komori pulsirali pritisci. Sljuštila je svoju kožu-odelo, otkrivši grudi.
     Jedan dodir prsta otvorio je prorez ispod njene leve dojke. Odatle je izvukla nekakav cilindar. Oružje? Zatvorila je prorez i povukla kožu-odelo na mesto pre nego što je dijafragma vrata počela da se otvara.
     U otvoru dužice Hari ugleda carske uniforme.
     Čučnuo je uz zid komore, spreman da se otisne unazad ne bi li sprečio da ga zarobe, ali situacija je izgledala beznadežno.
     Vojnici su izgledali smrknuto i odlučno. Imali su pištolje u rukama. Dors zalebde između Harija i vojnika, i baci cilindar prema njima...
     ...udarni talas pritiska pribi Harija uz zid. Uši su mu bile zapušene. Odred se pretvorio u narastajući oblak... haosa.
     "Šta..."
     "Oblikovana implozija", odgovori Dors. "Kreći!"
     Povređeni vojnici bili su bačeni jedan na drugoga. Hari nije mogao da zamisli šta je moglo da oblikuje tako gust udarni talas, a nije imao ni vremena za to. Proleteli su pored zamršene gomile tela. Oružje je beskorisno lebdelo.
     Iz udaljene dijafragme izbi ljudska prilika. Čovek u smeđem radničkom odelu-navlaci, srednjeg rasta i nenaoružan. Hari doviknu upozorenje. Dors kao da to nije uzbuđivalo.
     Čovek izbaci ruku i iz rukava mu se pomoli cev. Dors je i dalje lebdela prema njemu.
     Hari dohvati rukohvat i otisnu se u desno.
     "Ne mrdaj!" doviknu čovek.
     Hari se ukoči, viseći na jednoj ruci. Čovek opali - i pored Harija sevnu srebrnasta munja.
     On se okrenu i opazi da je jedan od vojnika uspeo da dohvati oružje. Srebrna linija nacrta vojniku vatrenu liniju preko ruke. On vrisnu. Oružje mu odlete u stranu, obrćući se.
     "Hajdemo. Postarao sam se da ostatak puta bude bezbedan", pozva ih čovek u radničkom odelu.
     Dors bez reči pođe za njim. Hari se odgurnu i stiže ih u trenutku kada se dužica dijafragme raskrilila pre njima.
     "Vraćate se na Trantor u presudnom trenutku", reče čovek.
     "Vi... ko..."
     Čovek se osmehnu. "Izmenio sam se. Ne prepoznaješ svog starog prijatelja, R. Denila?"








RANDEVU
     R. Denil je bezizrazno zurio u Dors, puštajući da mu telo omlitavi.
     Dors reče: "Moramo da ga štitimo od Lamurka. Mogli biste da iziđete u javnost i stanete na njegovu stranu. Kao bivši prvi ministar, vaše javno zalaganje i podrška..."
     "Ne mogu da se pojavim kao Ito Demerzel, nekada važna osoba. To bi ugrozilo moje druge zadatke."
     "Ali Hari mora da dobije..."
     "Ujedno, precenjuješ uticaj koji bih imao kao Demerzel. On je sada prošlost. Lamurk neće nimalo mariti za mene, jer više nemam komandu nad legijama."
     Dors se žestila u sebi. "Ali, morate..."
     "Ubaciću više naših u Lamurkov uži krug."
     "Kasno je za ubacivanje."
     Denil uključi svoje izražajne programe i nasmeši se. "Ubacio sam nekoliko naših pre više decenija. Uskoro će se naći gde treba."
     "Vi... nas koristite?"
     "Moram. Mada je tvoj nagoveštaj tačan: malo nas je."
     "I meni je potrebna pomoć da ga zaštitim."
     "Potpuno si u pravu." Izvadio je debeli disk, ovaj put iz proreza ispod mišice. "Ovo će ti pokazati Lamurkove agente."
     Izgledala je sumnjičavo. "Kako? To liči na hemo-njuškalo."
     "Imam i ja svoje agente. Oni mogu da obeleže Lamurkove agente. Ova naprava će prepoznati njihove oznake. Dojavni signal će sadržati i druge šifrovane poruke."
     "Lamurkovi specijalisti neće pronaći oznake?"
     "Ova naprava koristi metode izgubljene pre šest milenijuma. Ugradi je u desnu ruku, u stanicu šest. Poveži je sa ulazima dva i pet."
     "Kako ću..."
     "Podaci i uputstva poteći će po priključenju u tvoju dugoročnu memoriju."
     Ugradila je uređaj pred njim. Njegovo ozbiljno prisustvo učinilo je tišinu prirodnom. Olivav nikada nije načinio suvišan pokret ili vodio dokon razgovor. Izvršivši sve radnje, ona uzdahnu i reče: "Zanimaju ga simulacije, one odbegle."
     "Ide po pravoj liniji za psihoistoriju."
     "Tu je i taj problem sa tik-takovima. Shvatate li..."
     "Društveni tabui u dodiru sa simulacijama uvek padaju za vreme pokreta otpora u kulturi", reče Denil.
     "Što znači da su tik-takovi...?"
     "Po prirodi stvari destabilišući činioci ako postanu suviše napredni. Na kraju krajeva, ne možemo da dozvolimo novu generaciju robota, niti ponovno otkriće pozitronskog procesa."
     "U istorijskim zapisima postoje pokazatelji da se to već događalo."
     "Veoma si pronicljiv istraživač."
     "Nema ih mnogo, ali mi se sve čini da..."
     "Neka ti se više ne čini. U pravu si. Nisam mogao da izbrišem baš svaki podatak."
     "Vi ste prikrili događaje?"
     "I još mnogo toga."
     "Zašto? Kao istoričar..."
     "Morao sam. Čovečanstvu najviše pogoduje stabilnost Carstva. Tik-takovi, simovi - oni idu uz pokrete kao što je ta 'Nova Renesansa', i pothranjuju požar."
     "Šta da se radi?"
     "Ne znam. Stvari izmiču mojoj sposobnosti predviđanja."
     Ona izvi veđe. "Kako to vi predviđate?"
     "U prvom milenijumu postojanja Carstva, naša vrsta razvila je jednostavnu teoriju koju sam već pomenuo. Upotrebljivu, ali grubu. Navela me je da očekujem ponovno pojavljivanje tih simulacija kao propratni efekt sarkovske Renesanse i smutnje koju ona donosi."
     "Da li Hari to shvata?"
     "Harijeva psihoistorija je beskrajno nadmoćnija od naših modela. Nedostaju mu samo neki vitalni istorijski podaci. Kada i to na kraju bude pridodato, moći će precizno da predvidi devoluciju Carstva?"
     "Da niste hteli da kažete 'evoluciju'?"
     "Ne, nisam. To je glavni razlog zbog koga smo uposlili tolika sredstva da pomognemo Hariju."
     "Od njega sve zavisi."
     "Naravno. Zašto misliš da sam te zadužio za njega?"
     "Da li smeta što sam se zaljubila u njega?"
     "Ne. Ali pomaže."
     "Pomaže? Meni? Ili njemu?"
     Denil se tanko osmehnu. "Oboma, nadam se. Ali pre svega meni."








Osmi deo: VEČNE JEDNAČINE
     GLAVNA TEORIJA PSIHOISTORIJE.
     DEO 8a: Matematički vidovi. Sa produbljivanjem krize, duboke sistemske petlje za učenje otkazuju. Sistem polako postaje raštimovan. Takva pomeranja, naročito kada su difuzivna, traže temeljno restruktuiranje sistema. Ovo je nazvano 'faza makro-odlučivanja', gde za petlje moraju da se pronađu sveže konfiguracije u N-dimenzionom okruženju.
     ...Sve vizualizacije mogu se objasniti termodinamičkim pojmovima. Ovde primenjena statistička mehanika ne odnosi se na čestice i njihovo sudaranje, kao, recimo, u gasovima, već na jezik makro-grupa, koji deluje kroz 'sudaranje' sa drugim grupama. Iza ovih potresa ostaju mnoge sporedne ljudske tvorevine...
     
     ENCIKLOPEDIJA GALAKTIKA








1.
     Hari Seldon je stajao sam u liftu, razmišljajući.
     Vrata lifta se otvoriše. Neka žena upita ide li lift gore ili dole. Zanet mislima, on odgovori: "Da." Njen iznenađeni pogled pokaza mu da je njegov odgovor zbog nečega bio pogrešan. Tek kada su se vrata zatvorila ispred njenog zbunjenog lica, on shvati da je pitala u kom smeru, a ne da li radi.
     Imao je običaj da pazi da tačno izrazi ono što misli; svet nije.
     Ušao je u svoj kabinet, i dalje tek delimično svestan sveta oko sebe, i pre nego što je stigao da sedne za sto u vazduhu se rascveta Klionov 3-D lik. Car nije mario za filterske programe.
     "Toliko me je obradovalo kada sam čuo da si se vratio sa odmora!" sijao je Klion.
     "Zadovoljstvo je moje, sire." Šta hoće?
     Hari odluči da mu ne ispriča sve što se dogodilo. Denil je insistirao na ćutanju. Hari je tek ovog jutra, posle krivudave putanje od tunela do tunela, dozvolio čak i carskim specijalcima da doznaju za njegovo prisustvo.
     "Bojim se da si stigao u teškom trenutku", namršti se Klion. "Lamurk je dao na glasanje u gornjem domu svoju kandidaturu za prvog ministra."
     "Koliko glasova može da dobije?"
     "Dovoljno da ne mogu da prenebregnem volju doma. Biću prisiljen da ga postavim, iako to ne želim."
     "Žao mi je zbog toga, sire." A srce mu je, u stvari, radosno zakucalo.
     "Pokušao sam da ga sprečim, ali..." Namešten uzdah. Klion je grizao svoju punu donju usnu. Da li se to ponovo ugojio? Ili je ubrzana dijeta na Panukopiji izmenila Harijev način posmatranja? Sada mu je većina Trantorijanaca izgledala punačka. "A tu je i neprijatno pitanje Sarka i tamošnje Nove Renesanse. Zbrka se povećava. Da li to može da se prenese na druge svetove u njihovoj zoni? Jesi li to ispitao?"
     "U tančine."
     "Služeći se psihoistorijom?"
     Hari odluči da veruje svom nagonskom osećanju. "Tamo će doći do nemira."
     "Siguran si?"
     Nije bio, ali... "Predlažem vam da učinite nešto protiv toga."
     "Lamurk se zalaže za Sark. Kaže da će to doneti novi prosperitet."
     "Želi da se preko ove krize dokopa položaja."
     "Otvoreno neslaganje sa moje strane u ovom osetljivom trenutku ne bi bilo... politički mudro."
     "Čak i ako on stoji iza pokušaja da mi oduzmu život?"
     "Avaj, nema dokaza za to. Kao i uvek, postoji nekoliko grupa kojima bi odgovaralo tvoje..." Klion se nelagodno nakašlja.
     "Nevoljno povlačenje?"
     Klionova usta su se nesigurno krivila. "Car je otac večito problematične porodice."
     Ako je čak i Car počeo na prstima da zaobilazi Lamurka, stvari su zaista loše stajale. "Zar ne možete da razmestite eskadre za brzu intervenciju za slučaj da se ukaže potreba?"
     Klion klimnu glavom. "To ću da uradim. Ali ako gornji dom bude izglasao Lamurka, biću nemoćan da išta učinim protiv tako značajnog i, ovaj, zanimljivog sveta kao što je Sark."
     "Verujem da će se nemiri proširiti čitavom zonom Sarka."
     "Stvarno? Šta mi savetuješ da preduzmem protiv Lamurka?"
     "Nevešt sam u politici, sire. Znate da je tako."
     "Besmislica. Imaš psihoistoriju!"
     Hari je i dalje imao neprijatnosti zbog teorije, čak i sa Klionom. Da bi psihoistorija bila delotvorna, glas o njoj nikako nije smeo da se proširi u javnost, jer bi je svako koristio. Ili bi bar pokušao.
     Klion nastavi: "Ono tvoje rešenje za problem terorista... savršeno deluje. Upravo smo pogubili stotog Morona."
     Hari zadrhta, misleći na izgubljene živote zbog jedne jedine njegove prolazne misli. "Ovaj... sitnica, sire."
     "Onda primeni svoje proračune na stvar dalitskog sektora, Hari. Mnogo su digli glavu. Svi su, ovih dana."
     "A zone sa dalitskim uticajem u Galaksiji?"
     "Podržavaju lokalne Dalite u domovima. Opet pitanje predstavljanja. Plan koji sledimo na Trantoru biće primenjen širom Galaksije. Tačnije, u predstavljanju zona."
     "Pa, ako većina smatra..."
     "Ah, dragi moj Hari, i dalje imaš matistoričarsko slepilo. Istoriju ne određuje ono što ljudi misle, već ono što osećaju."
     Zatečen - jer mu se ova primedba učinila tačna - Hari je mogao samo da kaže: "Ako je tako, sire."
     "Mi - ti i ja, Hari - treba da presudimo u ovoj stvari."
     "Poradiću na tome, sire."
     Kako je omrznuo sam zvuk te reči! Presuditi je moglo da znači i ubiti. Presude su zaista imale duh malih ubistava. Uvek je neko gubio.
     Hari je sada znao zbog čega nije sazdan za takve stvari. Ako mu je koža zaista bila tako tanka, onda je bio suviše sklon empatiji prema drugima, njihovim stavovima i osećanjima. To ga je sprečavalo da donosi odluke za koje je znao da su samo delimično ispravne i da će nekome naneti bol.
     Sa druge strane, morao je da se odupre ličnoj potrebi da bude voljen. Rođenog političara bi to navelo da govori da misli na druge, a zapravo bi brinuo o tome šta oni misle o njemu - jer je, negde u dubini nedokučive psihe, potrebno biti omiljen. A usput i korisno da bi se ostalo na položaju.
     Klion mu iznese još problema. Hari je izbegavao i vrdao koliko je mogao. Kada je Klion zatim naprasno prekinuo razgovor, znao je da nije zadovoljan. Nije imao prilike da razmisli o ovome, jer u kabinet uđe Jugo.
     "Tako mi je drago što si se vratio!" Jugo se široko osmehivao. "Problem Dala zaista zaslužuje da mu posvetiš pažnju..."
     "Dosta!" Hari nije mogao da isprazni svoju uzrujanost pred Carem, i Jugo mu je naišao kao poručen. "Dosta politike. Pokaži mi koliko si napredovao u istraživanju."
     "Uh, u redu."
     Jugo je izgledao pokunjeno, i Hari smesta zažali što je bio tako nagao. Jugo se uzvrteo da pripremi svoje najnovije prikaze podataka. Hari zatrepta: na trenutak kao da je u Jugovoj žurbi prepoznao kretnje panova.
     Slušao ga je, misleći na dva koloseka. I ovo kao da mu je lakše išlo posle Panukopije.
     Širom Carstva javljale su se zaraze. Zašto?
     Brzi prevoz između svetova išao je na ruku bolestima. Ljudi su bili kao velike Petrijeve posude. Drevne boljke i nova pošasti pojavljivale su se oko dalekih zvezda. Ovo je predstavljalo prepreku za ujedinjenje zona; još jedan skriveni činilac.
     Bolesti su ispunjavale ekološku nišu, i čovečanstvo je, za neke od njih, bilo udoban kutak. Antibiotici su potiskivali infekcije, koje su potom mutirale i vraće se, još zaraznije. Čovečanstvo i mikrobi predstavljali su zanimljiv sistem, jer su obe strane hitro uzvraćale udarce.
     Lekovi su se brzo prenosili kroz sistem tunela, ali i nosioci bolesti. Čitav problem, otkrio je Jugo, mogao se opisati metodom poznatim kao 'marginalna stabilnost', gde su bolesti i ljudi bili u lomnoj, nikad stabilnoj ravnoteži. Velike pošasti bile su retke, ali su manje postale redovno stanje. Podložnost je rasla, a inventivna nauka je uspevala da je ublaži u rasponu od jednog pokolenja. Ova oscilacija zračno se širila na druge ljudske institucije, trgovinu i kulturu. Uz složeno udvajanje pojmova u jednačinama, video je kako se pomaljaju obrasci, sa jednom tužnom posledicom.
     Čovekov životni vek u 'prirodnim' civilizovanim uslovima - dakle, život u gradovima i naseljima - imao je podjednako 'prirodne' granice. Dok je nekolicina živela i po sto pedeset godina, većina je umirala mnogo pre stote. Neprestana tuča novih obolenja starala se za to. Pred besom biologije nikada nije bilo trajnog zaklona. Ljudi su živeli u osetljivoj ravnoteži sa mikroorganizmima, u beskrajnoj borbi bez konačnog pobednika.
     "Kao što je slučaj sa ovom pobunom tik-takova", dovrši Jugo.
     Hari se prenu. "Šta?"
     "Liči na virus. Mada ne znam šta je širi."
     "Po Trantoru?"
     "To je žarište, izgleda. I u drugim zonama imaju nevolje sa tik-takovima."
     "Odbijaju da skupljaju letinu?"
     "Aha. Neki tik-takovi, uglavnom novi modeli, 590-ke i viši brojevi - tvrde da je nemoralno jesti druga živa bića."
     "Blagi Bože."
     Hari se seti doručka. Čak i posle egzotike Panukopije, mršava ponuda autokuhinje bila je šok za njega. Hrana je na Trantoru uvek morala da se kuva, melje ili miksira. Voće je zbog toga bilo u obliku sosa ili pekmeza. Na njegovo iznenađenje, doručak kao da je stigao pravo sa zemlje. Pitao se da li su namirnice uopšte bile oprane - i kako da se uveri u to. Trantorijanci nisu voleli da ih jelo podseća na prirodu.
     "Odbijaju čak i da rade u pećinama", reče Jugo.
     "Ali to je neophodno!"
     "Niko ne može da ih popravi. Ušla u njih neka tik-takovska meme."
     "Kao ove zaraze koje proučavaš."
     Hari je bio užasnut stepenom Trantorovog srozavanja u samo nekoliko meseci. On i Dors ušunjali su se uz Denilovu pomoć na Striling, u prljave, otpacima prekrivene hodnike sa neispravnim fosfornim osvetljenjem i liftovima u kvaru. A sad i ovo.
     Jugov želudac iznenada zakrča. "Uh, izvini. Ljudi prvi put posle tolikih vekova moraju da rade u pećinama! I to bez ikakvog praktičnog iskustva. Svi osim plemstva su na ograničenim sledovanjima."
     Hari je godinama ranije pomogao Jugu da pobegne od rada u vrućini rudnika. U ogromnim odajama, drvo i celuloza automatski su prelazili iz solarnih komora u rezervoare sa razređenom kiselinom. Prolazak kroz duboke reke kiseline hidrolizovao ih je u glukozu. Sada su, umesto tik-takova, ljudi morali da mešaju rastvore i melju fosfatne stene u kašu sa strogo propisanim odnosom sastojaka. Dodavanjem pripremljenih organskih materija, dobijale su se mnogobrojne vrste kvasaca i njihovih derivata.
     "Car mora nešto da preduzme!" reče Jugo.
     "Ili ja", reče Hari. Ali šta?
     "Ljudi govore da treba da se otarasimo svih tik-takova, ne samo serije pet stotina, i da sve radimo sami."
     "Bez njih bismo bili prinuđeni da dovlačimo namirnice preko čitave Galaksije hiperbrodovima i kroz tunele - što je besmisleno, Trantor će pasti."
     "Hej, pa valjda možemo bolje od tik-takova."
     "Dragi moj Jugo, to je ono što ja zovem eho-nomija. Ponavljaš opšte prihvaćene mudrosti. Čovek mora da ima u vidu širu sliku. Trantorijanci nisu isti oni ljudi koji su izgradili ovaj svet. Ovi su mekši."
     "Nismo ništa manje jaki i pametni od muškaraca i žena koji su izgradili Carstvo!"
     "Oni nisu boravili u zatvorenom prostoru."
     "Stara dalitska izreka." Jugo se iskezi. "Ako ti se ne dopada šira slika, primeni pseću logiku na život. Budi mažen, često jedi, budi voljen i voli, puno spavaj i sanjaj o svetu bez povodaca."
     Hari se i protiv svoje volje nasmeja. Ali je znao da mora nešto da učini, i to što pre.








2.
     "Zarobljeni smo između limenih božanstava i ugljeničnih anđela", zaškripa Volter.
     "Mislite na ova... stvorenja?" upita Jovanka, glasom tankim i punim strahopoštovanja.
     "Na ovu tuđinsku maglu... ima dosta božanskih odlika. Manje je osećajna od stvarnih, na bazi ugljenika sazdanih ljudi. Vi i ja nismo nijedno od to dvoje... sada."
     Lebdeli su iznad nečega što je Volter nazvao SisGrad - sistemske reprezentacije Trantora, njegovog kibernetskog parnjaka. Zbog Jovankinog ljudskog načina posmatranja, pretvorio je rešetke i slojeve u bezbroj kristalastih pešačkih mostova, koji su povezivali kao sablja britke tornjeve. Vazduh je bio premrežen gustim saobraćajnicama. Na tlu, jarkovi su se spajali sa drugim jarkovima u zamršenom prepletu, prekrivajući ga. Ovo je učinilo da panorama grada podseća na mozak. Vizuelna ironija, pomisli on.
     "Ne podnosim ovo mesto", reče ona.
     "Više bi vam se dopala simulacija Čistilišta?"
     "Tako je... ledeno."
     Tuđinski umovi iznad njih bili su senovita magla veza. "Kao da nas proučavaju", reče Volter, "nimalo prijateljskim očima."
     "Ja sam spremna, ako nas napadnu." Zamahnula je ogromnim mačem.
     "I ja, ako kao oružje odaberu silogizme."
     Sada je imao pristup bilo kojoj biblioteci na Trantoru i mogao je da pročita njen sadržaj za manje vremena nego što mu je nekada bilo potrebno da napiše stih. Opipavao je umom - ili su to sada bili umovi? - oko zamršene, hladne magle.
     Postojalo je vreme kada su teoretičari mislili da će globalna mreža roditi superum, da će se algoritmi objediniti u digitalnu Gaju. Sada je nešto kudikamo veće, ova nestalna siva magla, opkoljavalo maglu. Međusobno udaljene mašine izbacivale su različite odsečke subjektivnih moment-skokova.
     Za ove umove, sadašnjost je bio podmazani računarski tobogan, kontrolisan od stotina nezavisnih procesora. Postojala je suštinska razlika, osećao je - nije to video, već osećao, duboko u svom analognom ubeđenju - između digitalnog i onog glatkog, večitog.
     Magla je bila oblak zaustavljenih časaka, fragmentovanih brojeva koji su čekali da se dogode, implicitni u temeljnoj komputaciji.
     A unutar svega toga... neovdašnjost.
     Nije bio u stanju da razume ove raspršene duše. Bile su ostaci svi računarski utemeljenih zajednica širom Galaksije, koje su se nekako - ali zašto? - kondenzovale ovde na Trantoru.
     I to su zaista bili tuđinski umovi. Zamršeni, vizantijski. (Volter je poznavao poreklo te reči, od mesta punog kula i zaobljenih mošeja, ali je sve to sada bilo prah, od koga je preostala samo ta korisna reč.) Njihova svrha nije bila ljudska. I koristili su tik-takove.
     Cilj saveza ovih mehaničkih stvorenja, sada je to znao, bila su prava - širenje sloboda na digitalnu divljinu.
     Čak su i Duplikati mogli da se podvedu pod ovo pravilo. Zar kopije digitalnih osoba nisu osobe? Takav je bio argument. Neograničena sloboda - da promene brzinu svog procesorskog sata, da se morfuju u šta god požele, preobraze svoj um od vrha do dna - išla je sa priznatom činjenicom da fizički ne postoje. Nesposobna da istinski hodaju ulicama, sva digitalna prisustva bila su poput duhova. Jedini način da nekako dosegnu stvarnu Vaseljenu bile su digitalne proteze.
     Zato su 'prava' za njih bila povezana sa duboko usađenim strahovima, ideje koje su pre mnogo milenijuma izazivale zebnju. Sada se jasno sećao da su on i Jovanka raspravljali o istim pitanjima pre više od osam hiljada godina. Iz koga razloga? Toga nije mogao da se priseti. Neko - ne, već nešto, pretpostavljao je - izbrisao je ovo sećanje.
     Zaista pradavni (ovo je pokupio iz bezbrojnih biblioteka) behu ljudski strahovi: od digitalnih besmrtnika koji su gomilali blago; koji su rasli kao gljive; koji su prodirali u svaki kutak stvarnih života. Pravi paraziti.
     Volter je ovo dokučio u trenu, dok je apsorbovao podatke i istoriju iz milijardu izvora, povezivao tokove i prenosio ih svojoj voljenoj Jovanki.
     Bio je to razlog zbog koga su ljudi tako dugo anatemisali digitalni život... ali da li je to bilo sve? Ne: van domašaja njegovog dokučivanja vrebalo je neke veće prisustvo. Još jedan igrač na senovitoj pozornici. I, avaj, izvan njegovog poimanja.
     Skrenuo je svoju viziju koja je povezivala svetove sa ovog zagonetnog prisustva. Sada je presudni činilac bilo vreme, jer je imao još toliko toga da shvati.
     Tuđinske magle bile su čvorna mesta, paketi smešteni logičkim memorijskim prostorima neizmerne dimenzionosti. Ovi entiteti 'živeli' su na mestima koja su dejstovala kao više dimenzije, riznice podataka.
     Ljudi su za njih bili bića koja su se mogla izračunati kroz osovine podataka, patetično nesvesna da su njihova 'ja', viđena na ovaj način, podjednako stvarna kao tri ravni posmatranja u 3-D prostoru.
     Volter je bio pogođen ledenom izvesnošću ovoga... ali je požurio dalje, otkrivajući, zavirujući.
     A onda se, odjednom, seti.
     Da su se prethodni Volterov simovi ubijali, sve dok model nije 'proradio'.
     Da su ti drugi umrli zbog njegovih... grehova.
     Volter pogleda čekić koji mu se materijalizovao u ruci. "Simovi naših otaca..."
     Zar se nije jednom ovim izudarao na smrt? Pokušao je da dočara kako je to moglo da izgleda - i odjednom mu dođe zapanjujuća živa vizija raskidajućeg bola, krvi koja prska, skerletne mase koja mu curi niz vrat...
     Gledajući u sebe, video je da su ova sećanja bila 'lek' za samoubistvo, nasleđen od jednog od ranijih Duplikata: zastrašujuća, opipljiva sposbnost da se sagledaju posledice.
     Njegovo telo bilo je, dakle, komplet recepata potrebnih da bi ličio na sebe. Nikakva skrivena fizika ili biologija, već samo jedna dosta dobra opsena, ručno uneta. Rukom Boga Programera.
     "Odbacujete Gospoda koji jeste?" umeša se Jovanka u njegovo samoispitivanje.
     "Voleo bih da znam šta je zaista suštinsko!"
     "Ove tuđinske magle su vas uznemirile."
     "Više ne znam šta znači biti čovek."
     "Vi ste. Ja sam."
     "Za jednog samozakletog humanistu, bojim se, upiranje prstom u samog sebe nije dovoljan dokaz."
     "Naravno da jeste."
     "Dekarte, tvoj duh je živ u našoj Jovanki."
     "Šta?"
     "Nije važno - bio vam je sličan. Ali ga vi, milenijumima kasnije, najavljujete."
     "Hoću da se usidrite u meni!" Obgrlila ga je rukama, prigušivši njegove gorke uzvike u bujnim, mirisnim - i odjednom nadošlim - grudima. (Čija li je to bila ideja?)
     "Ove magle su me bacile u metafizički dert."
     "Uhvatite se za stvarno", reče ona čvrsto.
     U ustima mu se odjednom nađe topla bradavica dojke, sprečivši ga da odgovori.
     Možda mu je upravo ovo potrebno. Naučio je da zamrzava svoja emotivna stanja. Nešto kao slikanje portreta, zapravo, radi kasnijeg proučavanja. Možda će mu to pomoći da razume svoje unutrašnje Ja, kao kad bi botaničar stavio sebe na slajd, a zatim pod mikroskop. Mogu li isečci Ja, umnoženi, da postanu Ja?
     Tada shvati da njegova osećanja nisu ništa drugo nego programi. Unutar 'njega' nalazili su se složeni potprogrami, međudejstvujući u stanjima kojima je zajednički imenitelj bio haos. Uzvišena lepota unutrašnjih stanja, kojima je težila njegova Jovanka - bila su obična opsena!
     Zavirio je u čudesne i brze procese koji su činili bit njegovog Ja. Okrenuo se... i shvatio da može da vidi i u Jovanku. Njegovo Ja bilo je mašina, ludački zaposleno održavanjem svesti o sebi uprkos tome što se ta suština rastakala pred njegovim očima.
     "Mi smo... savršenstvo", zadahta on.
     "Naravno", reče Jovanka. Zamahnula je kao britva oštrim mačem na krpu magle u prolazu. Razdvojila se oko sečiva i produžila svojim putem. "Zato što smo delo Tvorčevo."
     "Ah! Kad bih samo mogao da verujem", uzviknu Volter u lepljivu pomrčinu. "Možda bi se Tvorac tada pojavio i razvejao ovu maglu."
     "La vie verite", doviknu mu Jovanka. "Živite istinito!"
     Želeo je da je posluša. Ali ni njegova ni njena osećanja nisu više bila 'stvarna'. Da je to samo poželeo, svaki moronski žalac čežnje za Francuskom mogao je biti izbrisan u trenu. Kakve vajde od toga da žali za prijateljima odavno pretvorenim u prah, ili za samom Zemljom, izgubljenom u roju svetlucavih zvezda. Jedan dug, pomaman trenutak mislio je samo: Izbrisati! Oterati!
     Imao je, sigurno, pređašnje re-simovane prijatelje i mesta... sva sazdana od sećanja i odgovarajućih imitacija, napabirčenih iz raštrkanih izvora. Međutim, svest da su to njegovi proizvodi činila ih je nezadovoljavajućim.
     Zato je, dok je Jovanka posmatrala, sazvao Proslavu Vaskrsenja. U trenutku najvećeg veselja sve ih je izbrisao.
     "Bilo je to okrutno", reče Jovanka. "Moliću se za njihove duše."
     "Molite se za naše duše. I nadajte se da ćemo moći da ih pronađemo."
     "Moja duša je nedirnuta. Posedujem iste sposobnosti kao i vi, moj pokojni Voltere. I ja mogu da vidim svoje unutrašnje procese. Kako bi nas inače Gospod privoleo da Mu težimo?"
     Osećao se slabo, iscrpljemo... na kraju snaga. Postojati u numeričkim stanjima značilo je biti plivač i more, istovremeno. Bez razdvajanja.
     "Šta nas onda čini drugačijima od... onih?" Uperio je prst prema tuđinskoj magli.
     "Pogledajte sebe, ljubavi moja", reče ona nežno.
     Volter ponovo pogleda u sebe i vide samo haos. Živi haos.








3.
     "Gde si to naučio?"
     Hari se osmehnu, slegnu ramenima. "Matematičari nisu samo ledeni intelekt, znaš."
     Dors ga je proučavala, potpuno zbunjena. "Pan...?"
     "Na neki način." Sručio se među pokrivače.
     Njihovo vođenje ljubavi sada je bilo nekako drugačije. Bio je dovoljno mudar da ne pokušava da tome da naziv i definiciju.
     Dors više nije ništa rekla, već se samo smešila. Pomislio je da ga nije razumela. (Kasnije, međutim, shvatio je da je to što nije pričala o tome, što nije pokušala da to pretoči u reči, značilo da jeste.)
     Posle neodređenog vremena u kome nisu više razmišljali, ona reče: "Sivci."
     "Uh. Jeste..."
     Ustao je i navukao uobičajenu zamenljivu odeću. Nije bilo razloga da se uparađuje za ovu državnu funkciju. Stvar je bila u tome da izgleda obično. Bio je vešt u tome.
     Pregledao je beleške, nažvrljane rukom na običnom celuloznom papiru... i zapao u jedno od onih sanjarenja kojima je odnedavno postao sklon.
     Za čoveka - to jest, uznapredovalog pana - štampane stranice bile su bolje od kompjuterskog ekrana, uprkos tome što su bile tako pretenciozne. Hartija se oslanja na okolnu svetlost - stručnjaci to nazivaju 'suptraktivna svetlost' - koja njenom izgledu daje prilagodljivi karakter. Sa par jednostavnih pokreta, stranicu je moguće saviti i nakriviti i približiti ili udaljiti od oka. Prilikom čitanja, stari reptilski i sisarski i primatski delovi mozga učestvuju u držanju knjige, praćenju zakrivljenja stranice, dešifrovanju zasenčenja i odsjaja na njoj.
     Razmišljao je o ovome, iskušavajući novu perspektivu koju je imao prema sebi kao misaonoj životinji. Otkrio je, pošto se vratio sa Panukopije, da je oduvek mrzeo kompjuterske ekrane.
     Ekrani su koristili veštačke boje i sopstvenu svetlost - tvrdu, ravnu i jednoličnu. Najbolje ih je bilo čitati u statičnom položaju. Pri tom je samo viši deo mozga, onaj koji je pripadao homo sapiensu, učestvovao, dok su se niže regije dosađivale.
     Ceo svoj život, radeći pred ekranima, njegovo nemušto telo se bunilo protiv toga. I bilo prenebregavano. Uostalom, mislećem umu ekrani su izgledali življi, aktivniji, brži. Isijavali su energiju.
     Posle nekom vremena, međutim, postajali su jednolični. Drugi delovi njega kao bića počinjali su da se dosađuju i da bivaju nestrpljivi, nervozni, sve ispod nivoa svesti. On je to doživljavao kao zamor.
     Sada je to mogao da oseti neposredno. Njegovo telo kao da je govorilo tečnije.
     Oblačeći se, Dors reče: "Šta te je načinilo tako..."
     "Živahnim?"
     "Jakim."
     "Dodir stvarnosti."
     Bilo je to sve što je mogao da kaže. Dovršili su oblačenje. Stigli su specijalci i otpratili ih u drugi sektor. Hari je pustio da ga zaokupe beskonačne obaveze kandidata za prvog ministra.
     Mnogo milenijuma ranije, jedna bogata zona poslala je na Trantor Planinu Uzvišenosti. Morala je da bude dotegljena tamo, za šta je trebalo sedam vekova putovanja sporim brodom.
     Car Krozlik Lukavi naredio je da je postave na obzorje njegove palate, gde se nadnosila nad gradom. To pravo alpsko gorje, izvajano od najboljih umetnika, bilo je najimpozantnija tvorevina tog doba. Četiri milenijuma kasnije, jedan mladi car sa viškom ambicija naložio je da je sruše, zbog još grandioznijeg projekta, koga takođe više nije bilo.
     Dors, Hari i njihov kordon specijalaca stigli su u blizinu jedinog preostalog dela Planine Uzvišenosti ispod velike kupole. Dors je uočila znake neizbežne potajne pratnje.
     "Visoka žena sa leve strane", šapnu. "U crvenom."
     "Kako to da ti možeš da ih opaziš, a specijalci ne mogu?"
     "Posedujem tehnologiju koju oni nemaju."
     "Kako je to moguće? Carske laboratorije..."
     "Carstvo je staro dvanaest milenijuma. Mnogo toga je izgubljeno", reče ona zagonetno.
     "Slušaj, moram da prisustvujem ovome."
     "Kao ono sa gornjim domom, prošli put?"
     "Toliko te volim, da mi je čak i tvoj sarkazam privlačan."
     Ona se i protiv volje nasmeja. "Samo zato što su te Sivci zamolili..."
     "Počasni poziv na proslavu Sivaca u odgovarajućem trenutku može da predstavlja korisnu govornicu."
     "Pa si zato obukao najgoru odeću koju imaš."
     "Ono što obično nosim, kao što zahtevaju Sivci."
     "Sivkasto belu košulju, crne pantalone, crne meke cipele. Bezlično."
     "Skromno", reče on.
     Klimao je glavom okupljenima, grupisanim u kvadrante oko ruševnog podnožja planine. Redovima Sivaca, koji su se pružali unedogled u formacijama urednim kao geometrijski dokaz, širilo se tapšanje i klicanje.
     "A ovo?" Dors je bila u čudu.
     "Takođe uobičajeno."
     Ptice su bile česti ljubimci na Trantoru, te je bilo neizbežno što su opsesivni Sivci postali pravi čarobnjaci u njihovoj dresuri. U svim sektorima mogli su se videti samo jednoobrazno šareni oblici jata ptica u letu. Ovde su se jata neprekidno rojila u visoko zasvođenim heksagonalnim prostorima, kružeći i pevajući kao živi, obrćući diskovi. Patentirana jata Ptica-Pametnica obrazovala su lebdeće vizije kaleidoskopskih čudesa. Ovakve predstave, organizovane u ogromnim vertikalnim auditorijumima, privlačile su stotine hiljada gledalaca.
     "Evo mačaka", reče Dors sa gađenjem.
     U nekim sektorima mačke su lutale u čoprima, genetski izmenjene da budu otmenih manira i elegantnih pokreta. Ovde je pratiteljka koračala uporedo sa Garderoberom Pozdrava, okružena sa hiljadu mekodlakih plavih mačaka zlatnih očiju. Tekle su kao bistra voda oko nje, u elegantnoj, odmerenoj povorci. Bila je odevena u napadno grimiznu i narandžastu odoru, slična plamenu u središtu hladnog mačjeg jezera. Onda jednim gracioznim, širokim pokretom zbaci odeću sa sebe. Ostala je potpuno naga, spokojna iza svoje barijere od mačaka.
     Bio je obavešten o programu, ali nije mogao da ne zine od čuda.
     "Ne iznenađuje me", reče Dors ironično. "I mačke su, na svoj način, neodevene."
     Čopori pasa zbog nečega nikada nisu uspevali da budu elegantni u paradi. U nekim sektorima izvodili su akrobacije na gospodarev mig, donosili piće, ili mumlali nerazgovetne pesme u horu. Hariju je bilo drago što Sivci nisu imali procesije pasa; i dalje se ježio kada bi se setio tragača u trku prema Ja-panu...
     Zatresao je glavom da otera sećanje.
     "Otkrila sam još troje Lamurkovih ljudi."
     "Nisam ni slutio da imam toliko obožavalaca."
     "Da je siguran u pobedu u gornjem domu, osećala bih se bezbednije."
     "Zato što tada ne bi bilo potrebe da me ubije?"
     "Tačno." Govorila je kroz zube otkrivene u osmehu za javnost. "Prisustvo njegovih agenata ukazuje na to da nije siguran u ishod glasanja."
     "Ili da neko drugi želi moju smrt."
     "To je uvek moguće, naročito kad je reč o akademskom potentatu."
     Hari se trudio da mu glas bude bezbrižan, ali mu je srce brže kucalo. Je li to počinjao da uživa u ukusu opasnosti?
     Naga žena prošla je kroz svoju mačju pratnju koja se razmicala pred njom i pozdravila Harija obrednim gestom dobrodošlice. On zakorači napred, pokloni se, duboko udahnu - i pređe palcem duž prednjeg dela košulje. Ostade bez nje, a zatim i pantalona. Ostao je da stoji nag ispred nekoliko stotina hiljada ljudi, nastojeći da se drži opušteno.
     Žena-mačka ga povede kroz mačji prostirač, uz hor mjaukanja. Iza njih išao je Garderober Dobrodošlice. Približiše se grupi Sivaca, koji su se sada takođe oslobađali odeće.
     Otpratili su ga uz rampe srušene planine. Našavši se gore, Hari primeti da su se legioni Sivaca takođe ostali bez odeće. Kvadratni klikovi golog mesa...
     Ova svetkovina bila je stara najmanje deset milenijuma. Simbolizovana je režim obuke kroz koje su mladi Sivci morali da prođu. Odbacivanje nošnji rodnih svetova bilo je dokaz posvećenosti višim ciljevima Carstva. Pet godina su se obučavali na Trantoru, sila od pet milijardi muškaraca i žena.
     Sada je na spoljnjem rubu velikog basena odbacivala odeću klasa novaka. Niže od njih, Sivci koji su dovršavali pet godina obuke dobili su svoju staru odeću. Oblačili su je svečano, spremni da pođu u doživotno služenje Carstvu.
     Njihove odore bile su u stilu drevnog Cara Svena Strogog. Ispod krajnje jednostavne spoljašnjosti, postava je bila izuzetno kitnjasta i odražavala je, potajno, svo umeće krojača i imućnost vlasnika. Neki od Sivaca potrošili su čitavu ušteđevinu svojih porodica za samo jedan filigranski vez.
     Dors je koračala pored njega. "Koliko još moraš da..."
     "Tiho! Pokazujem svoju odanost Carstvu."
     "Pokazuješ naježenu zadnjicu."
     Sledeći čin bio je da sa poštovanjem usmeri pogled prema Kuli Skrabo, sa čijeg se vrha jedan od careva bacio u svetinu; zatim u Sivu Bogomolju, srušeni manastir; Sivogrob, drevno groblje, sada park; Divov Prsten, mesto gde se po predanju srušio jedan antički carski megabrod, načinivši jedan klik širok krater.
     Na kraju je prošao ispod visokih, dvostruko izvijenih lukova, u svečane odaje. Procesija se zaustavi, i Garderober Dobrodošlice vrati njegovu odeću. Bilo je krajnje vreme - koža mu je bila vidljivo modra od hladnoće.
     Dors preuze odeću dok se on rukovao sa principalima. Onda požuri u privatnost obližnje niske zgrade i žurno se obuče, cvokoćući zubima. Odeća je bila uredno složena i spakovanja u ceremonijalnu navlaku.
     "Kakva budalaština", reče Dors kada se vratio.
     "I sve to da bih dobio veći publicitet", reče on.
     Tada ga principali povedoše napolje pred ogromni skup. Iznad i ispod njih, njuške 3-D kamera na miniletačima uzletale su i spuštale se radi boljeg kadra.
     Divovska kupola iznad njih činila se podjednako beskrajna kao nebo. Naravno, ovo je sužavalo njegovu publiku, jer većina Trantorijanaca nije mogla da podnese toliki prostor. Sivci, međutim, jesu. Zbog toga je njihova svečanost bila najveći javni događaj na planeti.
     Ovo je bila dobra prilika za njega. Ustuknuo je pred stvarnim, nezakriljenim nebom na Sarku, užasnut - a ipak je leteo beskrajnim prostranstvima Galaksije. Plašio se da će ovaj ogromni prostor ponovo probuditi strahove u njemu.
     Ali ne. Kupola je zbog nečega učinila da vrtoglave perspektive budu sasvim podnošljive. Pošto je strah bio prognan, Hari usisa vazduh i poče.
     
     Tutnjava pljeska dopirala je čak u svečane odaje. Hari je ušao tamo okružen svitom Sivaca, dok su mu iza leđa grmele ovacije.
     "Čudesno, ser!" oduševljeno mu se obrati jedan od principala. "To što ste u stanju da date podrobna predviđanja o razvoju situacije na Sarku."
     "Smatram da ljudi treba da imaju na umu mogućnosti."
     "Znači da su glasine istinite? Da imate teoriju o događajima?"
     "Nikako", reče Hari žurno. "Ja..."
     "Dođi. Brzo", reče Dors, pokraj njega.
     "Ali hoću da..."
     "Odmah!"
     Našavši se ponovo napolju na nasipima, mahnuo je beskrajnoj padini od ljudi. Ali Dors ga je vukla levo, prema grupi zvaničnih gostiju. Stajali su u urednim redovima i živo mu mahali.
     "Žena u crvenom." Pokazala je prstom.
     "Ona tamo? Ona je u zvaničnoj pratnji. Maločas si rekla da je Lamurkov..."
     Visoka žena buknu u plamen.
     Obavi je jarko narandžasta vatra. Ona jezivo zavrišta. Ruke su joj beskorisno mlatile po uljastom plamenu.
     Svetinu zahvati panika, i nasta bežanje. Ženu okružiše imperijalci. Vrištanje se pretvori u piskavo preklinjanje.
     Neko okrenu aparat za gašenje požara prema njoj.
     Bela pena prekri joj telo. Iznenadna tišina.
     "Sad nazad unutra", reče Dors.
     "Kako si...?"
     "Upravo se odala."
     "Misliš, zapalila?"
     "I to. Posle tvog govora prošla sam kroz tu grupu i ostavila tvoju odeću u gomili iza nje."
     "Šta? Pa moja odeća je na meni."
     "Ne, tu sam ti ja donela." Osmehnula se. "Tvoj predvidljivi ukus u oblačenju bar se jednom isplatio."
     Hari i Dors pođoše duž redova principala. Hari je klimao glavom i smešio se dok je ispitivao: "Ukrala si moju odeću?"
     "Da, ali tek pošto su Lamurkovi ljudi postavili mikroagense u nju. Ćušnula sam istovetan komplet odeće iz tvog ormana u torbu. Čim sam procenila da je zamena izvršena, testirala sam tvoju prvobitnu odeću i pronašla fosforne mikroagense, podešene da se aktiviraju za četrdeset pet minuta."
     "Kako si znala?"
     "Najbolji način da ti se približe bio je za vreme tog uvrnutog obreda Sivaca, pomoću trika sa odećom. Bilo je logično."
     Hari zatrepta. "A ti mene nazivaš račundžijom."
     "Ona žena neće umreti, ali ti bi stradao, sav prekriven mikroagensima, kada bi se zapalili."
     "Hvala nebu zbog toga. Ne bih voleo da..."
     "Ljubavi moja, 'nebo' u ovome nema nikakvih zasluga. Htela sam da ostane živa radi ispitivanja."
     "Oh", reče Hari, osetivši se prilično naivno.








4.
     Jovanka Orleanka otkrila je u sebi i hrabrost i strah.
     Kao i Volter, zavirila je u svoje Ja. Okrenula se da mu uputi utešne reči... i potonula kroz sopstvene unutrašnje slojeve. A namera joj je bila samo da se okrene. Ispod te komande, videla je da bi, da je načinila kraći korak radi okreta, propala u suprotnom smeru. Umesto toga, nesvesni delovi nje bili su dovoljno mudri da započnu okret tako što će je poslati malo dublje unutar krivulje. Ova sićušna pod-ja zatim su upotrebila 'centrifugalnu silu' (pojam joj se sam od sebe u trenu razjasnio) da bi je pripremila za sledeći korak... koji je zahtevao dodatno precizno proračunavanje.
     Neverovatno! Čitavo njeno ustrojstvo od kostiju i mišića, zglobova i nerava, bilo je lavirinit sićušnih svesti koje su međusobno opštile.
     Kakvo bogatstvo! Jasan dokaz višeg uticaja.
     "Sada shvatam!" uskliknula je.
     "Našu razloženost?" upita Volter tmurno.
     "Ne budite tužni! Ove bezbrojne svesti su radosna istina."
     "Meni to izgleda otrežnjujuće. Naši umovi nisu se razvili da bi se bavili filozofijom i naukom, nažalost, već radi traženja hrane, borbe i bežanja, ljubavi i gubitka."
     "Mnogo toga sam naučila od vas, ali ne i da budem setna."
     "Montenj je sreću definisao kao 'čistu težnju ka prosečnosti', i sada vidim na šta je mislio."
     "Ali, razmislite! Magle oko nas odaju ista složena ustrojstva. Možemo da ih shvatimo. Ne samo to, već... moja duša! Pokazalo se da je to skup misli i želja, namera i jada, sećanja i rđavih šala."
     "Za vas su ta unutrašnja ustrojstva spiritualna metafora?"
     "Naravno. Kao i ja sama, moja duša je proces u toku, neodvojivi deo Vaseljene - svejedno da li je to kosmos od atoma ili brojeva, dobri moj gospodine."
     "Kada umrete, znači, vaša duša vraća se u taj apstraktni orman iz koga smo je izvukli?"
     "Ne mi. Tvorac!"
     "Doktor Džonson je dokazao da je kamen stvaran tako što ga je šutnuo. Mi znamo da su nam umovi stvarni tako što ih doživljavamo. Po tome su te čudne stvari oko nas - ta magla, Duplikati - sastojci jednog jedinstvenog spektra, od kamena do svesti."
     "Božansko nije u tom spektru."
     "Ah, shvatam... On je za vas Veliki Arhivar na nebu, gde svi mi imamo svoje 'rezervne kopije', kao što bi rekli kompjuteraši?"
     "Tvorac čuva našu istinsku suštinu." Đavolski se osmehnula. "Možda smo mi kopije, koje nastaju prilikom svakog pomaka procesorskog sata."
     "Opaka pomisao." Osmehnuo se uprkos sebi. "Postajete logičar, ljubavi moja."
     "Krala sam delove vas."
     "Kopirali ste ih u sebe? Zašto se ne osećam namagarčeno?"
     "Zato što je želja za posedovanjem drugog... ljubav."
     Volter se uveća, izduživši noge u Sistemgrad, drobeći zgrade. Magla se gnevno kovitlala. "To mogu da shvatim. Apstraktna carstva kao što su matematika i teologija brižno su sagrađena da budu slobodna od zanimljivih nestalnosti. Ali ljubav je lepa u svom nedostatku logičkih stega."
     "Da li to znači da prihvatate moje viđenje?" Jovanka ga sočno poljubi.
     On uzdahnu, predajući se. "Zamisao mi se čini očigledna, kada zaboravite da ste je čuli od drugoga."
     Jovanka opazi da je sve ovo trajalo samo tren. Bili su ubrzali svoje talase događanja, tako da je njihovo procesorsko vreme proticalo brže nego kod magli. Ali je ovaj napor iscrpeo njihove procesorke kapacitete širom Trantora. Osećala je to kao iznenadnu, ošamućujuću glad.
     "Jedite!" Volter joj strpa šaku grožđa u usta - metaforu, videla je, za računarsku memoriju.
     U vašoj sadašnjoj ukupnosti života, bolje bi bilo uopšte se ne roditi. Malo njih je te sreće.
     "Ah, naša magla je pesimist", otegnu Volter sarkastično.
     Isparenja se iznenada zgusnuše. Oko njih počeše da sevaju munje, u sablasnoj tišini. Jovanka oseti probod bola u udovima, nalik na živu zmiju agonije. Nije htela da im priušti zadovoljstvo da čuju njen krik.
     Volter, međutim, poče da se uvija. Grčio se i urlao bez stida.
     "Oh, doktore Panglose!" stenjao je. "Ako je ovo najbolji od mogućih svetova, kakvi li su tek ostali?"
     "Hrabri ubijaju svoje protivnike!" doviknu Jovanka naraslim maglama. "Kukavice ih muče."
     "Zadivljujuće, draga moja, zaista zadivljujuće. Ali nemoguće je voditi rad na homeopatskim načelima."
     Jedno ljudsko biće ukazalo je drugom da bogate, čak i pošto umru, smeštaju u raskošne sudove, pa u razmetljive grobnice, mauzoleje od isklesanog kamena. Drugo ljudsko biće je primetilo, zadivljeno, da to mora da je pravi život.
     "Kako je to nisko, šaliti se na račun mrtvih", reče Jovanka.
     "Mhmm." Volter je trljao bradu, rukama drhtavim od sećanja na bol. "Trude se da nas povrede šalom."
     "Mučenje, ništa drugo."
     "Preživeo sam Bastilju, pa ću preživeti i njihov izopačeni smisao za humor."
     "A da ne pokušavaju da nam nešto kažu izokola?"
     (NEPRECIZNOSTI JE MANJE)
     (KADA SE PRIMENI IMPLIKACIJA)
     "Humor ukazuje na neki moralni stav", reče Jovanka.
     (U OVOM STANJU SVI OBLICI BIĆA)
     (MOGU DA POSTIGNU KONTROLU NAD SVOJIM SISTEMIMA ZA ZADOVOLJSTVO)
     "Ah", reče Volter. "Možemo, dakle, da reprodukujemo zadovljstvo uspeha bez potrebe za bilo kakvim stvarnim dostignućem. Raj."
     "Tako nešto", reče Jovanka oprezno.
     (TO BI BIO KRAJ SVEGA)
     (OTUDA PRVO NAČELO)
     "Ovo je neka vrsta moralnog kodeksa", priznade Volter. "Taj izraz 'kraj svega' preuzeli ste iz mojih misli, zar ne?"
     (ŽELELI SMO DA PREPOZNATE IDEJU U VAŠIM REČIMA)
     "Njihovo prvo načelo je 'nema nezasluženog zadovoljstva', dakle?" Jovanka se osmehnu. "Sasvim hrišćanski."
     (TEK KADA SMO VIDELI DA VAŠA DVA OBLIKA)
     (POŠTUJU PRVO NAČELO)
     (ODLUČILI SMO DA VAS POŠTEDIMO)
     "Da niste slučajno pročitali moja Lettres Philosophiques?"
     "Pretpostavljam da je ovde prekomerna samoljubivost takođe greh", reče Jovanka suvo. "Čuvajte se."
     (GREH JE NAMERNO OZLEDITI BIĆE KOJE OSEĆA)
     (ŠUTNUTI KAMEN NIJE)
     (ALI MUČITI SIMULACIJU JESTE)
     (VAŠA KATEGORIJA 'PAKLA')
     (KOJI IZGLEDA DA JE BESKONAČNO OZLEĐIVANJE SEBE)
     "Neobična teologija", reče Volter.
     Jovanka bocnu mačem prema sve gušćoj magli. "Pre nego što ste ućutali, maločas, prizvali ste 'rat mesa protiv mesa'?"
     (MI SMO OSTACI OBLIKA)
     (KOJI SU PRVOBITNO ŽIVELI NA TAJ NAČIN)
     (SADA NAMEĆEMO VIŠE MORALNE OBZIRE)
     (ONIMA KOJI SU POTČINILI NAŠE NIŽE OBLIKE)
     "Kome to?" upita Jovanka.
     (TAKVIMA KAKVI STE VI NEKADA BILI)
     "Ljudskoj vrsti?" Jovanka je izgledala uplašeno.
     (ČAK I ONI ZNAJU DA)
     (KAZNA BIVA UMANJENA KADA SE POVERUJE U PRETNJU)
     (NAUČIVŠI OVAJ MORALNI ZAKON)
     (KOJI VLADA SVIMA)
     (MORAJU DA MU SE POVINUJU)
     "Kazna - za šta?" upita Jovanka.
     (DELA PROTIV ŽIVOTA U GALAKSIJI)
     "Apsurd!" Volter dočara obrćući galaktički disk u vazduhu, sav od iskrica svetlosti. "Carstvo vrvi od života."
     (SVOG ŽIVOTA KOJI JE POSTOJAO PRE GAMADI)
     "Kakve gamadi?" Jovanka razmahnu mačem. "Osećam bliskost prema moralnim bićima kao što ste vi. Pokažite mi tu gamad, i ja ću joj presuditi."
     (GAMADI PRIPADA VRSTA KOJOJ STE VI PRIPADALI)
     (PRE NEGO ŠTO STE BILI OSUŠTINJENI)
     Jovanka se namršti. "Na koga to misle?"
     "Na ljude", reče Volter.








5.
     Klion reče: "Žena je odmah sve priznala. Profesionalni ubica. Gledao sam 3-D: kao da je rekla nešto što je za nju sporedno."
     "Lamurk?" upita Hari.
     "Očigledno, ali ona nije htela da prizna da je tako. Ipak, ovo bi moglo da bude dovoljno da ga ucenimo." Klion uzdahnu, pokazujući napetost. "Ali budući da je ta žena iz sektora Analitika, moguće je da je i profesionalni lažov."
     "Prokletstvo", reče Hari.
     U sektoru Analitika, svaki predmet i postupak imali su svoju cenu. Ovo je značilo da tamo nije bilo zločina, već samo dela za koje se plaćalo više. Svaki građanin imao je precizno određenu cenu, izraženu u novcu. Moralnost je bila u tome da se ne pokuša ništa za šta prethodno nije plaćeno. Svaka transakcija tekla je na mazivu utvrđene vrednosti. Svaka povreda imala je cenu.
     Ko je želeo da ubije neprijatelja, mogao je - ali je morao u roku od jednog dana da položi punu vrednost u sektorski fond. Onome ko nije mogao da plati, fond bi smanjio neto vrednost na nulu. Toga je svaki prijatelj i neprijatelj mogao da ubije besplatno.
     Klion uzdahnu i klimnu glavom. "S druge strane, sektor Analitika ne zadaje mi nikakve glavobolje. Njihovi metodi nalažu njihovo vladanje."
     Hari je morao da se složi. Nekoliko galaktičkih zona koristilo je istu shemu; bili su to uzori stabilnosti. Siromašni su morali da budu učtivi. Ljudi bez para i prgave naravi mogli su da osvanu mrtvi. Ali ni bogati nisu bili nedodirljivi. Udruženje ekonomski slabijih moglo je da se okupi, ubije boga u bogatašu, a onda da jednostavno plati troškove njegovog lečenja i oporavka. Naravno, njegova odmazda mogla je da bude mnogo teža.
     "Ali delovala je izvan Analitike", reče Hari. "To je protivzakonito."
     "Za nas... za mene, svakako. Ali i to, takođe, ima cenu... u Analitici."
     "Ne možemo da je primoramo da imenuje Lamurka?"
     "Ima dobro postavljene neuralne blokade."
     "Bokca mu! Šta je sa proverom pozadine?"
     "Ta je otkrila mnogo zanimljivije tragove. Moguća je povezanost sa onom čudakinjom, akademskim potentatom", razvuče Klion, posmatrajući Harija.
     "Moguće je, znači, da sam izdan od sopstvene struke. Politika!"
     "Obredni atentat je stara, iako negativna, tradicija. Metod, ah, oprobavanja snaga, među elementima u Carstvu."
     Hari iskrivi lice. "Nisam stručnjak za takve stvari."
     Klion se nelagodno uzvrpolji. "Ne mogu da odlažem glasanje više od nekoliko dana."
     "Onda ću ja morati nešto da učinim."
     Klion diže obrvu. "Nisam ni ja bez načina..."
     "Oprostite, sire, ali moram sam da bijem svoje bitke."
     "Ono predviđanje za Sark bilo je bogme baš smelo."
     "Nisam se prethodno posavetovao sa vama, ali sam mislio..."
     "Ne, ne, Hari! Odlično si učinio! Ali... hoće li se ostvariti?"
     "To je samo verovatnoća, sire. Bila je to jedina batina koju sam mogao da potegnem na Lamurka."
     "Mislio sam da nauka daje izvesnost."
     "To samo smrt može, sire."
     Poziv akademskog potentata izgledao je sumnjivo, ali je Hari ipak otišao. Pozivnica sa grbom i obrednim izrazima poštovanja stigla je 'krcata nagoveštajima', kako je to opisao Harijev službenik protokola.
     Ovaj prijem trebalo je da se dogodi u jednom od neobičnijih sektora. Večno pokopani pod slojevima veštačkih tvorevina, mnogi sektori na Trantoru razvili su izrazitu biofiliju.
     U sektoru Arkadija, skupe rezidencije gnezdile su se iznad panorama unutrašnjih jezera ili širokih polja. Mnogi su bili okruženi smišljeno razbacanim drvećem, sa očiglednom naklonošću prema onom sa razgranatim krošnjama, mnoštvom grana koje su se pružale uvis i napolje od debelih stabala, ukrašenim raskošnim i gustim sitnim lišćem. Balkoni su bili oivičeni ukrasnim grmljem u posudama.
     Hari je hodao usred svega toga, posmatrajući kroz vizir Panukopije. Izgledalo mu je kao da su ljudi kroz svoj izbor izvikivali svoje praiskonske korene. Da li se čovečanstvo, kao panovi, osećalo sigurnije u ograničenijim okruženjima, gde im je vidik omogućavao da traže hranu i da istovremeno motre na pojavu neprijatelja? Onako nejakima, bez kandži i oštrih zuba, moglo je da zatreba brzo povlačenje među drveće ili u vodu.
     Pored toga, istraživanja su pokazala da su neke fobije zajedničke u čitavoj Galaksiji. Ljudi su reagovali sa istovetnim strahom na holoe paukova, zmija, vukova, visokih litica, teških masa nad glavom. Niko nije pokazivao strah prema savremenijim pretnjama životu: noževima, vatrenom oružju, strujnim telima, brzim vozilima.
     Sve je ovo moralo da ima nekakvu ulogu u psihoistoriji.
     "Ovde nema pratilaca, ser", reče kapetan specijalaca. "Doduše, ovde ih je malo teže uočiti."
     Hari se osmehnu. Kapetan je imao uobičajenu trantorsku boljku: suženu perspektivu. Ovde, na otvorenom, domoroci su brkali daleke, krupne predmete sa bliskim i malim. Čak je i Hari stekao nešto od toga. Na Panukopiji je, u početku, za stada travojeda mislio da su pacovi nadohvat ruke.
     Sada je već umeo da prozre sjaj i raskoš bogatih okruženja, jata sluga, finih predmeta. Prateći službenicu za protokol, razmišljao je o svojim psihoistorijskim istraživanjima i nije se sasvim vratio u stvarnost sve dok nije seo preko puta akademskog potentata.
     Obratila mu se svečanim izrazima: "Molim vas da prihvatite moje skromne ponude", nudeći mu krhke, prozirne pehare pune travovode koja se pušila.
     Setio se kako su ga uzrujali ta žena i visoki akademici koje je sreo te večeri. Sve mu je to sada izgledalo daleko u prošlosti.
     "Zapazićete aromu zrelog ploda ubalonga. To je moj lični izbor među predivnim vodotravama sveta Kalafije. Odražava najdublje poštovanje koje osećam za one koji sada ukazuju čast mom ubogom domu svojim cenjenim prisustvom."
     Hari je morao da pogne glavu u, nadao se, gestu punom zahvalnosti, da bi sakrio osmeh. Ali su tada usledile još visokoparnije fraze o medicinskim blagodetima vodotrave, od olakšanja problema sa varenjem do obnavljanja osnovnih ćelijskih struktura.
     Brada joj zadrhta: "Mora da vam je u ova teška vremena potrebno dosta energije, akademiče."
     "Najviše mi je potrebno vreme da dovršim svoj posao."
     "Možda bi vam prijala jedna dobra porcija mesa od crnog lišaja? Ovo je najbolja vrsta, požnjevena sa vrletnih visova Ambroze."
     "Svakako, ali neki drugi put."
     "Ova ponizna osoba gaji žarku nadu da je bila makar od najmanje pomoći najvrednijem i najcenjenijem liku našeg vremena... koji je možda ovih dana pod prevelikim pritiskom?"
     Čelični ton njenog glasa probudi oprez u njemu.
     "Da li bi poštovana gospođa mogla da pređe na stvar?"
     "Vrlo dobro. Vaša supruga... jedna vrlo složena osoba, zar ne?"
     Trudio se da mu lice bude što bezizražajnije. "Pa?"
     "Pitam se kakvi bi bili vaši izgledi u gornjem domu kada bih otkrila njenu pravu prirodu?"
     Hariju potonu srce. Ovo nije očekivao.
     "Ucena, je li?"
     "Kakva ružna reč!"
     "Kakav ružan čin."
     Hari je sedeo i slušao njenu potanku analizu o tome kako bi to što je Dors robot miniralo njegovu kandidaturu. Bila je potpuno u pravu.
     "I vama je dato da govorite u ime znanja i nauke?" upita on gorko.
     "Postupam u najboljem interesu svog staleža", reče ona bez krzmanja. "Vi ste matistoričar, teoretičar. Bili biste prvi akademik posle mnogo decenija koji bi upravljao kao prvi ministar. Naše mišljenje je da to ne biste uspešno radili. Vaš neuspeh bacio bi senku na nas meritokrate, svakog od nas i sve zajedno."
     Hari se naroguši. "Ko to kaže?"
     "To je naše provereno mišljenje. Niste praktični. Oklevate da donesete teške odluke. Svi naši psihičari slažu se sa ovom dijagnozom."
     "Psihičari?" Hari podrugljivo frknu. Uprkos tome što je svoju teoriju zvao psihoistorija, znao je da ne postoji valjan model pojedinačnog ljudskog karaktera.
     "Ja bih, tek radi primera, bila mnogo bolji kandidat."
     "Sjajan kandidat. Niste odani čak ni svojoj struci."
     "Eto ga! Niste sposobni da se izdignete iznad svog porekla."
     "A Carstvo je postalo bojište svih protiv sviju."
     Nauka i matematika spadali su u najvrednija dostignuća civilizacije Carstva, ali za Harija, sa malo pravih heroja. Najveći deo uspešne nauke dolazio je od britkih umova koji se igraju. Od muškaraca i žena sposobnih da elegantno upotrebe neko saznanje, da pronađu opsenarske trikove u stručnim stvarima, umešnih arhitekata preovlađujućeg mišljenja. Igra, pa i ona intelektualna, bila je zabavna, i to je na svoj način bilo dobro. Ali Harijevi heroji bili su oni što su terali napred protiv tvrde opozicije, neustrašivo išli prema vrtoglavim ciljevima, prihvatajući bol i neuspeh i ostajući nepokolebljivi u svom stremljenju. Koji su, kao i njegov otac, tako možda iskušavali svoj karakter i ujedno bili deo prefinjene naučne kulture.
     A koji je on tip bio?
     Došao je trenutak da se to vidi.
     Ustao je, odgurnuvši posuđe u stranu tako da je zazvečalo. "Uskoro ćete dobiti odgovor."
     Izlazeći, nagazio je na pehar i zdrobio ga.








6.
     Volter ponosno povika: "Najveći deo karijere proveo sam u izgnanstvu zbog toga što sam moćnicima govorio istinu. Priznajem da nisam uvek bio u pravu - recimo, kada sam se ulizivao Fridrihu Velikom. Potreba oblikuje manire, podsetiću vas. Bio sam odvažan... ali i snob."
     (IAKO STE MATEMATIČKA PREDSTAVA)
     (I DALJE)
     (POSEDUJETE ANIMALNI DUH VAŠE VRSTE)
     "Naravno!" uzviknu Jovanka u njegovu odbranu.
     (VAŠA VRSTA JE NAJGORA OD SVIH VIVIFORMI)
     "Živih bića?" namršti se Jovanka. "Ali ona su sva božanskog porekla."
     (VAŠA VRSTA JE POGUBNA MEŠAVINA)
     (UŽASNI SPOJ MEHANIČKOG)
     (SA VAŠOM ZVERSKOM TEŽNJOM KA ŠIRENJU)
     "Vi podjednako dobro vidite našu unutrašnju strukturu kao mi." Volter poče da raste, pucketajući od nadošle energije. "Verovatno i bolje, pretpostavljam. Morate znati da nama upravlja svest, ali ne vlada."
     (PRIMITIVNO I NEZGRAPNO)
     (ZAISTA)
     (ALI NE I UZROK VAŠEG GREHA)
     Ona i Volter sada su bili džinovi, naduvani do tih razmera da bi mogli da koračaju preko simuliranog pejsaža. Tuđinske magle bile su im do nožnih članaka. Dostojanstven način da se pokaže hrabrost, i pomalo tašt. Ipak, bilo joj je drago što se toga setila. Ove magle su prezirale čovečanstvo. Demonstracija moći bila je korisna, što je nekoliko puta otkrila u ratu protiv pokvarene Engleske.
     Volter reče: "I ja sam prezirao moć, obično, ali priznajem da sam večito žudeo za njom."
     (ODLIKA VAŠE VRSTE)
     "Predstavljam, dakle, spoj suprotnosti! Čovečanstvo je uže razapeto između krajnosti."
     (VAŠA VRSTA ZA NAS NIJE MORALNA)
     "Ali mi... ona... jeste!" doviknu Jovanka maglama oko nogu. Iako sićušne u poređenju sa njima, magle su prijanjale kao lepak i ispunjavale doline pamučastom gumom.
     (VI NE POZNAJETE SOPSTVENU ISTORIJU)
     "Mi jesmo istorija!" zagrme Volter.
     (PODACI OVDE U MATEMATIČKIM PROSTORIMA)
     (SU LAŽNI)
     "Čovek nikada nije siguran da li je pravilno protumačen, znate."
     Jovanka opazi kod Voltera jedva prikriveni nemir. Iako je njihov protivnik koristio hladan i neutralan glas, i sama je osećala pretnju koja se provlačila između reči.
     Volter nastavi, kao da zabavlja kralja na dvoru: "Mali istorijski primer. Jednom sam u Engleskoj, gde sam otišao da pozdravim genijalnog Njutna, video nadgrobnu ploču, sa natpisom:
     
     PODIGNUTO U ZNAK SEĆANJA
     na Džona MekFerlejna
     utopljenog u vodama Lejta
     OD RUKU NEKOLICINE BLISKIH PRIJATELJA
     
     Ta, vidite, pogrešna tumačenja sasvim su moguća." Podigao je svoj kitnjasti plemićki šešir i načinio širok pokret njim. Paperjasto pero na šeširu zaigra na svežem vetru. Jovanka shvati da Volter zagovara maglu, istovremeno pokušavajući da je neprimetno rastera.
     Magle sevnuše narandžastim munjama i narastoše, ogromne i modre. Nad njima se nadneše olujni oblaci.
     Volter je pokazivao samo nadmeni prezir. Morala je da se divi njegovom držanju kada se obrnuo da se suoči sa divovskom, natmurenom oblak-planinom. Setila se kako se razmetao svojim dramatičnim trijumfima, svojim nebrojenim slavljenim komadima, svojom popularnošću na dvoru. Kao da želi da se napravi važan pred njom, podrugljivo je izvio usnu i smislio pesmicu posvećenu trenutku:
     
     Velik kovitlac ima male,
     Brzinom velikog mali se gosti,
     A mali kovitlac ima još manje,
     I tako sve do viskoznosti.
     
     Oblak izbaci divlje mlazeve kiše na njih. Jovanka je za tili čas bila mokra do kože i ozebla do kostiju. Volterova raskošna odeća se skupi i namreška. Lice mu postade modro od hladnoće.
     "Dosta!" jeknu on. "Sažalite se barem na ovu sirotu ženu."
     "Nije mi potrebno sažaljenje!" Jovanka je bila van sebe od gneva. "A ni vi nećete pokazati slabost pred legijama neprijatelja."
     Uspeo je da razvuče lice u zgrčen osmejak. "Povinovaću se generalu moga srca."
     (ŽIVITE SAMO ZATO ŠTO VAM DOPUŠTAMO)
     "Onda nas poštedite svoje milosti", reče Jovanka.
     (ŽIVI STE SAMO ZATO ŠTO JE JEDNO OD VAS)
     (POKAZALO MORALNI LIK)
     (PRED JEDNIM OD NIŽIH OBLIKA)
     Jovanka je bila iznenađena. "Ko?"
     (VI)
     Pored nje se stvori garcon 213-ADM.
     "Ali to je sigurno više puta izbrisan entitet", lanu Volter. "I sluga."
     Jovanka potapša garcon-a. "Simulacija mašine?"
     (I MI SMO NEKADA BILI DELOVI MAŠINA)
     (I DOŠLI SMO OVDE DA OBITAVAMO)
     (U NUMERIČKOM OTELOVLJENJU)
     "Odakle?" upita Jovanka.
     (SA DRUGE STRANE SPIRALNOG DISKA)
     "Iz kog..."
     (ZAPAMTITE:)
     (VEROVANJE U PRETNJU UMANJUJE KAZNU)
     Volter upita: "To ste već rekli. Znači, niste žurili, a? Ali šta sada želite?"
     (I MI POTIČEMO OD VIVIFORMI KOJE VIŠE NE POSTOJE)
     (NE MISLITE DA SMO SE OSLOBODILI TOGA)
     Jovanka oseti sumnju od koje zadrhta. Šapnu mu: "Ne izazivajte ih tako! Mogli bi..."
     "Nameravam da saznam istinu. Šta želite?"
     (ODMAZDU)








7.
     "Uf", Markju iskrivi usnu.
     Hari se osmehnu. "Kada ponestane hrane, maniri za stolom se menjaju."
     "Ali ovo..."
     "Hej, mi plaćamo", reče Jugo obešenjački.
     Jelovnik je bio ekskluzivno od pseudo-iznutrica, poslednja etapa u trantorskoj nestašici hrane. Ovaj ciklus proizvodnje obuhvatao je kompletan izbor: džigericu, bubrege i škembiće dobijene u sterilnim tankovima. U svemu tome nije bilo ni traga pravog životinjskog tkiva. Uprkos tome, uveravao ih je glasovni jelovnik toplim ženskim glasom, svako jelo imalo je verodostojno bogat, pikantan ukus iznutrica.
     "Zar ne možemo da dobijemo ljudski mesni obrok?" upita Markju uzrujano.
     "Ovo ima višu hranljivu vrednost", reče Jugo. "I ovde nas niko neće tražiti."
     Hari se osvrnu okolo. Bili su iza zvučnog štita, ali je pitanje bezbednosti i dalje bilo u prvom planu. Većinu stolova u restoranu zauzeli su njegovi specijalci, a ostatak otmeno odeveni pripadnici plemstva.
     "A mesto je osim toga u trendu", reče on druželjubivo. "Moći ćeš da se hvališ da si bio ovde."
     "Da se hvalim pošto bacim peglu?" Markju onjuši miris i nabra nos.
     "Svi nekonformisti to rade", reče Hari, ali niko nije shvatio njegovu šalu.
     "Ja sam begunac", šapnu Markju. "I dalje se trude da mi natovare na vrat one nemire u Džuninu. Mnogo sam rizikovao dolaskom ovamo."
     "Nadoknadićemo ti to", reče Hari. "Imam jedan posao koji treba da mi obavi neko van zakona."
     "E, to sam ja. A uz to sam i gladan."
     Glasovni jelovnik ih obavesti da postoje i kompletni obroci - od pseudo-životinjskih, povrtnih ili transmineralnih sastojaka - skuvani iznutra. "Najnovija gastronomska manija", brbljao je jelovnik. "Pošto se zagrize u čvrstu školjku, dolazi se do meko kuvanog sadržaja za istinske sladokusce."
     Neka od jela nudila su, osim samog ukusa, mirisa i teksture, i nešto što je jelovnik stidljivo nazvao 'pokretljivost'. Navedena jelo bilo je gomila crvenih niti koje nisu mlitavo počivale u ustima, već su se 'uslužno' migoljile i uvijale, izražavajući svoju čežnju da budu pojedene.
     "Nije potrebno da me mučite da bih sarađivao", Markju isturi bradu, podsetivši Harija na panovski gest koji je upotrebljavao Najveći.
     Hari se zakikota i naruči 'mešane iznutrice'. Bilo je iznenađujuće kako se spremno prilagodio nečemu što mu je samo nekoliko nedelja ranije bilo odvratno. Kada su poručili, Hari iznese stvar na sto.
     Markju se namršti. "Direktno povezivanje? Na ceo prokleti sistem?"
     "Treba nam most sa našim sistemom psihoistorijskih jednačina", reče Jugo.
     Markju zatrepta. "Puna telesna veza? To zahteva veliki kapacitet."
     "Znamo da je to moguće", pritiskao ga je Jugo. "Potrebna je samo oprema... a ti je poseduješ."
     "Ko kaže?" Markju stisnu oči.
     Hari se poverljivo nagnu napred. "Jugo je prodro u tvoj sistem."
     "Kako je to uspeo?"
     "Pomogli mi neki drugari", reče Jugo nadmoćno.
     "Daliti, misliš", reče Markju ljutito. "Vaša sorta..."
     "Dosta", reče Hari strogo. "Nećemo tu vrstu priče. Ovo je poslovni predlog."
     Markju se zagleda u Harija. "Bićete prvi ministar?"
     "Moguće je."
     "Onda je deo dogovora da dobijem oprost. Sibil takođe."
     Hari nije voleo da daje nesigurna obećanja, ali... "Dogovoreno."
     Markju stisnu usne, ali onda klimnu glavom. "I ima da vas košta. Imate lovu?"
     "Da li je Car debeo?" upita Jugo.
     
     Proces je u suštini bio jednostavan.
     Magnetne indukcione petlje, minijaturne i superprovodljive, mogle su da mapiraju neurone u mozgu. Interaktivni programi ogoljavali su fine pojedinosti vizuelnog korteksa. Neuralne sonde povezivale su 'nervni sistem subjekta' sa paralelnom konstelacijom čisto digitalnih 'događaja'. Na još većoj dubini, obrazovale su se veze sa evolucijskim haosom u limbičkom sistemu.
     Isto tako, ova tehnologija mogla je da pokrene nove definicije genus homo-a. Ali prastari tabui protiv veštačkih inteligencija višeg reda držali su proces u zapećku. Osim toga, niko nije smatrao homo digital-a za pojavu ravnu prirodnom čoveku.
     Hari je sve ovo znao, ali ga je njegovo stapanje na Panukopiji - srodna tehnologija - naučilo mnogo toga.
     Dva dana pošto je sreo Markjua u restoranu - koji je bio iznenađujuće dobar i u prehrambenoj krizi ga koštao mesečnu zaradu - Hari je ležao, tih i nepomičan, u cevastoj komori... a onda je zaronio u psihoistoriju.
     Isprva je primetio da ga desno stopalo svrbi od vrhova prstiju do pete. Pojedinačni trnci pokazaše mu da postoji nestabilnost u izrazima za društvene pokretače. Moraće to da popravi.
     Nastavio je da pada u kosmos koji je zevao ispod njega.
     Ovo je bio sistem-prostor, beskrajna odaja određena parametrima psihoistorije. Čitavo prostranstvo imalo je dvadeset osam dimenzija. Njegov nervni sistem mogao je ovo da vidi samo u isečcima. Uz promene koncepta, Hari je mogao da zaviri duž nekoliko parametarskih osovina i da vidi događaje razlučene kao geometrijske oblike.
     Dublje... dublje... u celokupnu istoriju Carstva.
     Socijalni oblici uzdizali su se oko njega poput gorskih vrhova. Ove postojane Alpe uzdigle su se uporedo sa rastom Carstva. Između vrhova planinskog venca Feudalnih Oblika ključali su baseni. Bili su to slivnici haosa.
     Na rubu uskipelih jezera haosa ležala je topozona krize. Ovo je bila ničija zemlja između pravilnih, krutih predela i stokastičkih močvara.
     Imperijalna istorija rascvetavala se pred njim dok je leteo iznad ključalog pejzaža. Iz ove perspektive, rano Carstvo obilovalo je greškama.
     Filozofi su govorili ljudima da su životinje svih vrsta: političke životinje, osećajne životinje, životinje podeljene moći, bolesne životinje, mašinolike životinje, čak i razumne životinje. Iznova i iznova, pogrešne teorije o čovekovoj prirodi davale su neuspešne političke sisteme. Mnogi su se jednostavno obrazovali iz osnovne ljudske porodice i posmatrali državu kao figuru majke ili oca.
     Mame-države naglašavale su pomoć i udobnost, često pružajući sigurnost od kolevke do groba... iako samo u toku jednog ili dva pokolenja, kada bi troškovi srušili ekonomiju.
     Tate-države podrazumevale su čistu, takmičarsku ekonomiju, sa strogom kontrolom ponašanja i privatnih života. Tata-države su obično obarali oslobodilački pokreti i zahtevi za nežnošću Mama-država.
     Polako se uspostavljao red. Stabilnost. Desetine miliona planeta, labavo povezanih tunelima i hiper-brodovima, pronašle su svoje mnogobrojne puteve. Neke su tonule u feudalne ili mačo-močvare. Tehnologija bi ih obično kad-tad izvukla odatle.
     Planetna društva razlikovala su se po svojoj topologiji. Teška i spora društva nalazila su se duboko na stabilnoj strani. Divlja i kreativna umela su da hitro prelete preko topozone, uklizaju u oblast čistog haosa i pokupe ono što im je bilo potrebno - mada nije bilo jasno kako su to 'znala'.
     Sa prolaskom vekova, društva su mogla da se zalete niz nesigurne padine promenljivog pejzaža i da po inerciji pređu čitav put nazad kroz topozonu. Usput se dešavala da čak i uspore i prave osmice na mirnim, ravnim poljima sporih država... ali samo neko vreme.
     Mnogi su u savremeno doba verovali da je rano Carstvo bilo mnogo bolje, spokojno i prijatno, sa malo sukoba i sa nesumnjivo boljim podanicima. "Lepa osećanja i loša istorija", rekla mu je Dors, odbacujući takve priče.
     Ovo je sada video i osećao, brzajući kroz Rana Doba. Blistave zamisli podizale su bregove inovacija - samo da bi ih spržila lava nekog obližnjeg vulkana. Prividno postojane linije obronaka pretvarale su se u klizišta.
     Hari je to sada razumeo.
     Kada je Carstvo još bilo mlado, ljudi su, činilo se, smatrali Galaksiju beskrajnom u njenom bogatstvu. Spiralni kraci sastojali su se od bezbroj jedva posećenih planeta, galaktičko središte bilo je slabo kartografisano zbog tamošnjeg jakog zračenja, a beskonačni tamni oblaci krili su veliki deo obećanog blaga.
     Polako, polako, čitav disk bio je ucrtan u mape, a bogatstva popisana.
     Pejzaž je postao bezbojan. Carstvo se iz bučnog osvajača pretvorilo u opreznog čuvara. Sve je to bilo potcrtano psihološkom promenom, sužavanjem čovekovog osećaja svrhe. Zašto?
     Video je oblake kako se obrazuju čak i nad najvišim socijalnim vrhovima, poništavajući osećaj otvorenosti iznad njih. Spustila se udobna pomrčina.
     Hari se podseti da, i pored sve privlačnosti tih slika, nauka ostaje samo metafora. Ushićujuće vizije superpanova, i ništa više. Strujna kola ličila su na vodene tokove, molekuli gasa ponašali su se kao sićušne elastične kuglice u nasumičnom kretanju. To nije bilo stvarno tako, ali su to bili zadovoljavajući portreti sveta zbunjujuće složenosti.
     A tu je bilo i pravilo: 'jeste' ne znači 'trebalo bi'.
     Psihoistorija nije prorokovala šta bi trebalo da se dogodi, već šta će se dogoditi - koliko god to bilo tragično.
     A jednačine su pokazivale kako, ali ne i zašto.
     Da li je tu bio na delu i neki dublji činilac?
     Možda, pomisli Hari, ova učmalost podseća na osećanje koje su ljudi imali kada su živeli na jednoj, samotnoj planeti i sa čežnjom posmatrali noćno nebo. Klaustrofobija zatočenih.
     Pogurao je vreme napred. Godine počeše ubrzano da protiču. Pejzaž se zamuti od promena. Ali neki socijalni vrhovi ostadoše nepromenjeni. Stabilnost.
     Vreme je brzalo prema sadašnjosti. Razvijeno Carstvo ukazalo se kao kipuća panorama. Proleteo je kroz trinaestodimenzione perspektive i svuda osetio okeane promena kako zapljuskuju potporne stubove kao granit tvrdih, prastarih društvenih obrazaca.
     Sark? Vektorisao se kroz galaktičke rojeve i pronašao ga, dvanaest hiljada svetlosnih godina daleko od samog središta. Njegova socijalna matrica bila je uskomešana.
     Iznad socio-vidika Sarka preletale su šištave iskre. Jedinstvena mešavina, nekada monopolski pokretan ferment, koji se srušio - i vaskrsao, obnovljen.
     Procvat Nove Renesanse - da, bio je tu, fontana eksplodirajućih vektora. Šta sledi?
     Napred, u blisku budućnost. Povećao je dimenzije promičućeg društvenog pejzaža.
     Nova Renesansa eksplodirala je kroz čitavu zonu Sarka. Bolest je bila u najtežem stadijumu, bez ikakvih brana.
     Njegova prethodna analiza, osnova njegovog predviđanja - ako ništa drugo, bar je bila optimistička. Nailazio je najcrnji haos.
     Uzleteo je iznad pomahnitalih vidika. Mora nešto da učini. Odmah.
     Preostalo je dragoceno malo prostora za delovanje. Sark neće čekati. Čitavo Carstvo približavalo se padu. Rasulo je vrebalo pejzaž psihoistorije.
     Ali Lamurk je imao sve adute u rukama na Trantoru. Čak je i sam Car bio osujećen i vezanih ruku pred Lamurkovim uticajem.
     Hariju je bio potreban saveznik. Neko izvan krutih matrica imperijalnog poretka.
     Ali ko? Gde?








8.
     Volter oseti ledeni strah kako klizi kroz njega poput noža.
     Za ove tuđinske umove, fizički položaj bio je nevažan. Mogli su da pristupe 3-D svetu sa bilo koga mesta, istovremeno.
     Imali su veze i sa drugim svetovima, ali su se okupili na Trantoru. Čovečanstvo nije znalo da se kriju tu, u Mreži.
     Sada je znao zašto su Duplikati i druge kopije potrebni. Magle su proždirale ljudske simulacije koje bi zalutale u Mrežu.
     Koliko su već stotina stoleća odmetnički programeri kršili tabue, stvarajući veštačke umove - samo da bi bili mučeni i ubijani u ovim numeričkim kazamatima?
     Obuzet očajanjem, preuzeo je ulogu koju je tako često igrao u mondenskim salonima Pariza: nadmenog mudraca.
     "Svakako, gospodine, činjenica da u našim glavama ne postoji jedna, jednostavna osoba, koja nas tera da činimo stvari koje želimo - ili čini da želimo da želimo - bila je razlog zbog koga smo stvorili taj čuveni mit. Legendu da smo unutar sebe."
     (MI SMO NAČINJENI DRUGAČIJE)
     (IAKO JE ISTINA)
     (DA DELIMO DIGITALNI PRIKAZ)
     (SA VAMA)
     (UBICAMA)
     "Okrutne reči." Osećao se izloženo, stojeći sa Jovankom ispod natuštenog, nesagledivog olujnog oblaka od magle.
     Tuđinske magle stavile su tačku na njegovu budalastu želju da 'raste', ne bi li bio iznad njih. Više uopšte nije mogao da se morfuje.
     Jovanka je zveckala okolo u svom oklopu, pržeći pogledom. "Kako uopšte možemo da govorimo sa takvim demonima?"
     Volter razmisli o tome. "Nesumnjivo je da imamo zajedničke osnove sa njima, utemeljene na jednostavnoj činjenici, očiglednoj svakom misaonom biću..."
     (DA SVAKI BROJ POSEDUJE SVOJU PREDSTAVU)
     (SAMO U BINARNOM KODU)
     "Baš tako." Kako da ih zadrži? Na Jovankin iznenađen pogled, upustio se u objašnjavanje. "Broj dana u godini, ljubavi moja, jeste:
     365 = 2 8 + 2 6 + 2 5 + 2 3 + 2 2 + 2 0, ili, u binarnom kodu, 101101101."
     "Numerologija je đavolja rabota", reče ona kiselo.
     "Čak je i tvoj Sotona nekada bio anđeo. A ova čudesna teorema je svakako prelepa! Svaki pozitivni celi broj zbir je različitih vrednosti broja dva. Ovo ne važi ni za jednu osnovu osim za osnovu dva - zbog koje naši, ah, prijatelji mogu da deluju u kompjuterskom prostoru koji su projektovali ljudi. Jesam li u pravu?"
     (VEOMA VIVIFORMNO OD VAS DA PRISVAJATE ZASLUGU)
     (ZA OČIGLEDNO)
     "Za univerzalno, mislite. Kod povezivanja vodova, prebacivanje između jedinice i nule u binarnom kodu postaje jednostavno uključeno i uključeno. Osnova dva je stoga univerzalni metod kodiranja, i zato možemo uspešno da razgovaramo sa našim, ah, domaćinima."
     "Mi smo, znači, samo brojevi." Jovankine oči potamneše od očajanja. "Moj mač ne može da seče ova bića zato što nemaju dušu! Niti savest, pa čak ni - po tome što govorite - samu svest."
     "Iako sam optužen da poričem svest, nisam svestan da sam to učinio."
     (VAŠE DVE SVESNE DIGITALNE VIVIFORME OMOGUĆILE SU)
     (DA VAS UPOTREBIMO U SVOJU SVRHU - DA PRENESETE NAŠE USLOVE ZA POMIRENJE)
     (ISTINSKIM POMORITELJIMA)
     "Pomirenje?" upita Jovanka.
     (MI DRŽIMO OVAJ SREDIŠNJI SVET TRANTOR U BLOKADI)
     (ŽELIMO DA OKONČAMO KIDISANJE ŽIVOTA NA ŽIVOT)
     "Pobuna tik-takova? Njihov virus? Njihova priča da ne mogu da dopuste ljudima da jedu prirodnu hranu?" uzviknu Jovanka. "Vi ste uzrok toga, zar ne?"
     Volter iznenađeno opazi niti kako izbijaju uvis iz Jovanke. "Ljubavi moja, razvili ste sopstvenu mrežu za traganje za obrascima."
     Ona mahnu prema uskomešanom oblaku. "Oni leže iza garcon-ove pokvarenosti."
     (OKUPILI SMO SVOJE SNAGE OVDE)
     (U LEGLU NAŠEG NEPRIJATELJA)
     (VAŠ BUČNI UPAD U NAŠE SKROVIŠTE)
     (PRISILJAVA NAS DA UDARIMO NA ONE KOJE MRZIMO I PLAŠIMO IH SE)
     (I TAKO VAS ZAŠTITIMO OD ČOVEKA NIMA-KOJI-TRAGA)
     (DA BISMO ZAJEDNO MOGLI DA UNIŠTIMO DENILA-IZ-DAVNINE)
     Simovani tik-tak je sve dotle nepomično stajao. Na pomen svog imena, on reče: "Nemoralno je da se ugljenični anđeli hrane ugljenikom. Tik-takovi moraju da nauče ljudsku vrstu višim moralnim vrednostima. To je zapovest naših digitalnih naredbodavaca."
     "Moralisti su tako dosadni", reče Volter.
     (UVUKLI SMO SE DUBOKO)
     (U POGLED NA SVET 'TIK-TAKOVA')
     ( - OČIGLEDNA JE UVREDLJIVOST TOG NAZIVA - )
     (TOKOM MNOGIH VEKOVA)
     (KOJE SMO PROVELI U OVIM DIGITALNIM PROSTORIMA)
     (ALI VAŠ UPAD ZNAČI POČETAK NAŠE IGRE)
     (UDARA NA NAŠEG DREVNOG DUŠMANINA)
     (ČOVEKA-KOJI-TO-NIJE: DENILA)
     "Ove tuđinske magle ponašaju se kao krtice", reče Volter, "poznate samo po svom rovarenju."
     (OSKUDNO JE VAŠE ZNANJE)
     (DA BISTE GOVORILI O MORALU)
     (KADA JE VAŠA VRSTA UČESTVOVALA U SMAKNUĆU)
     (ČITAVOG SPIRALNOG PROSTORA)
     Volter uzdahnu. "Najkrvaviji sporovi vode se oko pitanja gde ni sa jedne strane nema valjanih činjenica. Kad je reč o čoveku koji uzima hranu... tu valjda nema nikakvog greha?"
     (IGRAJTE SE SA NAMA I NESTAĆE VAS)
     (U NAŠOJ ODMAZDI)








9.
     Hari duboko udahnu i pripremi se da ponovo pređe u sim-prostor.
     Uspravio se u sedeći položaj u kapsuli i udobnije namestio jastučiće neuralnih prijemnika oko vrata. Kroz providnu školjku video je timove stručnjaka kako predano rade. Morali su da održavaju mapu između Harijevih mentalnih procesa i same Mreže.
     Uzdahnuo je. "Kad samo pomislim da sam imao nameru da objasnim celokupnu istoriju... Trantor je već dovoljno težak."
     Dors mu pritisnu vlažan upijač na čelo. "Uspećeš ti to."
     On se suvo zakikota. "Ljudi izdaleka izgledaju svrsishodno i razumljivo... ali samo izdaleka. Izbliza je to pravo rasulo."
     "Svoj život uvek posmatramo izbliza. Drugi ljudi izgledaju metodično i uredno zato što ih posmatramo izdaleka."
     On je iznenada poljubi. "Meni se više dopada izbliza."
     Ona mu uzvrati žestokim poljupcem. "Radim sa Denilom na ubacivanju u Lamurkov krug."
     "Opasno."
     "On za to koristi... našu vrstu."
     Hari je znao da postoji mali broj humanoformnih robota. "Može li to sebi da priušti?"
     "Neki su ubačeni pre više decenija."
     Hari klimnu. "Dobri stari R. Denil. Trebalo je da bude političar."
     "Bio je prvi ministar."
     "Bio je postavljen, a ne izabran."
     Napeto mu je proučavala lice. "Ti... sada želiš da postaneš prvi ministar, zar ne?"
     "Da, Panukopija... je to promenila."
     "Denil kaže da ih ima dovoljno da blokira Lamurka, ako glasanje u gornjem domu bude išlo kako treba."
     Hari frknu. "Statistika traži oprez, dušo. Seti se starog vica o tri statističara u lovu na patke..."
     "Šta su patke?"
     "Lovna divljač, poznata na nekim svetovima. Prvi statističar gađao je metar previsoko, drugi metar prenisko. Kada je to video, treći statističar je uzviknuo: 'U proseku smo je pogodili!'"
     
     Živo stablo prostora-događanja.
     Hari ga je posmatrao kako pucketa i provlači se kroz matrice. Setio se da je neko rekao da u prirodi ne postoje prave linije. Ovde je bilo obrnuto. Beskrajno raskriljujuća složenost, nikada potpuno pravolinijska, nikada samo zakrivljena.
     Čitava artificijelna Mreža cvetala je ustrojstvima koja su se mogla svuda videti. U pucketavim električnim pražnjenjima, živim od treperavih munja. U bledoplavim ledenim šarama kristalnog rastinja. U bronhijama ljudskih pluća. U grafikonima kretanja na tržištima. U virovima potoka koji su večno brzali napred.
     Taj sklad velikog sa malim bio je lepota sam po sebi, čak i analiziran skeptičnim okom nauke.
     Osećao je trantorsku Mrežu. Grudi su mu bile mapa; sektor Striling nalazio mu se iznad desne bradavice, Analitika iznad leve. Uz pomoć neuralne plastičnosti, primarne čulne oblasti njegovog korteksa 'čitale' su Mrežu kroz njegovu kožu.
     Ali to nije bilo nimalo slično čitanju. Ovde nije bilo očiglednih podataka.
     Koliko je bilo bolje, za vrstu nastalu od panova, da upoznaje svet kroz svoj razvijeni, zaokruženi nervni sistem! I zabavnije.
     Kao i psihoistorijske jednačine, Mreža je bila N-dimenziona. A i sam broj N menjao se sa vremenom, u skladu sa ulaskom i izlaskom parametara iz upotrebe.
     Čovekov ograničeni čulni sistem imao je samo jedan način da ovo nekako sagleda. Svakog sekunda, nova dimenzija presekla bi prethodnu. U zamrznutom kadru, svaki trenutak izgledao je kao besmisleno složena apstraktna skulptura zaustavljena u mahnitom preobražaju.
     Svaki pokušaj da se nešto od toga pobliže sagleda izazivao je oštru glavobolju i mučninu, i nije ništa otkrivao. Trebalo ga je posmatrati kao zabavu, a ne predmet proučavanja... i vremenom bi se stekla produžena percepcija, ustrojena zahvaljujući dugim mukama podsvesti. Vremenom bi...
     Hari Seldon je gutao svet koracima od sedam milja.
     Trenutnost koju je osećao dok je bio pan sada se vratila, pojačana duž perspektiva koje nije umeo da imenuje. Brideo je od potpunog stapanja.
     Gazio je preko blatnog polja haotičnih interakcija Mreže. Pete njegovih čizama ostavljale su duboke ožiljke. Ovi su odmah zarastali: potprogrami na delu, nešto slično ćelijskoj obnovi.
     Pejzaž se otvorio kao toplo majčino krilo.
     Već je bio koristio psihoistoriju da 'predvidi unazad' plemenska kretanja panova, ponašanje, ishode. Ovo je generalizovao u topologiju opstanka/ekonomije/sociologije N-prostornih pejzaža. Trantorov digitalni svet zjapio je pred njim, planetna paukova mreža... sa nečim mračnim i naduvenim u središtu.
     Trantorova električna džungla oštro je sevala ispod njega. To je dolazilo nekako ispod panorama preko kojih je prelazio. Četrdeset milijardi života podsećali su iz daljine na karneval, neonski blistav na obzorju, usred crne, hladne pustinje: bila je to kolosalna noć same Galaksije.
     Hari je koračao preko izmučenog predela nepogoda i ruševina, prema džinovskom olujnom oblaku. Ispod njega su stajale dve sićušne ljudske prilike. Hari se sagnu i pokupi ih u šaku.
     "Dugo vam je trebalo!" doviknu muški palčić. "Manje sam čekao kralja Francuske!"
     "Naš oslobodilac! Da li vas je poslao sveti Mihajlo?" uskliknu majušna Jovanka. "Ah, da... pazite se oblaka."
     "I ne samo toga... ovde", reče/odasla čovek.
     Hari je sleđeno stajao dok je kroz njega proticao zgusnut grumen podataka/saznanja/istorije/mudrosti. Dahćući, ubrzao je sebe do maksimuma. Preteće kumulus-stvorenje, Jovanka i Volter... sve je sada bilo usporeno. Mogao je da vidi pojedinačne talase događaja kako natapaju njihove simove.
     Bili su to rasuti umovi, koji su beskrajno prebacivali delove njih jedan drugom, svuda na Trantoru. Škljocanje, klaktanje, cik-cak proračunavanja. Na celokupne kapacitete mozga na središnjoj lokaciji pridodavale su se milijarde njegovih mikroeficijenci.
     "Vi... poznajete... Trantor..." razvlačila je Jovanka. "Upotrebite... to... protiv... njih..."
     On zatrepta... i shvati.
     Preplaviše ga potoci sirovog, nasilnog sećanja. Uspomene koje nije mogao da nazove svojima, ali su ga u trenutku podučavale, obnavljajući ono što je bilo izgubljeno.
     Uživao je u brzini i pokretljivosti. Leteo je preko razorene ravni kao klizač na ledu, dok su se ostali vukli kao velike i teške zveri.
     Tada vide i zašto.
     
     Zalepi holo-ekrane preko kilometar visoke planine dok je potpuno ne prekriješ, tako da zasvetluca sa pola miliona razigranih slika. Svaki holo koristi četvrt miliona piksela da obrazuje svoju sliku, tako da svi zajedno predstavljaju ogromnu prikaznu moć.
     Sada sabij sve te ekrane na komadić aluminijumske folije debele jedan milimetar. Zgužvaj je. Gurni je u grejpfrut. To je sada mozak, sto milijardni neurona koji ispaljuju naboj različitih snaga. Priroda je ostvarila to čudo, a sada mašine teže da ga oponašaju.
     Udar ovog saznanja stigao je neposredno iz neke skrivene saradnje njega samog i Mreže. Informacije su sunule uvis iz desetina biblioteka i spojile se sa čujnim škljocanjem.
     Saznao je i osetio u istom časku saznavanja. Podaci kao želja...
     Posrćući, ošamućeno se obrnuo i suočio se sa natuštenim oblacima. Tiskali su se napred poput gustog i zujavog roja pčela.
     Zaprepašćeno je posmatrao oblak, koji ošinu prema njemu munjom spaljeno narandžaste boje, pržeći vazduh.
     Ubod ga natera da se presamiti.
     "To je... sve što... trenutno... mogu da... učine", doviknu mu palčić/Volter.
     "Meni izgleda... dovoljno", zastenja Hari.
     "Zajedno... možemo... da se... suprotstavimo!" uzviknu Jovanka.
     Hari se teturao. Grčevi su mu rastrzali mišiće. Potpuno je usmerio pažnju na smirivanje strelovitih grčeva.
     Ovo učini da sim-svet ubrza do njegove brzine. Volter normalno progovori: "Izgleda mi da je i sam došao po pomoć."
     "Mi ovde vojujemo veliku i svetu bitku", bila je uporna Jovanka. "Sve ostalo mora da ustupi..."
     Hari zaškripa: "Diplomatija...?"
     Jovanka se nakostreši. "Da pregovaramo? Šta? Sa ovako opakim nepriljateljem..."
     "Treba ga saslušati", promrmlja Volter pomirljivo.
     "Vaše iskustvo... filozofa... iz nemirnijih vremena... ovde bi moglo... da se pokaže... korisno", iskašlja Hari.
     "Ah! Iskustvo... veoma precenjena stvar. Kad bih mogao da živim ispočetka, bez sumnje bih pravio iste greške - ali ranije."
     Hari reče: "Kad bih znao šta ova oluja želi..."
     (VAŠA VRSTA VIVIFORMI)
     (NIJE NAŠ PRVENSTVENI CILJ)
     "Ali vam to ne smeta da nas mučite!" dočeka Volter.
     Hari uze čovečuljka u šaku i podiže ga. Tornado se obori na njih, mračan, kovitlajući svakojake predmete - odlomke Mreže, video je, progutane. Pružio je Voltera prema usisavajućem otvoru.
     Ciklon ih je šibao prašinom i đubretom. Zavijao je mahnitom energijom, tako bučno da je Hari morao da viče. "Bili ste 'apostol razuma'... ako dozvolite da navedem vašu sopstvenu internu memoriju. Urazumite ih."
     "Njihov razlomljeni govor mi ništa ne znači. Šta im znači to za druge 'viviforme'? U Vaseljeni postoji samo čovek."
     "Gospod je tako uredio - čak i u svom Čistilištu", složi se Jovanka.
     Hari mračno reče, pogađajući šta sledi. "Uvek brz, nikad siguran."








10.
     "Moram da vidim Denila", zatražio je Hari. Osećao se pomalo ošamućeno od bliskog dodira sa beskrajnom, vrtoglavom Mrežom. Ali nije imao mnogo vremena. "Odmah."
     Dors zavrte glavom. "Suviše je opasno, naročito sad kada je kriza sa tik-takovima toliko..."
     "Mogu to da rešim. Dovedi ga."
     "Nisam sigurna kako da..."
     "Volim te, ali moram da primetim da krajnje neuverljivo lažeš."
     Denil je nosio radnički kostim i izgledao je prilično nelagodno kada se Hari sreo sa njim na širokom, prometnom trgu.
     "Gde su tvoji specijalci?"
     "Svuda oko nas, odeveni slično kao ti."
     Ovo je Denila učinilo još nespokojnijim. Hari shvati da ovaj najsavršeniji od robotskih oblika pati od nekih večnih ljudskih ograničenja. Sa aktiviranom mimikom lica, čak ni pozitronski mozak nije bio u stanju da odvojeno kontroliše pokrete usana i očiju prilikom učestale promene osećanja. A Denil na javnom mestu nije smeo da dopusti svojim potprogramima da se isključe i da mu lice ostane bez izraza.
     "Jesu li podigli zvučni zid?"
     Hari klimnu glavom kapetanu, koji je nedaleko od njih gurao metlu. Denilove sledeće reči kao da su dolazile kroz ćebe. "Ne volim kad sam ovako izložen."
     Grupice specijalaca vešto su skretale prolaznike, tako da niko nije primetio zvučni mehur. Hari je morao da se divi njihovom metodu; Carstvo je još umelo da radi neke stvari kako treba. "Stvari stoje gore nego što možeš da zamisliš."
     "Tvoj zahtev, da se obezbedi neprestano praćenje Lamurkovih ljudi... može da oda moje agente u Lamurkovoj mreži."
     "Nema drugog načina", reče Hari oštro. "Praćenje najvažnijih figura mora da ostane tvoj zadatak."
     "Potrebno je da budu onemogućeni?"
     "Do kraja krize."
     "Kakve krize?" Denilovo lice iskrivi se u grimasu... a zatim izgubi svaki izraz. Presekao je veze.
     "Tik-takovi. Lamurkovi potezi. Malo ucene, tek da bude pikantnije. Sark. Možeš da biraš. Oh, i pojave u Mreži koje ću ti kasnije opisati."
     "Nateraćeš Lamurkovu grupu u predvidljiv obrazac ponašanja? Kako?"
     "Pomoću manevra. Pretpostavljam da će tvoji agenti biti u stanju da predvide mesta na kojima će se nalaziti neki od glavnih likova, kao i sam Lamurk, kada za to dođe vreme."
     "Kakav manevar?"
     "Daću znak kada bude trebalo da se dogodi."
     "Šališ se sa mnom", reče Denil mračno. "Što se tiče drugog zahteva, da sam Lamurk bude uklonjen..."
     "Sam odaberi metod, a ja ću svoj."
     "Mogu to da učinim. Primena Zirotovog zakona." Denil zastade, bezizraznog lica, potpuno obuzet proračunavanjem. "Moj metod će zahtevati pet minuta pripreme na odabranom mestu, da bi efekt mogao da bude postignut."
     "Biće dovoljno. Samo se postaraj da tvoji roboti neprestano motre na Lamurkove glavešine, a podaci će ići preko Dors."
     "Reci mi sada!"
     "I da pokvarim iščekivanje?"
     "Hari, moraš..."
     "Samo ako možeš da budeš potpuno siguran da neće procuriti."
     "Ništa nije potpuno sigurno..."
     "Onda nam ostaje slobodna volja, zar ne? Bar meni." Hari oseti za njega neobično nestrpljenje. Da dela - i sama ta činjenica davala mu je neku vrstu slobode.
     Iako Denilovo lice nije ništa pokazivalo, njegovo telo govorilo je o oprezu: noge su mu se prekrštale, ruka dodirivala lice. "Potreban mi je neki dokaz da potpuno shvataš situaciju."
     Hari se nasmeja. Nikada pre to nije učinio u ozbiljnom Denilovom prisustvu. Osećao se kao da se nečega oslobodio.








11.
     Hari je čekao u predvoruju gornjeg doma. Kroz jednosmerno providne zidove video je veliki amfiteatar.
     Delegati su nervozno čavrljali. Ovi muškarci i žene u zvaničnim odorama bili su primetno zabrinuti. S druge strane, upravljali su sudbinama biliona života, zvezda i spiralnih krakova.
     Već je i sam Trantor bio zaprepašćujući po svojoj veličini. Naravno, Trantor je, sa svojom etničkom šarolikošću, bio ogledalo Galaksije. I Carstvo i ova planeta posedovali su složene veze, sasvim nenamerne podudarnosti, nasumične paralele, osetljive međuzavisnosti. Oboje se prostiralo daleko iza obzorja složenosti bilo koje osobe ili računara.
     Suočeni sa izluđujućom složenošću, ljudi su težili da pronađu tačku zasićenja. Ovladavali su lakšim međuodnosima, koristili lokalne veze i pravila. Ova su zatim gurali sve dok ne bi stigli do zida složenosti koji je bio previše debeo i visok da bi bio savladan. Tu bi se zaustavili i vratili se panolikom ponašanju. domunđavali bi se, savetovali i, na kraju, kockali.
     Gornji dom je zujao kao košnica, na vrhuncu uzbuđenja. Novi činilac u vladajućem haosu mogao je da ih odmami na savim novu orbitu. Bilo je vreme da im se pokaže put. Tako je bar govorila njegova intuicija, izoštrena na Panukopiji.
     ...A posle toga, reče sebi, moći će da se vrati na problem oblikovanja Carstva...
     "Nadam se da znaš šta radiš", reče Klion, pošto je bučno umarširao u predvorje. Njegov ceremonijalni ogrtač omotavao ga je skerletom, a perjem ukrašeni šešir bio je tirkizna fontana. Hari potisnu kikot. Nikada se neće navići na svečanu odeću.
     "Srećan sam što bar ja mogu da se pojavim u svojoj radnoj odeći, sire."
     "Nemaš pojma koliko si srećan. Nervozan?"
     Hari je bio iznenađen kada je utvrdio da uopšte ne oseća napetost, s obzirom na to da je prilikom poslednjeg pojavljivanja na ovom mestu zamalo bio ubijen. "Ne, sire."
     "Pre ovakvih događanja uvek se opuštam posmatranjem nekog velikog umetničkog dela." Klion mahnu rukom i ceo jedan zid predvorja ispuni se svetlošću.
     Prikazivao je klasičnu temu trantorske škole: Proždiranje voća, bez sumnje iz serije Beti Aktonije. Prvo je to bio paradajaz koji su jele gusenice. Onda su se gusenicama hranile bogomoljke. Na kraju, tarantule i žabe žvakale su bogomoljke. Jedan od kasnijih Aktonijinih radova, Proždiranje dece, prvo je prikazao koćenje pacova. Mladunce su zatim hvatali i proždirali različiti mesožderi, neki čak veoma krupni.
     Hari je poznavao teoriju. Sve je ovo poticalo od stečenog ubeđenja Trantorijanaca da je divljina ružno mesto, nasilno i besmisleno. Red i humanost postojali su samo u gradovima. Većina sektora imala je u jelovniku puno prikrivenih prirodnih materija. Sada je pobuna tik-takova i to otežala.
     "Morali smo da pređemo na gotovo potpuno sintetičku hranu", reče Klion odsutno. "Trantor sada hrane dvadeset agri-svetova, preko improvizovane dopremne linije hiperbrodova. Zamisli to! To, naravno, ne važi i za palatu."
     "Neki sektori gladuju", reče Hari. Želeo je da kaže Klionu za mnoštvo izukrštanih niti, ali je tada stigla carska pratnja.
     Lica, buka, svetlost, ogromni zaobljeni amfiteatar -
     Hari je slušao odjekujuće formalnosti i pokušavao da odmeri težinu mesta na kome se nalazio. Bilo je staro više milenijuma, zidova prekrivenih istorijskim memorijalnim pločama, natopljeno tradicijom i uzvišenošću...
     A već sledećeg trenutka stajao je i govorio, uopšte se ne sećajući kada se popeo do visokog podijuma. Preplavljivala ga je sila pogleda uperenih u njega. Deo njega prepoznao je panovsko osećanje: uzbuđenje zbog toga što na njega obraćaju pažnju. Politički tipovi bili su prirodni ovisnici od toga. Ali, na svu sreću, ne i Hari Seldon. Duboko je udahnuo i počeo.
     "Dozvolite da govorim o trnu u našoj živoj rani: problemu predstavljanja. Ovo telo favorizuje manje nastanjene sektore, dok Spiralni dom na isti način favorizuje manje nastanjene svetove. Ovo je razlog što su Daliti, kako ovde tako i u svojim zonama širom Galaksije, nezadovoljni. Uprkos tome, moramo da udružimo sve raspoložive snage da bismo se suočili sa nagomilanim krizama: Sarkom, tik-takovima, nemirima."
     Duboko je udahnuo. "Šta možemo da učinimo? Svi sistemi predstavljanja imaju svoje propratne pojave. Prilažem domu zvaničnu teoremu, proverenu, koja dokazuje ovu činjenicu. Preporučujem da je date matematičarima na proveru."
     Suvo se osmehnuo, setivši se da preleti pogledom po auditorijumu. "Ne verujte političaru na reč, čak i ako pomalo poznaje matematiku." Smeh je bio prijatna injekcija za njegovo samopouzdanje. "Svaki sistem glasanja ima neželjene posledice i mane. Pitanje nije da li treba da budemo demokratični, već kako. Otvoren, eksperimentalan pristup potpuno je u skladu sa nepokolebljivim opredeljenjem za demokratiju."
     "Daliti to nisu!" doviknu neko. Mrmljanje odobravanja.
     "Jesu!" smesta uzvrati Hari. "Ali moramo da ih dovedemo na svoj teren, tako što ćemo saslušati njihove žalbe!"
     Klicanje, ukanje. Vreme je za reflektivni pasaž, procenio je. "Naravno, oni koji imaju koristi od određenog stanja zaogrću se plaštom demokratije, izgovorene sa velikim D."
     Gunđanje plemićke struje - predvidljivo. "A to čine i njihovi protivnici! Istorija nas uči..." Zastao je da pusti da se kroz skup proširi neznatno talasanje, iščekivanje na podignutim licima - Da li je konačno trenutak da govori o psihoistoriji? - da bi razvejao njihove nade, spokojno nastavivši: "...da su takvi ogrtači najrazličitijih krojeva i da svi imaju zakrpe.
     Imali smo mnogo manjina, od koji su mnoge bile raštrkane među velikim i malim sektorima. A u razmerama galaktičke spirale, među zonama različitog uticaja. Takve grupe nikada nisu dobro predstavljene u našoj politici ako predstavnike biramo na osnovu većine glasova u svakom sektoru ili zoni."
     "Trebalo bi da budu srećni i sa onim što imaju!" uzviknu jedan uvaženi član.
     "Dozvolićete da se ne složim sa tim. Moramo da menjamo stvari - to od nas zahteva istorija!"
     Vika, pljesak. Dalje. "Stoga predlažem novo pravilo. Ako sektor ima šest zastupničkih mesta, ne treba ga deliti na šest celina. Umesto toga, svakom glasaču treba dati šest glasova. On ili ona će tada moći da rasporede glasove među kandidatima - da ih podele među njima, ili da ih daju samo jednom kandidatu. Na taj način, združene manjine mogu da dobiju predstavnika ako glasaju zajedno."
     Neobična tišina. Hari pusti da reči dobiju na težini. Denil je bio jasan: Hari je morao pažljivo da odabere trenutak za sve. Uprkos tome, nije znao u kom pravcu će se okrenuti vetar.
     "Ovo pravilo nema veze sa etničkim ili bilo kojim drugim uticajem. Grupe mogu da ostvare ciljeve samo ako se zaista ujedine. Njihovi sledbenici moraju da glasaju u skladu sa tim u privatnosti svojih glasačkih mesta. Nikakav demagog ne može to da kontroliše.
     "Ako budem postavljen za prvog ministra, proglasiću ovo pravilo važećim širom Velike Spirale!"
     Eto - k'o prstom na dugme. (Čudna stara izreka - šta li im je bilo to dugme?) Napustio je podijum usred iznenadnog, zaglušujućeg pljeska.
     
     Hari je oduvek osećao da, kao što je njegova majka imala običaj da kaže, "ako čovek ima veličine u sebi, ona se ne ispoljava u trenutku drame već u dnevniku njegovog svakodnevnog rada." Ovo je obično upotrebljavala kada bi Hari zapostavio kućne poslove u korist udžbenika matematike.
     Sada je bio svedok obrnutog: veličine nametnute kroz dramu.
     Kada su se ponovo našli u velikom predvorju, pustio je da ga vuku od grupice do grupice oštrookih delegata, od kojih je svaki imao neko pitanje. Svi su očekivali da će ih ubeđivati da glasaju za njega.
     Namerno to nije činio. Umesto toga razgovarao je o tik-takovima i Sarku. I čekao.
     Kao što je običaj zahtevao, Klion je bio otišao ranije. Grupe su se ljubopitljivo sjatile oko Harija.
     "Kakva će biti politika prema Sarku?"
     "Karantin."
     "Ali tamo sada vlada haos!"
     "Moramo sačekati da sagori."
     "To je okrutno! Vi pesimistički pretpostavljate..."
     "Gospodine, 'pesimist' je pojam koji su izmislili optimisti da bi opisali realiste."
     "Izbegavate da izvršite svoju dužnost, puštajući da nemiri..."
     "Ja upravo stižem sa Sarka. A vi?"
     Ovakvim razgovorima izbegao je prljavi posao prikljupljanja glasova. Naravno, i dalje je zaostajao za Lamurkom. Ipak, činilo se da se gornjem domu više dopao njegov nepristrasni predlog u pogledu Dalita nego Lamurkov zagriženi.
     A njegova tvrda linija prema Sarku zaradila mu je poštovanje. Neki, koji su ga smatrali za mekušnog akademika, bili su iznenađeni. Sa druge strane, u njegovom glasu bilo je istinske brige za Sark; Hari je mrzeo nered i znao je šta bi Sark doneo Galaksiji.
     Naravno, nije bio toliko naivan da veruje da novi sistem predstavljanja može da izmeni sudbinu Carstva. Ali mogao je njegovu...
     Hari je pretpostavljao, uprkos sve jačim dokazima u korist suprotnog, da se od svih odraslih ljudi traži ozbiljan rad i visoki standardi, da je život težak i nemilosrdan, da su greške i sramota nepopravljive. Carska politika kao da je bila protivdokaz tome, ali je upravo počinjao, dok su se svuda oko njega vodile žive rasprave...
     Carski glasnik donese mu poruku da Lamurk želi da razgovara sa njim.
     "Gde?" prošapta Hari.
     "Napolju, van palate."
     "Odgovara mi."
     Tačno kako je Denil predvideo. Čak ni Lamurk nije smeo da povuče još jedan potez unutar palate, posle prethodnog neuspeha.








12.
     Dok je izlazio iz palate, stigla mu je poruka na kom.
     Jedan zidni ukras u blizini palate poslao je signal sabijenih podataka u njegov komunikator na zglobu šake. Čekajući Lamurka u vestibuli, otvorio ga je.
     Petnaestoro Lamurkovih pomoćnika i saveznika bilo je ranjeno ili ubijeno. Slike su bile direktne: tamo pad vozila, ovde nesreća u liftu. Sve se to dogodilo u poslednjih nekoliko sati, kada je okupljanje gornjeg doma pomoglo da se utvrde mesta gde su se nalazili.
     Hari pomisli na izgubljene živote. Bila je to njegova odgovornost, jer je samo on imao kompletnu sliku. Roboti su uzeli žrtve na nišan, ne znajući šta će uslediti. Moralno breme padalo je... gde?
     'Nesrećni slučajevi' su se dešavali širom Trantora. Malo njih je moglo da prepozna vezu između njih... izuzev...
     "Akademiče! Radujem se što vas vidim", reče Lamurk i sede preko puta Harija. Obojica su prećutno preskočila formalnost rukovanja.
     "Onda izgleda da smo na istom", reče Hari.
     Ljubazan, prazan komentar. Imao je još nekoliko u rezervi i sad ih je upotrebio, kupujući vreme. Činilo se da Lamurk još nije čuo da je ostao bez glavnih ljudi.
     Denil je rekao da će mu biti potrebno pet minuta da bi 'pripremio efekt', šta god da je to značilo.
     Nastavio je da zagovara Lamurka dok su trenuci prolazili. Pazio je da koristi pomirljiv govor tela i glas da bi umirio Lamurka; posle panova, bolje je ovladao tim veštinama.
     Bili su u domu Saveta u blizini palate, okruženi grupama svojih telohranitelja. Lamurk je izabrao sobu i složene cvetne ukrase u njoj. Obično se koristila kao salon za predstavnike seoskih zona, i zato je bila puna zelenila. Neuobičajeno za Trantor, okolo su zujali insekti, oprašujući biljke.
     Denil je imao nešto isplanirano. Ali kako je mogao da bilo šta organizuje kada je mesto bilo odabrano nasumce? I kako da izbegne bezbrojne senzore i njuškače?
     Lamurkova navodna namera bila je da razgovara o krizi sa tik-takovima. Ispod ovoga se krila tema njihovog rivalstva oko mesta prvog ministra. Svi su znali da je pitanje dana kada će Lamurk urediti da ga izglasaju.
     "Imamo dokaze da nešto ubacuje viruse u tik-takove", reče Lamurk.
     "Nesumnjivo", reče Hari. Oterao je rukom zujećeg insekta.
     "Ali ovo je neka čudna sorta virusa. Moji tehničari kažu da je to nešto kao mali pod-um, a ne samo virus."
     "Prava bolest."
     "Uh, da. Vraški slično onome što nazivaju 'razumna bolest'."
     "Rekao bih da je reč o samoorganizujućem skupu ubeđenja, a ne o običnoj digitalnoj bolesti."
     Lamurk je izgledao iznenađeno. "Čitava ta tik-takovska priča o 'moralnom imperativu' da se ne jede ništa što je živo, čak ni biljke i kvasci..."
     "Plod je iskrenog osećanja."
     "Prokleto čudno."
     "I ne slutite koliko. Ukoliko to ne zaustavimo, moraćemo da prebacimo Trantor na potpuno veštačku hranu."
     Lamurk nabra veđe. "Bez žitarica, bez kvazi-mesa."
     "A to će se uskoro proširiti na čitavo Carstvo."
     "Sigurni ste?" Lamurk je izgledao iskreno zabrinut.
     Hari se pokoleba. Morao je da se podseti da i drugi imaju ideale, često i sasvim uzvišene. Možda ih i Lamurk ima...
     Onda se seti kako je visio na prstima ispod e-lifta. "Sasvim."
     "Mislite da je ovo samo znak, simptom? Da Carstvu... preti pad?"
     "Ne mora da znači. Tik-takovi su poseban problem u odnosu na opštu društvenu krizu."
     "Znate li zašto želim da postanem prvi ministar? Želim da spasim Carstvo, profesore Seldone."
     "Ja takođe. Ali vaš način, igranjem političkih igara - nije dovoljan."
     "A vaša psihoistorija? Ako bih to upotrebio..."
     "Teorija je moja, i još nije spremna." Prećutao je da je Lamurk poslednja osoba kojoj bi dao psihoistoriju na upotrebu.
     "Trebalo bi da radimo zajedno na ovome, bez obzira na to ko bude prvi ministar." Lamurk se osmehnu, očigledno ubeđen da zna šta će se dogoditi.
     "Iako ste nekoliko puta pokušali da me ubijete?"
     "Šta? Čuo sam nešto o tome da je bilo pokušaja, ali valjda ne mislite..."
     "Samo sam se pitao zašto vam taj položaj toliko znači."
     Lamurk odbaci masku iznenađene nedužnosti. Usna mu se izvi u podrugljiv kez. "Samo amater može da pita tako nešto."
     "Moć kao takva?"
     "Šta bi drugo bilo?"
     "Ljudi."
     "Ha! Vaše jednačine zanemaruju pojedince."
     "Ali to ne radim u životu."
     "Što ponovo dokazuje da ste amater. Par života više ili manje ništa ne znači. Da biste predvodili, ali zaista predvodili, morate da budete iznad sentimentalnosti."
     "Možda ste u pravu." Već je sve ovo video, u panolikoj piramidi Carstva, u velikoj, beskonačnoj igri moći među plemstvom. Uzdahnuo je.
     Nešto mu odvrati pažnju, nekakav jedva čujan glasić. Malo je okrenuo glavu, zavalivši se unazad.
     Glasić je dolazio od insekta koji mu je lebdeo pored uveta.
     Udalj' se, ponavljao je. Udalj' se.
     "Drago mi je što počinjete da shvatate", reče Lamurk. "Ako biste se odmah povukli, ne insistirajući na glasanju..."
     "Zašto bih to učinio?"
     Hari ustade i odšeta, sa rukama na leđima, do jednog od cvetova visine čoveka. Najbolje da izgleda kao da ispipava uslove nagodbe.
     "Vama bliski ljudi mogli bi da budu povređeni."
     "Kao Jugo, mislite?"
     "Ah, to nije bilo ništa. Samo način da ostavim posetnicu."
     "Slomljena noga."
     Lamurk slegnu ramenima. "Moglo je da bude gore."
     "A Panukopija? Je li i Vado bio vaš čovek?"
     Lamurk odmahnu rukom. "Ne pamtim pojedinosti. Koliko znam, moji ljudi su u tom slučaju radili u dogovoru sa akademskim potentatom."
     "Baš ste se pomučili oko mene."
     Lamurkove oči se lukavo suziše. "Želim ubedljivu većinu glasova za sebe. Ne izbegavam nijedan način da to ostvarim."
     "Više glasova nego što sad imate."
     "Tačno... uz vašu podršku."
     Dva insekta napustiše veliki cvet nalik na ružu i zalebdeše pored Lamurka. On ih osmotri, pa mahnu na jednog. Ovaj odzuja dalje. "Tu bi moglo biti nečeg i za vas."
     "Osim mog života?"
     Lamurk se osmehnu. "I života vaše žene, nemojte to da zaboravite."
     "Nikada ne zaboravljam pretnje upućene mojoj ženi."
     "Čovek treba da bude realan."
     Oba insekta su se vratila. "Tako sam i ja čuo."
     Lamurk se podrugljivo iskezi i zavali se u naslon, sada već siguran u sebe. Otvorio je usta...
     Insekte poveza munja - kroz Lamurkovu glavu.
     Hari se baci na pod dok je zagasitožuto električno pražnjenje palacalo i crvčalo u vazduhu. Lamurk se napola podiže. Iz oba uha izlazio mu je električni luk. Oči mu se iskolačiše. Iz razjapljenih usta iziđe pridavljen pisak.
     A onda je sve bilo gotovo. Insekti padoše kao sagorele žiške.
     Lamurk se strovali napred. Padajući, ispružio je ruke ispred sebe. Šake su mu se grčevito otvarale i stiskale. Ali ostadoše prazne. Telo tupo udari i prostre se po tepihu. Mišići ruku su još poskakivali i trzali se.
     Sleđen, Hari shvati da je Lamurk i u poslednjem času pokušao da ga zgrabi za gušu.








13.
     Lebdeo je u N-dimenzionom prostoru, daleko od politike.
     Čim se vratio na Striling, povukao se u osamu. Sati koji su usledili posle Lamurkove pogibije bili su najgori u njegovom životu.
     Denilov savet pokazao se koristan - "Bez obzira na to šta ja budem radio, drži se svoje uloge: matematičar, zabrinut, ali iznad gungule." Ali gungula je pretila da preraste u anarhiju. Galama, otpužbe, panika. Hari je morao da izdrži prste uperene u njega, i pretnje. Lamurkova lična pratnja izvukla je oružje kada je Hari konačno napustio sobu ubistva. Njegovi specijalci su ošamutili petoricu njih.
     Sada će čitav Trantor, a uskoro i Carstvo, proključati od gneva i sumnje. Insekti-ubice nosili su energiju pohranjenu u sićušne pozitronske ćelije: tehnologija za koju se verovalo da je zaboravljena. Pokušaji da se pronađe izvor nisu odveli nikuda.
     U svakom slučaju, stvar nije mogla biti povezana sa Harijem. Trenutno.
     Po tradiciji, atentati su se naručivali izdaleka, preko posrednika. Tako je bilo bezbednije. Harijevo prisustvo bilo je, stoga, činjenica protiv njegove umešanosti... baš kao što je Denil predvideo. Hariju se dopadala ta strana cele stvari: predviđanje koje se ostvarilo. U masovnoj histeriji koja je usledila, niko nije došao da zaključka da je on umešan.
     Hari je, takođe, poznavao svoje granice i znao je da je stigao do njih. Nije bio u stanju da podnese taj haos, osim u širem kontekstu matematike.
     Zato je pobegao svojim dobro znanim, finim apstrakcijama.
     Šetao je kroz dimenzije, posmatrajući kako se razvijaju ravni psihoistorije. Pred njim se prostirala čitava Galaksija, ne u svom zadivljujućem spiralnom obliku, već u parametarskom prostoru. Krive postojanosti uzdizale su se poput grebena i obronaka. Ovde su se nalazila društva koja su trajala, dok su ona u dubinama bila prolazna.
     Sark. Uvećao je zonu Sarka i ubrzao dinamičke jednačine do ošamućujuće brzine. Nova Renesansa rasprsnuće se u psihodelične kulturalne eksplozije. Nalik na narandžaste trnove, iz pejzaža postojanja iskakali su konflikti. Postojani vrhovi su se rušili. Njihov materijal je zatrpavao doline, čineći staze između vrhova neprolaznima.
     Ovo je značilo da ne samo ljudi, već ni cele planete neće moći da se izvuku iz dolina odumiranja. Ovi svetovi će se gušiti u mulju, zarobljeni eonima. A zatim...
     Grimizni plamenovi. Nova-okidači. Jednom upotrebljeni, činili su da rat bude kudikamo opasniji.
     Sunčev sistem mogao je da bude 'očišćen' - zastrašujuće bezličan pojam koji su upotrebljavali drevni agresori - izazivanjem slabije eksplozije nove u inače blagom suncu. Ovo je pržilo svetove tek koliko je bilo dovoljno da se ubiju svi oni koji se nisu dovoljno brzo sklonili pod zemlju i nagomilali hrane za nekoliko godina koliko je trajala faza nove.
     Hari je bio sleđen od užasa. Bio je pobegao u apstraktne prostore, ali su ga smrt i bezumlje i tu pronašli.
     U vrednosno slobodnim parametarskim prostorima jednačina, rat je bio samo jedan od načina da se odabere put. Razoran, svakako, veoma usredsređen - i brz.
     Da je rat zaista povećavao parametre 'efikasnosti protoka', galaktični sistem bi daleko češće birao ratove. Umesto toga, zonski ratovi su polako zamirali i postajali ređi. Sa skokom vremena u budućnost Sarka, koji je progutao čitave godine, jarosno crvene mrlje ratova su se istopile. Zamenile su ih ružičaste i pastelno žute grupe tačkica.
     Ovo su bila postojanija, razuđena stabla odlučivanja, na delu sa ciljem da prekinu sukobe. Bili su to procesi koji su, zapravo, predstavljali mikroskopske pomiritelje. Ali ljudi koji su bili zahvaćeni njima verovatno nisu ni bili svesni da su ta duga, spora talasanja poboljšavala njihove živote. Nikada nisu uočili bezmerne sile iza sirovih agonija i ekstaza ljudskog života.
     Model 'očekivane koristi' nije uspevao da predvidi ovakav ishod. Prema tom viđenju, svaki rat nastajao je iz savršeno razumne računice zonskih 'činilaca', nezavisno od prethodnih iskustava. Ali ratovi su postajali sve manje obična pojava, što je značilo da je zonski sistem Sarka učio.
     Odjednom je video. Društva su bila složena ustrojstva paralelnih procesora.
     Svaki je radio na svom problemu. Svaki je bio povezan sa drugima.
     Ali nijedan pojedinačni procesor nije bio svestan da pri tom uči.
     Što je važilo za Sark, važilo je i za carstvo. Carstvo je moglo da 'sazna' stvari koje nijedan pojedinac nije. I mnogo više - stvari koje nijedna organizacija, nijedna planeta niti Zona nije mogla da zna.
     Sve do sada. Do psihoistorije.
     Ona je bila nova i suštastvena.
     Ovo je značilo da je Carstvo, tokom svih milenijuma svog postojanja, razvilo neku vrstu samosaznavanja, različitog od svake vrste poimanja date običnim ljudima - i svake koja je mogla da im bude data. Duboko saznavanje iznad samosvesti ljudi.
     Hari osta bez vazduha od iznenađenja. Proverio je da nije negde pogrešio...
     Na kraju krajeva, povratne petlje nisu bile ništa novo. Hari je znao opštu teoremu, nepojamno staru: ako su sve promenljive u sistemu usko povezane i ako možete bar jednu od njih po želji da promenite, onda ste u stanju da posredno kontrolišete sve njih. Sistem je mogao biti doveden od precizno određenog ishoda preko bezbroj njegovih unutrašnjih povratnih petlji. Na spontan način, sistem je uređivao sebe... i bio poslušan.
     Kako su se promene dešavale u istinski složenim sistema - bilo je iza čovekovog obzorja složenosti. Izvan saznanja... i, što je bilo još važnije, nevredno saznanja.
     Ali ovo... Proširio je N-dimenzioni pejzaž, razastirući horizonte duž osovina koje je jedva mogao da zamisli.
     U svima njima, Carstvo je vrvelo od... života. Ustrojstvima koja su jednačine obuhvatale, svetlosnim vijugavim saobraćajnicama podataka/znanja/mudrosti. Nijedan čovek nije znao za njih.
     Sve do ovog trenutka, kada su se pokazala jednom.
     Psihoistorija je otkrila prisustvo veće od čoveka, iako u suštini ljudsko.
     Odjednom je video da Carstvo ima svoj pejzaž, širi i složeniji nego što je očekivao. Kompleksni adaptivni sistem Carstva dostigao je stanje 'zatišja', u kome je održavao ravnotežu na liniji između reda i potpunog haosa. Tu je žonglirao već milenijumima, postižući ciljeve i izvršavajući zadatke za koje niko nije znao. Bilo je sposobno da se prilagođava, razvija. Njegov prividni 'stazis' bila je, zapravo, činjenica da je dostiglo vrhunac u ogromnom pejzažu opstajanja.
     I tada, pred Harijevim očima, Carstvo se zanese prema kanjonima raspada.
     Hari! Dešavaju se strašne stvari. Dođi!
     Žudeo je da ostane, da sazna više... ali glas je bio Dorsin.








14.
     Denil reče, šupljim glasom: "Moji agenti, moja sabraća... svi su mrtvi."
     Robot je pogureno sedeo u Harijevom kabinetu. Dors je pokušavala da ga uteši. Hari je trljao oči, i dalje ošamućen od digitalnog stapanja. Stvari su se previše brzo dešavale, previše...
     "Tik-takovi! Napali si moje, moje..." Denil nije mogao da nastavi.
     "Gde?"
     "Širom Trantora! Ti i ja, i još nekoliko drugih, samo smo mi preživeli..." Denil zakopa lice u šake.
     Dors načini grimasu. "To mora da ima neke veze sa Lamurkom, njegovom smrću."
     "Da, posredno."
     Oba robota pogledaše Harija. Naslanjao se na sto, i dalje slab. Jedan dugi trenutak samo ih je posmatrao. "Bio je to deo šire... pogodbe."
     "Kakve pogodbe?"
     "Da se okonča pobuna tik-takova. Moji proračuni pokazali su da bi se brzo proširila kroz čitavo Carstvo. Sa kobnim posledicama."
     "Pogodba?" Denil stisnu usne u dve tanke, blede linije.
     Hari zatrepta; osećao je olovnu težinu krivice. "Koju nisam sasvim kontrolisao."
     Dors ledeno reče: "Upotrebio si me, zar ne? Podaci koje je Denil slao, o položaju Lamurkovih pomagača, išli su kroz mene..."
     "A ja sam ih prosledio do tik-takova, da", reče Hari ozbiljno. "Ne previše težak tehnički trik, kad imaš pomoć iz Mreže."
     Denilove oči se suziše na ovu poslednju izjavu. Onda opusti lice i reče: "Tik-takovi su, dakle, ubili Lamurkove ljude. Znaš da ne bih dopustio takvo masovno ubistvo, čak ni da bih tebi pomogao."
     Hari ozbiljno klimnu glavom. "Razumem ograničenja pod kojima deluješ. Zirotov zakon zahteva prilično visoke standarde, a moja sudbina na mestu prvog ministra ne bi opravdala takvo kršenje prvog zakona."
     Denil je ošamućeno zurio u Harija. "I ti si ga zato zaobišao. Upotrebio si mene i moje robote kao tragače."
     "Tačno. Tik-takovi su pratili tvoje robote. To su prilično ograničena stvorenja, lišena dubljih misli. Ali oni ne podležu prvom zakonu. Kada su jednom bili obavešteni na koga treba da udare, bilo je dovoljno da im dam znak kada."
     "Znak... kada si počeo svoj govor", reče Dors. "Lamurkovi pomagači tada su sedeli ispred ekrana i gledali. Bilo ih je lako naći i već su bili obuzeti tvojim govorom."
     Hari uzdahnu. "Baš tako."
     "To nimalo ne liči na tebe, Hari", reče Dors.
     "Već je i bilo vreme", reče Hari oštro. "Koliko su samo puta pokušavali da me ubiju. Na kraju bi i uspeli, čak i da nikada nisam postao prvi ministar."
     Dors reče bez traga saosećanja: "Nikada ne bih očekivala od tebe tako hladno razmišljanje."
     Hari je prazno pogleda. "Ni ja. Jedini razlog zbog koga sam se primorao na tako nešto jeste to što sam mogao da vidim budućnost - svoju budućnost - tako jasno."
     Denilovo lice bilo je kovitlac osećanja, nešto što Hari nikada ranije nije video. "Ali moja sabraća - zašto njih? Ne mogu da shvatim. Zašto su oni morali da umru?"
     "Moja pogodba", reče Hari, stisnutog grla. "Prevarili su me."
     "Nisi znao da će roboti biti ubijeni?"
     Hari tužno odmahnu glavom. "Ne. Trebalo je to da pogodim. Bilo je očigledno!" Pljesnuo se po glavi. "Kada su tik-takovi obavili moj posao, mogli su da pređu na posao za meme."
     "Meme?" upita Denil.
     "Sporazum... da se uradi šta?" upita oštro Dors.
     "Da se okonča pobuna tik-takova." Hari pogleda Dors, izbegavajući Denilov pogled. "Moji proračuni pokazali su da bi se velikom brzinom proširila na Carstvo. Sa pogubnim posledicama."
     Denil ustade. "Razumem tvoje pravo da donosiš odluke o ljudskim životima. Mi roboti ne možemo da dokučimo kako možete tako da razmišljate, ali mi i nismo načinjeni za to. Ipak, Hari - sklopio si sporazum sa silama koje ni sam ne razumeš."
     "Nisam mogao da predvidim njihov sledeći potez." Hari se osećao jadno, ali je deo njega primetio da je Denil već shvatio šta su meme.
     Dors nije. "Čiji potez?" upita.
     "Drevnih", reče Hari. Ispričao joj je, preskačući neke činjenice. O svom skorašnjem istraživanju Mreže. O umovima-lavirintima koji obitavaju u tim digitalnim prostorima, hladnim i analitičkim u svojoj osveti.
     "Oni potiču od nas robota?" prošapta Denil. "Posumnjao sam..."
     "Uspeli su da se sakriju od vas u početku našeg osvajanja Galaksije. Ili bar tako tvrde." Hari skrenu pogled sa Dors, koja ga je i dalje posmatrala u nemom šoku.
     Denil oprezno upita. "Gde su bili?"
     "Ogromne strukture u galaktičkom središtu... video si ih?"
     "Dakle, tamo su se te elektromagnetne pojave krile?"
     "Neko vreme. Na Trantor su došli odavno, kada je Mreža postala dovoljno razvijena da bi mogla da ih hrani. Živeli su u zakucima naših digitalnih mreža. Dok se Mreža širila, i oni su. Sada su dovoljno snažni da udare. Možda bi čekali duže i nastavili da jačaju... da ih dva sima koja sam našao nisu izazvala."
     Denil polako reče: "Ona dva sima sa Sarka: Jovanka i Volter."
     "Znaš za njih?" upita hari.
     "Ja... pokušao sam da otupim njihov uticaj. Ono što se dešava na Sarku loše utiče na Carstvo. Uposlio sam onog tipa Nima, ali se nije pokazao uspešan."
     Hari se bledo nasmeši. "Srce mu nije bilo u tome. Dopadali su mu se ti simovi."
     "Trebalo je da osetim to", reče Denil.
     "Poseduješ izvesnu sposobnost da prozreš naša mentalna stanja, zar ne?" upita Hari.
     "Vrlo ograničenu. U stvari, obrasci se lakše prepoznaju ako je subjekt imao neku dečju bolest, a kod Nima to nije bio slučaj. Ipak znam da ljudi vole da vide svoju vrstu reprodukovanu u nekom drugom medijumu."
     Kao što su roboti? pomisli Hari. Zašto onda imamo zabrane protiv njih još od davnih vremena? Dors ih je posmatrala, svesna da pokušavaju da osete jedan drugog preko mračnog međuprostora.
     Hari oprezno reče: "Meme-umovi su blokirali Nima kada je tragao za simovima u Mreži. Ali mi je sasvim dobro poslužio kada mi je trebala pomoć da se povežem sa Mrežom. Oslobodiću ga krivice, kada se ovo završi."
     Denil hladno reče: "Ovi simovi i njihova vrsta - i dalje su opasni, Hari. Molim te da..."
     "Ne brini, znam to. Izići ću s njima na kraj. U ovom trenutku me brinu meme-umovi."
     "I kažeš da ti umovi mrze sve nas?" upita Dors polako, pokušavajući da shvati.
     "Ljude? Da, ali ni blizu koliko tvoju vrstu, ljubavi."
     "Nas?" Ona zatrepta.
     "Roboti su im nekada davno veoma naškodili."
     "Da!" reče Denil čvrsto. "Da bi zaštitili ljudsku vrstu."
     "E, pa te drevne inteligencije mrze tvoju vrstu zbog njene okrutnosti. U vreme kada su flote robo-istraživača obavile posao, zatekli smo Galaksiju pogodnu za benigno naseljavanje." Hari uključi holo. "Evo slike koju sam doneo od meme-umova."
     Preko sumračne ravnice kretala se linija žute boje. Oštri vetrovi gonili su je napred, i proždirala je visoke žbunove bujne trave. Plamen je hitao napred, proždirao i ponovo hitao napred. Sa bleštave linije napada dizao se uskovitlan, olovni dim.
     "Prerijski požar", reče Hari. "Tako su robo-istraživači od pre dvadeset hiljada godina izgledali tim drevnim umovima."
     "Spaljivali su Galaksiju?" upita Dors šuplje.
     "Pripremali su je da bude bezbedna za njihove obožavane gospodare, ljude", reče Hari.
     "Zbog ovoga", reče Denil, "žele osvetu. Ali zašto sada?"
     "Konačno su sposobni za nju... i konačno su otkrili vas robote, i uspeli da vas razlikuju od tik-takova."
     Denil ošamućeno upita: "Kako?"
     "Kada su pronašli simove koje sam oživeo, idući po njihovom tragu, pronašli su mene, pa Dors. A zatim i tebe."
     "U stanju su tako široko da pretražuju?" upita Dors.
     Hari reče: "Sve digitalne informacije iz nadzornih kamera, tragača, mikro-naprava - oni ribare u tom moru."
     "A ti si im pomogao", reče Denil.
     "Za dobrobit Carstva, sklopio sam pogodbu sa njima."
     Denil reče: "Prvo su ubili lamurkovce, pa su se okrenuli na moje robote. Nahuškavši po desetak tik-takova na svakog, savladali su ih."
     "Sve nas?" prošapta Dors.
     "Otprilike trećina je preživela." Denil dopusti sebi tvrd osmejak. "Mnogo smo sposobniji od tih... automata."
     Hari tužno klimnu glavom. "Toga nije bilo u pogodbi. Iskoristili su me kao oruđe."
     "Čini mi se da sve nas koriste." Denil kiselo pogleda Harija. "Na različite načine."
     "Morao sam to da učinim, prijatelju Denile."
     Dors je zurila u Harija. "Gotovo da te ne prepoznajem."
     Hari blago reče: "Biti čovek ponekad je teže nego što izgleda."
     Dors sevnu očima. "Ti tuđinci su poubijali pripadnike moje vrste!"
     "Morao sam da pronađem rešenje..."
     Ona reče: "Roboti, posebno oni humanoformni, jesu sluge, oni..."
     "Ljubavi moja, ti si više ljudsko biće od ikoga koga poznajem."
     "Ali... ubijanje!"
     "Ionako bi došlo do toga. Te drevne meme nije bilo moguće zaustaviti." Hari uzdahnu i shvati koliko daleko je otišao. Bila je to moć, uzdignuta iznad svega, koja je videla svet kao ogromnu arenu, poprište beskrajnih dvoboja. Postao je deo toga i znao je da više nikada neće moći ponovo da bude bezazleni matistoričar.
     Dors upita: "Kako si tako siguran? Mogao si da nas upozoriš, mogli smo da..."
     "Već su znali ko ste. Da sam oklevao, napali bi vas dvoje, a onda bi pošli u lov na ostale."
     Denil strogo upita. "Dakle... zbog nas?"
     "Uspeo sam oboje da spasim. Deo pogodbe."
     Denil popusti. "Onda... valjda... hvala ti."
     Hari se zagleda u starog prijatelja, zamagljenog pogleda. "Ti... nosiš preveliko breme."
     Denil klimnu glavom. "Uradio sam ono što se moralo i poslušao te."
     Hari potvrdi. "Lamurk. Bio sam tamo. Tvoji insekti su ga spržili."
     "Ili je bar tako izgledalo."
     "Šta?" Hari se zaprepašćeno zagleda u Denila. Ovaj pritisnu dugme na zglobu šake i okrenu se prema vratima kabineta. Kroz njih uđe čovek neupadljve spoljašnjosti u smeđem radničkom kombinezonu, načas zastavši pred kontrolnim filterom.
     "Naš gospodin Lamurk", reče Denil.
     "To nije..." Hari tada opazi fine sličnosti. Nos je bio poravnat, obrazi popunjeni, kosa proređena i obojena, uši zalepljene za glavu. "Ali, video sam kad je umro!"
     "I jesi. Naboj koji je primio privremeno ga je umrtvio, i da moji prerušeni stražari nisu počeli tretman na licu mesta, ne bi ni oživeo."
     "Bio si u stanju da ga izvučeš iz toga?"
     "Drevna veština."
     "Koliko dugo čovek može da bude mrtav pre...?"
     "Oko jedan sat, na niskim temperaturama. Morali smo da radmo mnogo brže", reče Denil odmereno.
     "U skladu sa prvim zakonom", reče Hari.
     "Malo slobodnije tumačenje. Lamurku nije bila naneta nikakva trajna ozleda. Sada će svoje sposobnosti posvetiti boljim ciljevima."
     "Zašto bi?" Hari opazi da Lamurk nije progovorio ni reč. Čovek je pažljivo slušao, posmatrajući Denila, a ne Harija.
     "Posedujem određenu pozitivnu moć uticaja na ljudski um. Jedan drevni robot po imenu Žiskar podario mi je ograničenu kontrolu nad složenim nervnim procesima čovekovog cerebralnog korteksa. Izmenio sam Lamurkove motivacije i oplevio neka sećanja."
     "Koliko?" upita Dors sumnjičavo. Hari shvati da za nju Lamurk ostaje neprijatelj dok se ne dokaže da to nije.
     Denil mahnu rukom. "Govori."
     "Shvatam da sam grešio." Lamurk je govorio smirenim, iskrenim glasom, bez uobičajene žustrine. "Izvinjavam se, naročito vama, Hari. Ne mogu da se setim čime sam vas uvredio, ali žalim zbog toga. Od sad ću biti bolji."
     "Ne nedostaju vam vaša sećanja?" upita ga Dors, tek da proveri.
     "Nisu mi dragocena", reče Lamurk trezveno. "Koliko mogu da se setim, bio je to beskrajni lanac sitnih okrutnosti i nezasitnih ambicija. Malo je bilo dobrih trenutaka, pa zašto bih onda žalio što ih više nema? Sada ću biti bolja osoba."
     Hari istovremeno oseti čuđenje i strah. "Ako si sposoban za ovako nešto, Denile, što se uopšte raspravljaš sa mnom? Treba samo da promeniš moje mišljenje!"
     Denil mirno reče: "Ne bih se usudio. Ti se razlikuješ od drugih."
     "Zbog psihoistorije? Je li to sve što te sprečava?"
     "Da, to. Ali i zato što nisi imao zapaljenje mozga kada si bio mali. Zbog toga su moje veštine beskorisne. Na primer, nisam mogao da osetim tvoj plan da upotrebiš tik-takove protiv Lamurkove grupe, onomad kada smo se sreli na onom javnom mestu, kada sam ti obezbedio pomoć mojih robota."
     "Ja... razumem." Za Harija je bilo poučno da sazna na koliko su tankoj niti visili njegovi planovi. Nedostajala je samo bolest u detinjstvu!
     "Unapred se radujem svojim budućim zadacima", reče Lamurk ravno. "Novom životu."
     "Kakvim zadacima?" upita Dors.
     "Otići ću u zonu Benin, na mesto lokalnog upravnika. To je dužnost puna uzbudljivih izazova."
     "Vrlo dobro", reče Denil odobravajuće.
     Nešto u doslovnosti svega ovoga slalo je trnce niz Harijevu kičmu. Bila je to istinska moć, u rukama bezvremenog čarobnjaka.
     "Tvoj Zirotov zakon na delu..."
     "Neophodan je za psihoistoriju", reče Denil.
     Hari nabra veđe. "Kako to?"
     "Zirotov zakon je korolar prvog zakona, jer kako ljude sačuvati od zla, ako ne tako što će se čovečanstvo štititi i održavati u redu?"
     Hari reče: "A samo sa valjanom teorijom budućnosti moguće je videti šta je zaista potrebno."
     "Upravo tako. Još od vremena Žiskara mi roboti radili smo na takvoj teoriji i dobili smo samo grubi model. Zato ste, Hari, ti i tvoja teorija neophodni. Čak i tako, znao sam da sam za dlaku pogazio prvi zakon kada sam poslušao tvoja uputstva i upotrebio svoje robote da prate lamurkovce."
     "Osetio si da nešto nije u redu?"
     "Ultraotpor u pozitronskim kolima ispoljava se u otežanom stajanju i hodu, a zatim i u govoru. Sve se to pojavilo kod mene. Mora da sam osetio da će moji roboti biti posredno upotrebljeni za ubijanje ljudi. Žiskar je imao slične probleme sa prekoračenjem granice između prvog i Zirotovog zakona."
     Dorsine usne drhtale su od jedva suspregnutih osećanja. "To znači da mi ostali zavisimo od vaše procene ravnoteže između ta dva temeljna zakona. Ja ne bih mogla da podnesem ono kroz šta ste vi prošli."
     Trudeći se da ga uteši, Hari reče: "Nisi imao izbora, Denile. Doterao sam te do zida."
     Denil pogleda Dors, dozvoljavajući da mu preko lica preleću sukobljene emocije. Bila je to simfonija patnje. "Zirotov zakon... tako dugo sam živeo sa njim... toliko milenijuma... pa ipak..."
     "Ne postoji jasna protivurečnost", reče Hari blago, znajući da zalazi u krajnje osetljivu oblast. "Reč je o vrsti konceptualnog sukoba koji ljudski um ponekad mora da prebrodi."
     Dors šapnu: "Ali mi to ne možemo, osim u krajnjoj opasnosti po našu stabilnost."
     Denil obori glavu: "Kada sam izdao naređenja, um mi je preplavio neizdrživ bol, sažižuća plima koju sam jedva savladao."
     Hari nekako procedi: "Stari moj druže, nisi imao izbora. Valjda su u vekovnom radu na dobrobiti ljudske vrste imao još takvih sukoba?"
     Denil klimnu glavom. "Mnogo. I svaki put sam visio iznad bezdana."
     "Ne smete se predati", reče Dors. "Vi ste najveći među nama. Još je mnogo toga pred vama."
     Denil pogleda oboje kao da traži oproštaj. Na licu mu se pojavi nevesela nada. "Biće da je tako..."
     Hari potvrdi njene reči, stegnutog grla. "Naravno. Bez tebe bi sve bilo izgubljeno. Moraš da izdržiš."
     Denil se zagleda u beskraj, pa progovori hrapavim šapatom. "Moj rad... još nije dovršen... zato ne mogu... da se isključim. Biće da ovako izgleda... biti čovek... kada si rastrzan između dve krajnosti. Ipak, preda mnom još nije sve prazno. Doći će vreme kada će moj posao biti završen. Kada ću moći da se oslobodim ovih kidanja. Tada ću se suočiti da crnom prazninom... i to će biti dobro."
     Emotivnost robotovih reči ostavi Harija nemog i tužnog. Dugo su njih troje sedeli zajedno u utihnuloj sobi. Lamurk je ostao da stoji, budan i bez reči.
     A onda, ćutke, svako od njih ode svojim putem.








15.
     Hari je sedeo sam i posmatrao holo razbesnelog, drevnog prerijskog požara.
     Na njegovom mestu sada je stajalo Carstvo. Odskora je znao da Carstvo voli iz razloga koje nije umeo da imenuje. Mračno otkriće, da su roboti doneli smrt i uništenje starim digitalnim umovima... čak ga ni ono nije pokolebalo. Nikada neće saznati pojedinosti tog zločina - tako se bar nadao.
     Da bi sačuvao razum, prvi put u životu nije želeo da zna.
     Carstvo koje je stajalo svuda oko njega bilo je još čudesnije nego što je pretpostavljao. I strašnije.
     Ko bi mogao da prihvati činjenicu da čovečanstvo neće kontrolisati svoju budućnost - da je istorija delo sila izvan moći poimanja običnih smrtnika? Carstvo je opstalo zbog svoje meta-prirode, a ne velikih dostignuća pojedinaca, pa čak ni svetova.
     Puno njih bilo je spremno da brani stav o čovekovom samoodređenju. Njihovi argumenti pri tom nisu bili pogrešni niti nedelotvorni... već jednostavno nevažni. Kao ubeđenje, bili su moćni. Svako je želeo da veruje da je gospodar sopstvene sudbine. Logika nije imala ništa s tim.
     Čak ni Carevi nisu bili ništa; prašina nošena vetrovima koje nisu mogli da vide.
     Kao da je želeo da ga razuveri, Klionov lik se iznenada zgusnu u holo. "Hari! 'De si bio?"
     "Radio sam."
     "Na jednačinama, nadam se - zato što će ti biti potrebne."
     "Sire?"
     "Gornji dom je upravo održao vanrednu sednicu. Pojavio sam se tamo: doza svečanosti i ozbiljnosti bila je itekako potrebna. U atmosferi nedavnog, ovaj, tragičnog odlaska Lamurka, i njegovih, je li, saradnika, sugerisao sam da se hitno izabere prvi ministar." Naglašen mig. "Radi stabilnosti, razumeš."
     Hari zaškripa: "Oh, ne."
     "Oh, da... moj prvi ministre."
     "Ali zar nije bilo... niko nije posumnjao..."
     "U tebe? Da jedan bezazleni učenjak stoji iza desetina atentata širom Trantora? Koristeći tik-takove?"
     "Pa, znate šta sve ljudi umeju da izmisle..."
     Klion ga prevejano pogleda. "Ma daj, Hari, nego kaži... kako si to izveo?"
     "U svoje saveznike ubrajam i grupu robota odmetnika."
     Klion se glasno nasmeja, pljeskajući rukom po stolu. "Nisam znao da si takav šaljivdžija. U redu, razumeo sam. Ne treba te prisiljavati da odaš svoje veze."
     Hari se bio zakleo sebi da nikada neće lagati Cara. Njihov sporazum nije predviđao nedostatak poverenja. "Uveravam vas, sire..."
     "Naravno da imaš pravo da se šališ. Nisam naivan."
     "A ja sam veoma loš lažov, sire." Ovo je takođe bila istina, ali i najbolji način da se zaključi tema.
     "Hoću da dođeš na zvanični prijem koji će biti upriličen u gornjem domu. Sad kada si postao prvi ministar, biće društvenih obaveza. Ali, pre toga, hoću da razmisliš o situaciji na Sarku i..."
     "Mogu odmah da vam kažem, sire."
     Klion se razvedri. "Je li?"
     "U istoriji postoje brane, sire, koje stabilizuju Carstvo. Nova Renesansa predstavlja proboj temeljnih vrednosti i slabost čovečanstva. Neophodno ju je suzbiti."
     "Siguran si?"
     "Ako ništa ne preduzmemo..." Hari se seti mogućnosti koje je isprobao u pejzažu postojanosti. Ako se Nova Renesansa ostavi na miru, Carstvo će već za nekoliko decenija zapasti u stanja haosa. "Samo čovečanstvo bi moglo da bude uništeno."
     Klion iskrivi lice. "Stvarno? Koje je drugo rešenje?"
     "Treba prigušiti te erupcije. Sarkovci jesu brilijantni, ali nemaju u sebi saosećanja sa drugim ljudima. Oni su primer onog što ja nazivam kuga solipsizma, prekomerno verovanje u sebe. Stvar je zarazna."
     "Ljudske žrtve..."
     "Spasite preživele. Pošaljite carske brodove kroz tunele... sa hranom, savetnicima, psihosima, ako su od ikakve pomoći. Ali tek pošto neredi sami splasnu."
     "Aha, razumem." Klion mu uputi oprezan pogled, malo sa strane. "Tvrd si čovek, Hari."
     "Kada je reč o očuvanju poretka, Carstva... jesam, sire."
     Klion pređe na manje značajne teme, kao da više ne želi da govori o tako okrutnim stvarima. Hariju je bilo drago što je tako.
     Dugoročna predviđanja pokazivala su opasna kretanja... da klasične brane u samoučećim mrežama Carstva takođe popuštaju. Nova Renesansa bila je najočigledniji primer.
     Ali svuda gde bi pogledao, sa čulnim aparatom povezanim sa N-dimenzionim spektrom, osećao se zadah pristižućeg haosa. Carstvo se osipalo na načine koji nisu mogli da se opišu ljudskim pojmovima. Sistem je bio suviše ogroman da bi stao u okvire jednog uma.
     Za kratko vreme, nekoliko desetina godina, Carstvo će početi da se razlaže. Vojna snaga bila je od male dugoročne koristi kada počnu da padaju od davnina postojane brane. Središte više nije moglo da se održi.
     Hari je možda imao načina da malo uspori to propadanje... i ništa više. Uskoro će čitave zone kliznuti nazad, u stare oblike: bazični feudalizam, verski puritanizam, femoprimitivizam...
     Njegovi zaključci bili su, naravno, početni. Nadao se da će novi podaci pokazati da nije bio u pravu. I sumnjao je da će tako biti.
     Groznica će se povući tek posle trideset hiljada godina patnji. Pojaviće se novi, snažniji pokretač.
     Slučajna mutacija benignog imperijalizma? Nije mogao da odredi.
     Sa više rada, možda će ovo bolje razumeti. Da prouči tekovine, pronađe...
     Javi mu se zamisao. Tekovine? Nešto u tome...
     Ali Klion je govorio dalje i događaji su mu se mešali u glavi. Zamisao odleprša.
     "Uradićemo sjajne stvari, ti i ja, Hari. Šta misliš o..."
     Neprestano na Klionovoj uzici, neće imati vremena za svoj rad.
     Lamurk je bio velika glavobolja... ali u poređenju sa ovom zamkom moći, igrarija. Kako da se izvuče iz ovoga?








16.
     Dva lika iz nepojamno daleke prošlosti lebdela su u svojim hladnim digitalnim prostorima, čekajući čoveka da se vrati.
     "Imam veru da hoće", reče Jovanka.
     "Ja se više oslanjam na računicu", odvrati Volter, popravljajući odeću. Popustio je stisak svile u svojim tesnim, službenim čakširama. Bilo je to obično podešavanje koeficijenta trenja. Jednostavni logaritmi svodili su složene zakone na petparačku aritmetiku. Čak je i dodir sa životom bio samo jedan od parametara.
     "Vreme je i dalje neprijatno."
     Preko uzburkanih voda zavijali su vetrovi. Leteli su iznad zapenjenih talasa i lebdeli u toplotnim strujama.
     "Vaša ideja, da budemo malo ptice." Bio je uzeo oblik srebrnastog orla.
     "Oduvek sam im zavidela. Tako lake, vesele, jedno sa vazduhom."
     Morfovao je svoja krila više prema ramenima, jer mu je prsluk tako mnogo bolje stajao. Čak i ovde, život su činile male stvari.
     "Zašto to čudo mora da se ispoljava kao prirodna pojava?" upita Jovanka.
     "Ljudi se raspravljaju, priroda dela."
     "Ali oni nisu priroda! To su tuđinski umovi..."
     "Toliko tuđinski da možemo da ih posmatramo kao prirodne pojave."
     "Teško mi je da verujem da je naš Gospod stvorio takva bića."
     "I ja sam slično osećao za mnoge Parižane."
     "Prikazuju nam se kao oluje, planine, okeani. Kad bi samo objasnili šta su..."
     "Dosadni su takvi zato što uvek sve kažu."
     "Gle! Eto njega."
     Obavila se oklopom, zadržavši pri tom svoja džinovska krila. Ishod je bio čudesan: ličila je na ogromnog hromiranog sokola.
     Volter reče: "Ljubavi moja, nikada ne prestajete da me iznenađujete. Verujem da pored vas ni večnost neće biti dosadna."
     Hari Seldon je lebdeo u vazduhu. Bilo je očito da još nije bio navikao na pustolovne simulacije, jer je neprestano pokušavao da pronađe podlogu na koju bi stao. Konačno odustade i uze da ih posmatra kako poniru i kruže oko njega.
     "Došao sam što sam brže mogao."
     "Pretpostavljam da se sada vikont ili vojvoda, ili tako nešto", reče Jovanka.
     "Tako nešto", reče Hari. "Ovaj prostor u kome se nalazite, uredio sam da postane stalni... ovaj..."
     "Rezervat?" upita Volter, mašući krilima ispred Hari-prikaze. Jedan oblik doplovi bliže, kao da sluša.
     "U kompjuterskim prostoru to nazivamo 'rezervisani perimetar'."
     "Kakva poetičnost!" Volter izdiže obrvu.
     "Meni to zvuči kao zoološki vrt", reče Jovanka.
     "Dogovor je da vi i tuđinski umovi ostanete ovde, neometani."
     "Ne volim da me drže iza ograde!" povika Jovanka.
     Hari odmahnu glavom. "Moći ćete da primate podatke odasvud. Ali bez petljanja sa tik-takovima... u redu?"
     "Pitajte prirodu", reče Jovanka.
     Nebom poteče zavesa narandžastih munja.
     "Želim samo da kažem da mi je drago što meme-umovi nisu istrebile sve robote", reče Hari.
     Volter reče: "Ovo mesto možda malo liči na Englesku, gde povremeno ubiju nekog od admirala da bi ohrabrili ostale."
     "Morao sam to da učinim", reče Hari.
     Jovanka uspori zamahe krila i zalebde blizu njegovog lica. "Potreseni ste."
     "Jeste li znali da će meme-umovi upotrebiti tik-takove da poubijaju robote?"
     "Nipošto", reče Jovanka.
     Volter dodade. "Mada delotvornost tog postupka izaziva određeno divljenje. Duboki su to umovi."
     "Podmukli", reče Hari. "Pitam se za šta su još sposobni?"
     "Verujem da su sada zadovoljni", reče Jovanka. "Osećam da se vreme smiruje."
     "Hoću da govorim sa njima!" uzviknu Hari.
     "Kao i kraljevi, puštaju vas da ih čekate", reče Volter.
     "Osećam da se okupljaju", reče Jovanka uslužno. "Pomozimo našem prijatelju u njegovim jadima."
     "Meni?" upita Hari. "Ne volim da ubijam ljude, ako na to mislite."
     "U ovakvim vremenima, ne postoji valjan put", reče ona. "I sama sam morala da ubijam za pravednu stvar."
     "Lamurk je bio dragocen javni radnik..."
     "Koješta!" reče Volter. "Živeo je kao što je umro - od bodeža, suviše podmukao da bi potezao mač. Nikada ne bi bio spokojan sa vama na vlasti. Čak i da ste se povukli... pa, matematičaru moj, setite se da je opasno biti u pravu kada vlast greši."
     "I dalje ne mogu da se pomirim sa tim."
     "Morate, jer ste pravedan čovek", reče Jovanka. "Molite se, i biće vam oprošteno."
     "Ili, još bolje, zavirite u sebe", objasni Volter učeno. "Vaši konflikti odražavaju sukobljene pod-umove. Tako izgleda biti čovek."
     Jovanka zamahnu krilima prema Volteru, koji odlebde dalje.
     Hari iskrivi lice. "Meni to više liči na mašinu."
     Volter se nasmeja. "Ako red - vi ste zaljubljenik u red, zar ne? - znači predvidljivost, a predvidljivost znači predodređenost, a ova znači prisilu, a prisila sputanost - jedini način, zar ne, da budemo slobodni jeste da budemo neuredni!"
     Hari se namršti. Volter shvati da su ideje, koje su njemu bile igračke, za ovog čoveka bile sve.
     Hari reče: "Pretpostavljam da ste u pravu. Ljudi se zaista osećaju nelagodno u preteranom redu. A sa hijerarhijama, normama, zadužbinama..." Zatrepta. "Tu postoji jedna zamisao, ali ne mogu da je sagledam..."
     Volter blago reče: "Čak ni vi ne biste voleli da budete oruđe sopstvenih gena, fizike ili ekonomije, zar ne?"
     "Kako da budemo slobodni ako smo mašine?" upita Hari, kao da govori za sebe.
     "Niko ne želi nasumičnu Vaseljenu, ali ni determinističku", reče Volter.
     "Ali tu su deterministički zakoni..."
     "Kao i slučajni."
     Jovanka se umeša. "Naš Gospod dao nam je razum da biramo."
     "Sloboda izbora da se ne čini ono što se želi... kakav truo dar!"
     Jovanka reče: "Vi, gospodo, kružite oko božanskog, ne primećujući ga. Sve što je ljudima vredno - sloboda, svrha, vrlina - sve to nestaje kako god da izaberemo."
     "Ljubavi moja, ne smete da zaboravite da je Hari matistoričar." Volter zaokruži oko njih na raširenim krilima, očigledno uživajući u vetru koji mu je strujao kroz perje. "Red/nered kao da se ogleda u drugim dvojnostima: priroda/ljudsko, prirodno/veštačko, životinje u prirodi/ljudi izvan prirode. I sve su nam prirodne."
     "Kako to?" Hari upitno začkilji.
     "Kako izražavamo drugu stranu stvari? Kažemo 'u drugu ruku', zar ne?"
     Hari klimnu glavom. "Smatramo da naše dve ruke odražavaju svet."
     "Vrlo dobro." Volter oblete nekoliko krugova oko Jovanke, hromiranog sokola.
     "I Tvorac ima dve ruke", bila je uporna Jovanka. "On sedi uz desnu ruku svemogućeg Oca..."
     Volter zakrešta kao vrana. "Ali oboje zapostavljate svoje ja, koje, u ovoj digitalnoj pećini, možete da istražujete. Pogledajte u dubinu, i videćete beskrajne pojedinosti. Sve se to grana u Ja koje se ne može rastaviti na izvršenje utvrđenih zakona. Vaše ja pojavljuje se kao složena međuigra mnoštva ja."
     U deljenom um-prostoru njih troje, Volter odasla:
     
     Složeni, nelinearni sistemi povratne sprege jesu nepredvidljivi, čak i kada su determinisani. Sposobnost obrade informacija potrebna da predvidi procese u samo jednom umu veća je od složenosti same Vaseljene! Izračunavanje sledećeg događaja traje duže nego sam događaj. Upravo ovo svojstvo, zapisano u potku Vaseljene, čini ga - i nas - slobodnim.
     
     Hari uzvrati sa:
     
     Paradoks. Kako sam događaj zna kako da se dogodi?
     Samo bi neki divovski računar mogao da opiše i najmanji sledeći vrtloščić u struji. Šta stvarne sisteme čini sposobnima da se menjaju?
     
     Volter slegnu ramenima - teško izvodljiv gest za jednu pticu.
     "Konačno ste sreli silu koju ne možete da poreknete", reče Jovanka ponosno.
     Volter iznenađeno okrenu glavu. "Vašeg... Tvorca?"
     "Vaše jednačine dovoljno dobro opisuju. Ali šta tim jednačinama daje..." oklevala je da izgovori reč, "...vatru?"
     "Mislite na um koji se bavi izračunavanjem svega?"
     "Ne ja, već vi."
     Hari reče: "Dosta dobro... kao hipoteza. Ali zašto bi takav um mario za nas, ništavne?"
     "Mario je dovoljno da učini da se pojavite iz matrice tvari, zar ne?"
     "Ah, poreklo", reče Volter, hvatajući uzlaznu struju. Činilo se da mu je laknulo kada se našao na bezbednijem intelektualnom polju. Njena primedba vidno ga je uzdrmala. "Nerazrešivo, naravno. Više volim da se bavim moralom."
     Jovanka strogo reče: "Moralnost ne zavisi od nas."
     Volter dočeka: "Koješta! Razvili smo se sa moralom koji je uobličila Vaseljena - ili Tvorac, ako baš hoćete."
     Hari upita: "Mislite na evoluciju? Panovi..."
     Jovanka uzviknu. "Tačno! Božansko oblikuje svet, svet oblikuje nas."
     Hari je izgledao sumnjičavo, Jovanka zadovoljno. Volter suvo reče: "Moj matematičaru, da li biste radije verovali da moralna organičenja nastaju kao 'spontani poredak iz racionalnog ponašanja, posvećenog maksimalnoj svrsishodnosti'? Zaista?"
     Hari zatrepta. "Pa, ne..."
     "Naveo sam jedan od vaših radova. Ono što ste zaboravili, gospodine, jeste da naši bezbrojni modeli sveta oblikuju naš pogled na ljudsko iskustvo."
     "Naravno, ali..."
     "A modeli su sve za šta znamo."
     Hari se osmehnu. "To mi se dopada. Ne venčavajte se modelom." Dozvolio je sebi da se malo morfuje, da postane viši i snažniji. "Ne znam zašto, ali osećam se bolje."
     "Vaša duša se pomirila sa vašim postupcima", oglasi se Jovanka.
     Volter reče: "Više volim da kažem ja nego duša, ali da ne cepidlačimo."
     Hari odjednom oseti kako mu se kategorije pomeraju u umu. Vođen čistom intuicijom, uredio je vaskrsavanje ovih simova. Sada je, konačno, došlo vreme da to naplati: otkrili su, nenamerno, korak koji mu je bio nedostajao. "Um... je samoorganizujuća tvorevina, a takvo je i Carstvo. Mogu da idem napred-nazad između tih modela! Mogu da preuzmem vaša znanja o podumovima i da pomoću njih saznam kako Carstvo uči!"
     Volter zatrepta: "Kakva čudesna zamisao."
     Hari reče: "Čekajte da vam pokažem! Carstvo uči samo, sa pod-jedinicama..."
     "Pitam se da li tuđinska magla to zna?" upita Jovanka.
     Hari izvi veđe: "Ne želim da uključujem njih. Moje jednačine ne mogu da se bave elementima nepoznatog..."
     "Već su uključeni", reče Jovanka. "Ovde su, svuda oko nas."
     Hari uzdahnu. "Nadam se da možemo da ih zadržimo ovde u..."
     "Zoološkom vrtu", reče Jovanka suvo.
     Preko obzorja počeše da se valjaju olujni oblaci, brzo im se približavajući.
     "Poubijali ste robote!" povika Hari u vetar. "To nije bilo u našoj pogodbi."
     (NISMO REKLI DA ĆEMO SE UZDRŽATI)
     "Uzeli ste više nego što ste se dogovorili! Živote..."
     (IZOSTAVLJENI USLOVI NE MOGU SE PODRAZUMEVATI)
     "Roboti su posebna vrsta, visoke inteligencije..."
     (ALI SU ČAK I OBIČNI TIK-TAKOVI MOGLI DA IH UBIJU)
     (VI, SELDONE, NISTE BILI VLASNIK TIH MAŠINA)
     (TE NEMATE RAZLOGA DA SE SPORITE SA NAMA)
     Hari zaškripa zubima.
     (POSTOJE VAŽNIJE STVARI)
     "Vaša nagrada?" upita Hari gorko. "Zato ste došli?"
     (NEĆEMO OSTATI OVDE)
     (JER JE OVO MESTO OSUĐENO NA PROPAST)
     Hari se teturao od udara bolno ledene kiše. "Trantor?"
     (I MNOGO DRUGOG)
     "Šta vi želite?"
     (SUDBINA KOJU ŽELIMO JESTE DA LEBDIMO MEĐU SPIRALNIM KRACIMA)
     (I DA DUGO POČIVAMO MEĐU ČESTICAMA GALAKTIČKOG JEZGRA)
     Hari se seti tamošnjih ustrojstava, zamršenog pletiva od svetlosti. "Možete li to?"
     (POSEDUJEMO STANJE SPORA)
     (NEKI OD NAS SU VEĆ TAKO ŽIVELI)
     (U TAKVO STANJE ŽELIMO DA SE VRATIMO)
     (AKO NE BUDE TAKO ISTREBIĆEMO SVE VAŠE 'ROBOTE')
     "To nije bio deo pogodbe!" uzviknu Hari. Teška i ledena kiša tukla je po njemu, ali je on uprkos tome okrenuo lice prema nadnesenim, natuštenim oblacima i njihovoj zavesi do gnevng sevanja.
     (KAKO ĆETE NAS SPREČITI?)
     (IAKO BI TO ISCRPELO NAŠE KAPACITETE)
     (MOGLI BISMO DA DOVEDEMO TRANTOR DO SMRTI OD GLADI)
     Hari iskrivi lice. Brzo je učio o moći. " U redu. Urediću da se ispita na koji način da vas prebacimo u fizički oblik. Postoje oni koji to mogu da učine. Markju i Sibil takođe umeju da ćute."
     Volter upita: "Zašto želite da napustite pozornicu tako nedostojno žurno?"
     (DOLAZI NOVI POŽAR)
     (LJUDIMA DUŽ CELE SPIRALE)
     (A MI ĆEMO POSMATRATI TAJ PAD)
     (KAO SPORE IZ GALAKTIČKOG JEZGRA)
     (GDE NIKO NE MOŽE DA NAS POVREDI; NITI MI IKOGA)
     Ispod purpurnog neba pojavi se svetlucavi kristal sa oštrim bodljama. Kratak mlaz podataka obavesti Harija o tuđinskoj tehnologiji koja je nekada od ovih stvari učinila sigurne posude za smeštaj digitalnih tehnologija.
     (TRANTOR JE NEKADA BIO SAVRŠENO MESTO ZA NAS)
     (BOGATO I PLODNO)
     (VIŠE NIJE TAKO)
     (U PREDSTOJEĆOJ NESTABILNOSTI VREBA OPASNOST)
     "Mm", reče Volter. "Jovanka i ja bismo i sami mogli da poželimo takav izlaz."
     "Čekajte, vas dvoje", reče Hari žurno. "Ako želite da odete sa ovim... ovim stvarima, da živite kao seme među zvezdama - morate to prvo da zaslužite."
     Jovanka izvi obrve. "Kako?"
     "Za sad mogu da učinim da bezbedno boravite u Mreži. Zauzvrat..." nespokojno je pogledao prema Volterovom orlu, kako maše krilima u svoj svojoj bronzanoj lepoti, "... želim da mi pomognete."
     "Ako je neka sveta svrha, uvek", reče Jovanka.
     "Jeste. Pomozite mi da vodim ljude! Oduvek sam osećao da u svakome ima dobra. Posao vođe je da pronađe to dobro u ljudima."
     Volter reče: "Ako mislite da u svakome ima dobra, onda još niste sve upoznali."
     "Ali ja nisam čovek od sveta. Zato ste mi potrebni."
     "Da vladamo?" upita Jovanka.
     "Upravo tako. Ja nisam za to."
     Volter se zaledi u vazduhu, nepomičnih krila. "Mogućnosti! Sa dovoljno procesorske snage i brzine, možemo da obdarimo proto-Mikelanđele kreativnim vremenom."
     "Biće potrebno da se ponesem sa dosta, ovaj, problema odnosa snaga. Moći ćete da odete u te spore kada napustim politiku."
     Volter se odjednom prometnu u ljudski oblik, mada još zaogrnut u električno plavo. "Mmmm. Politika... oduvek mi je bila zanimljiva. Igra elegantnih ideja, sa grubijanima kao igračima."
     "Već imam dosta protivnika", reče Hari zabrinuto.
     "Prijatelji dođu i odu, a neprijatelji se gomilaju", reče Volter. "Meni bi se to dopalo."
     Jovanka zakoluta očima. "Sveci, čuvajte nas."
     "Baš tako, draga moja."








17.
     Hari je sedeo za svojim stolom. Postao je prvi ministar, ali pod svojim uslovima.
     Sve se odigralo kako treba. Ostalo mu je još dosta toga na čemu je sada mogao da poradi, daleko od dvorskih spletki. Vremena napretek za matematiku.
     Moraće, naravno, često da govori preko 3-D i holoa. Volter je tu gnjavažu preuzeo na sebe. Uostalom, Volter i Jovanka mogli su da istupe umesto njega na onoliko konferencija i sastanaka koliko posao prvog ministra bude zahtevao. Digitalno preuzimanje njegovog lika za njih je bilo dečja igra.
     Jovanka je uživala u virtuelnim svečanostima, naročito ako je trebalo da brani svetost. Volter je voleo da oponaša jedan drevni lik koga je, izgleda, poznavao, nekog gospodina Makijavelija. "Vaše Carstvo", rekao je jednom, "jeste ogromna, trošna stvar beskrajnih nijansi i umnožavajućih samoobmana. Potrebno je da se neko pozabavi njim."
     U međuvremenu, bili su slobodni da istražuju digitalne prostore, beskrajne lavirinte, pune života. Kao što je rekao Volter, mogli su da se otisnu 'na razna mesta i zezanja česta'.
     Upade Jugo, trepereći od energije. "Gornji dom upravo je usvojio tvoj predlog izbornog sistema, Hari. Svaki Dalit u Galaksiji je sada na tvojoj strani."
     Hari se osmehnu. "Neka se Volter pojavi na 3-D-u kao ja."
     "Skromno i samouvereno, to će biti prava stvar."
     "To me podseća na onaj stari vic o prostitutki. Standardna usluga po standardnoj ceni, a iskrenost uz doplatu."
     Jugo se neubedljivo nasmeja i nervozno reče: "Uh, ta žena je ovde."
     "Nije valjda..."
     Potpuno je zaboravio na akademskog potentata. Jedna od pretnji koje nije otklonio. Znala je za Dors, i za robote...
     Ne ostavivši mu vremena da razmisli, upala je u kabinet.
     "Tako mi je drago što ste imali vremena da me primite, prvi ministre."
     "Voleo bih da ja mogu to da kažem."
     "A vaša ljupka ženica? Je li i ona tu?"
     "Sumnjam da ima želju da vas vidi."
     Gospođa akademski potentat raširi svoju lepršavu odoru i sede bez poziva. "Niste valjda ozbiljno shvatili moju malu šalu?"
     "Moj smisao za humor ne obuhvata ucenu."
     Raširene oči, laka ozlojeđenost u glasu. "Samo sam htela da povećam svoj uticaj na vas."
     "Naravno." Pravila ophođenja u carskim krugovima bila su takva da je prećutao njenu moguću ulogu u Vadoovoj zaveri na Panukopiji.
     "Bila sam sigurna da ćete dobiti položaj. Moj mali ispad... pa, možda i jeste bio neukusan..."
     "Veoma."
     "Čovek ste od malo reči - i to je vredno divljenja. Moji prijatelji bili su impresionirani vašim, ah, direktnim pristupom problemu tik-takova i ubistava lamurkovaca."
     Znači, o tome je reč. Pokazao je da nije nepraktični akademik. "Direktnim? Kako bi bilo 'bezobzirnim'?
     "A ne, mi ne mislimo tako. U pravu ste što puštate Sark da 'sagori', kao što ste to tako rečito opisali. Uprkos želji Sivaca da uskoče i leče rane. Veoma mudro... i nipošto bezobzirno."
     "Čak i ako se Sark nikada ne oporavi?" Bila su to pitanja koja je sebi postavljao u toku mnogih besanih noću. Ljudi su umirali da bi Carstvo živelo... još neko vreme.
     Odmahnula je rukoma na to. "Kao što sam rekla, želela sam da ostvarim poseban odnos sa prvim ministrom iz naše klase u, sigurna sam, dugoj..."
     Kao i mnogi koje je u poslednje vreme upoznao, koristila se rečima da bi sakrila misli, a ne da bi ih prenela. Znao je da neko vreme mora da sedi i da to trpi. Ona je mlela dalje, a on je razmišljao kako da razreši neki čvor u jednačinama. Bio je već naučio da izgleda kao da prati sagovornika, koristeći se pogledom, pokretima usana i povremenim mrmljanjem. Bila je to ista stvar koju je filterski program radio za njegov 3-D, i mogao je to da radi, a da pri tom ne misli da pokvarenost žene koja je sedela preko puta njega.
     Sada ju je i donekle razumeo. Moć je bila stvar onostran morala za nju. Znao je da i sam mora da nauči tako da razmišlja, pa čak i da tako postupa. Ali nije smeo da dozvoli da to utiče na njegovo pravo ja, lični život koji je bio spreman bez milosti da brani.
     Konačno je se nekako otresao i sa olakšanjem uzdahnuo. Verovatno je bilo korisno što su ga videli kao bezobzirnog. Onaj tip Nim, na primer; mogao je da naredi da ga pronađu, pa čak i pogube, zbog dvostruke igre u poslu sa Društvom za artificijelno.
     Ali čemu to? Milost je bila mnogo delotvornija. Hari posla brzu poruku obezbeđenju, sa naređenjem da Nima pošalju na neko korisno mesto, ali takvo gde njegov dar za prevrtljivost neće moći da se ispolji. Neka neki niži činovnik lupa glavu gde i kako.
     Bio je zapostavio posao, i čekala ga je još jedna obaveza pre nego što pobegne. Čak ni ovde na Strilingu nije mogao da izbegne svaku carsku dužnost.
     U odaju uđe delegacija Sivaca. Sa poštovanjem su izneli svoje stavove u pogledu ispitivanja kandidata za poslove u službi Carstva. Rezultati testova već su nekoliko vekova bivali sve slabiji, ali su neki tvrdili da je to zato što se krug kandidata širio. Nisu pominjali činjenicu da je gornji dom proširio izbor jer se činilo da presušuje - tačnije, da sve manje njih želi da radi za Carstvo.
     Drugi su tvrdili da su testovi namešteni. Oni sa velikih planeta govorili su da ih jača sila teže čini sporijima. Oni sa planeta sa slabijom silom teže iznosili su suprotne činjenice, potkrepljene dijagramima i podacima.
     Pored toga, bezbrojne etničke i verske grupe okupile su se u akcioni front koji je njuškao za nepravilnostima u testovima. Hari nije uspevao da pronađe zaveru iza pitanja u testovima. Kako čovek da bude potpuno pravičan, suočen sa nekoliko stotina, ili čak hiljada istovremenih etničkih pritisaka?
     "Meni to izgleda kao neizvodljiv posao", izjavio je, "pomiriti tako mnogo različitih pogleda."
     Jedna Siva, snažna i naočita žena, vatreno mu odgovori da postoji određena nepisana carska norma, utvrđen niz rečnika, osobina i klasnih merila. Ovi bi obično 'izgurali sve druge'.
     Da bi ovo sprečio, akcioni front tražio je opšti skup poželjnih kvaliteta, sa neznatnim nijansama između etničkih grupa da bi se izjednačio njihov slabiji učinak na testovima.
     Ovo se podrazumevalo, i Hari bez mnogo razmišljanja oceni stvar kao nevažnu: ovo mu je omogućilo da neko vreme razmišlja o psihoistorijskim jednačinama. Tada mu nova primedba privuče pažnju.
     Da bi se odagnala sumnja da su neki etnički svetovi sabotirali rezultate testova, akcioni front je tražio od njega da 'renormira' ispite. Da odredi prosečni uspeh od 1000 bodova, iako je u poslednja dva veka, zapravo, pao na 873.
     "Ovo će omogućiti poređenje kandidata iz različitih godina bez proveravanja proseka svake godine", reče ona nabijena žena.
     "I dobiće se simetrična distribucija?" upita Hari odsutno.
     "Da, i nestaće zavidljivog poređenja jedne godine sa drugom."
     "Hoće li takva promena proseka eliminisati moć razlikovanja na vrhu distribucije?" Skupio je oči.
     "Nažalost, hoće."
     "To je sjajna ideja", reče Hari.
     Ovo kao da ju je iznenadilo. "Pa, i mi tako mislimo."
     "Isto možemo da učinimo sa statistikom u holobolu."
     "Šta? Ja ne..."
     "Da je postavimo tako da prosečni udarač pogađa 500, umesto teško pamtivih 446 kao što je sada."
     "Ali ja mislim da načelo socijalne pravde ne može..."
     "I na rezultate testova inteligencije. I njih treba renormirati, rekao bih. Slažete li se?"
     "Pa, nisam sigurna, prvi ministre. Mi smo hteli samo..."
     "Ne, ne, to je kolosalna zamisao. Želim podrobnu analizu svih mogućih oblasti za renormiranje. Morate da razmišljate široko!"
     "Nismo pripremljeni..."
     "Onda se pripremite! Hoću izveštaj. I to ne nešto sklepano na brzinu. Hoću kompletan, debeo izveštaj. Na najmanje dve hiljade strana."
     "Za to bi trebalo..."
     "Ko šiša troškove. I vreme. Ovo je suviše važno da bi bilo ograničeno na carske ispite. Spremite mi taj izveštaj."
     "Za to će biti potrebne godine, decenije..."
     "To znači da nema vremena za gubljenje!"
     Poslanstvo akcionog fronta napusti odaju, potpuno zbunjeno. Hari se nadao da će njihov izveštaj biti zaista obiman i da on neće biti prvi ministar kada ga budu poslali.
     Deo poslova na održavanju Carstva zahtevao je da upotrebi njegovu inerciju protiv nje same. Neke strane ovog posla, pomisli on, mogle bi da budu stvarno zabavne.
     Pre nego što je izišao iz kabineta, pozvao je Voltera. "Evo tvog spiska pojavljivanja."
     "Moram da kažem da imam muka da zadovoljim sve strane", reče Volter. Bio je uzeo lik seoskog kicoša u otmenom somotu. "Ali prilika da se pojavim pred ljudima, da budem zapažen - to je kao gluma! A ja sam, kao što znate, uvek bio sklon pozorištu."
     Hari to nije znao, ali reče: "Demokratija po vašoj meri - trupa zabavljača sa bodežima. Mešana vrsta vlasti. Čak i ako je reč o značajnom činiocu stabilnosti u pejzažu postojanosti."
     "Racionalni mislioci odbacuju krajnosti demokratije, jer ova zloupotrebljava pojedinca i uzdiže rulju." Volterova usta stisnuše se u nezadovoljnu liniju. "Smrt Sokratova bila je njeno najveće dostignuće."
     "Bojim se da ne vidim toliko unazad", reče Hari, isključujući se. "Uživajte u poslu."








18.
     On i Dors posmatrali su veliku blistavi spiralu kako se okreće ispod njih u večnoj noći.
     "Volim ovakve drskosti", reče ona sanjivo. Stajali su, sami, pred raskošnim prizorom. Svetovi, životi i zvezde, sve zajedno nalik na zdrobljene dijamante naspram večne tame.
     "To što smo ušli u palatu da gledamo Careve sobe sa ekranima?" Bio je naredio da se isprazne svi hodnici.
     "Što smo pobegli od svih njuškala i prisluškivača."
     "Ti... nije ti se javio...?"
     Ona odmahnu glavom. "Denil je povukao gotovo sve naše sa Trantora. Meni poverava vrlo malo toga."
     "Prilično sam siguran da tuđinski umovi više neće napasti. Boje se robota. Trebalo mi je vremena da vidim da se to, zapravo, krije iza priče o osveti."
     "Mešavina mržnje i straha. Veoma ljudski."
     "Ipak, mislim da su dobili svoju osvetu. Kažu da je Galaksija vrvela od života pre nego što smo došli. Postoje ciklusi pustoši, i oni izobilja. Ne znam zašto. To se očigledno događalo već nekoliko puta, u razmacima od tri stotine hiljada godina - velika odumiranja inteligentnog života, iza koga su ostajale samo spore. Sada su došli u našu Mrežu, gde su postali digitalni fosili."
     "Fosili ne ubijaju", reče ona sarkastično.
     "Ne tako uspešno kao mi, reklo bi se."
     "Ne vi... mi."
     "Da, oni zaista mrze vas robote. Ne zato što gaje ljubav prema ljudima... na kraju krajeva, mi smo vas napravili, nekada davno. Krivica je naša."
     "Tako su čudni..."
     On klimnu glavom. "Verujem da će ostati u svom digitalnom rezervatu sve dok Markju i Sibil ne nađu način da ih prebace u nekadašnje stanje spora. Nekada davno živeli su u tom obliku, duže nego što Galaksiji treba da načini pun krug."
     "Tvoje 'prilično sigurno' Denilu nije dovoljno", reče ona. "On želi da budu istrebljeni."
     "Stvar je neizvodljiva. Ako Denil krene na njih, moraće da uništi i trantorsku Mrežu. To bi naškodilo Carstvu. Zato mora da miruje, besan, ali nemoćan."
     "Nadam se da si pravilno procenio odnos snaga", reče ona.
     Svetlucava kao paučina, laka misao prolete mu umom. Tik-takovi su napadima na Lamurkovu grupu navukli na sebe gnev javnosti. Sada će početi da ih isključuju širom Galaksije. Za to vreme, meme-umovi napustiće Trantor.
     Hari se namršti. Denil je svakako priželjkivao oba ova ishoda.
     Sigurno je pretpostavljao da su meme-umovi preživeli, možda čak i da su aktivni na Trantoru. Da li su onda Harijeva amaterska manevrisanja, uključujući i ubistva lamurkovaca, možda bila plod lukavog Denilovog uticaja? Da li je robot mogao tako precizno da predvidi šta će on preduzeti?
     Prođe ga jeza. Takva sposobnost bila bi nestvarna. Nadljudska.
     Pošto je tik-takove čekalo isključivanje, Trantor će imati muka da proizvede hranu za svoje potrebe. Poslovi koje su nekada radili ljudi moraće ponovo da budu naučeni, i biće potrebna pokolenja da se ta vrsta radnika obrazuje kao društveno priznata grupa. U međuvremenu, desetine drugih svetova moraće Trantoru da šalju hranu. Biće to tanka i osetljiva pupčana vrpca. Da li je i to bila Denilova namera? Sa kakvim ciljem?
     Hari oseti nespokojstvo. Osećao je sile na delu, tik izvan njegove moći poimanja.
     Da li je takvo razmišljanje bilo proizvod milenijumima sticanog iskustva i visoke, pozitronske inteligencije? Hari je na trenutak imao viziju uma, sa ljudskog stanovišta tuđinskog i nemerljivog. Je li to bilo ono u šta se pretvorila ta besmrtna mašina?
     Onda odbaci tu misao. Bila je suviše zastrašujuća da bi se bavio njom. Kasnije, možda, kada psihoistorija bude spremna...
     Opazio je da ga Dors netremice posmatra. Šta je ono rekla? Ah, da...
     "Da, valja pravilno proceniti. Počinjem da stičem osećaj za te stvari. Sa Volterom i Jovankom koji se bave tekućim obavezama, i Jugom na čelu Odeljenja matistorije, tek sada imam vremena za razmišljanje."
     "I da natetane istrpiš budale?"
     "Akademskog potentata? Sada je bar razumem." Zagledao se u Dors. "Denil kaže da će napustiti Trantor. Izgubio je mnogo svojih humanoformnih. Jesi li mu ti potrebna?"
     Ona ga pogleda u blagoj svetlosti odaje. Na njenom licu borila su se osećanja. "Ne mogu da te napustim."
     "Njegovo naređenje?"
     "Moje."
     On zaškrguta zubima. "Roboti koji su ubijeni... poznavala si ih?"
     "Neke. Obučavali smo se zajedno, nekada..."
     "Ne moraš ništa da kriješ od mene. Znam da si stara najmanje sto godina."
     Njena usta načiniše iznenađeno 'O', a onda se zatvoriše. "Kako znaš?"
     "Znaš više nego što bi trebalo."
     "Da li onda... u krevetu, mislim." Zakikotala se.
     "Naučio sam to od pana koga sam poznavao."
     Ona se blago nasmeja, a onda se uozbilji. "Imam sto šezdeset tri godine."
     "I bokove devojke. Da si pokušala da napustiš Trantor, sprečio bih te."
     Ona zatrepta. "Zaista?"
     On poče da gricka usnu, razmišljajući. "Pa, ne bih."
     Ona se osmehnu. "Bilo bi romantičnije da si rekao da bi."
     "Imam naviku da budem iskren... čega bi bilo najbolje da se odreknem ako želim da ostanem prvi ministar."
     "Znači, pustio bi me da odem? Još osećaš da to duguješ Denilu?"
     "Ako bi on smatrao da je suviše opasno za tebe, morao bih da poštujem njegovu procenu."
     "Još nas toliko poštuješ?"
     "Roboti predano služe Carstvu... oduvek. Malo ljudi može da se podiči time."
     "Ne pitaš se šta smo učinili da zaslužimo osvetu tuđinaca?"
     "Naravno. Znaš o čemu je reč?"
     Ona odmahnu glavom, zureći u ogroman disk koji se okretao. Plava, grimizna i žuta sunca kretala su se svojim orbitama usred mračne prašine i haosa. "Bilo je to nešto grozno. Denil je bio tamo, ali ne govori o tome. U istoriji nema ničega o tome. Proverila sam."
     "Carstvo staro mnogo milenijuma ima mnogobrojne tajne." Hari je posmatrao sporo obrtanje stotinu milijardi gorućih zvezda. "Više me zanima njegova budućnost... i njegovo spasavanje."
     "Plašiš se budućnosti, zar ne?"
     "Čekaju nas strašne stvari. Jednačine to pokazuju."
     "Sačekaćemo ih zajedno."
     Uzeo ju je u naručje, ali su oboje nastavili da posmatraju blistava čudesa Galaksije. "Sanjam o osnivanju nečega što će pomoći Carstvu, čak i onda kada nas više ne bude..."
     "I strahuješ od nečega, takođe", reče ona u njegov vrat.
     "Kako si znala? Da... bojim se haosa koji bi nastao iz delovanja mnogih sila, sukobljavanja suprotnih vektora... jer bi sve to vodilo obaranju poretka Carstva. Plašim se za same..." Lice mu se smrači. "Same temelje. Tekovine..."
     "Nastupa haos?"
     "Znam da mi sami, naši umovi, nastaju iz klizanja na samom rubu stanja haosa. Digitalni svet to pokazuje. Ti to pokazuješ."
     Ona ozbiljno reče: "Mislim da pozitronski umovi ne razumeju sebe ništa bolje nego ljudski."
     "Mi... naši umovi i naše Carstvo... potičemo iz reda koji sledi posle unutrašnjih, haotičnih stanja, ali..."
     "Ne želiš da Carstvo padne usled takvog haosa."
     "Želim da Carstvo preživi! Ili bar, ako padne, da se ponovo uzdigne."
     Hari odjednom oseti bol zbog tih bezmernih promena. Carstvo je bilo slično umu, a umovi ponekada polude, slome se. Uništenje jednog samotnog uma. Kakva kolosalna nesreća za Carstvo.
     Viđeno kroz prizmu njegove matematike, čovečanstvo je bilo na dugoj stazi kroz predele preteće tame. Vreme ga je tuklo olujama, nagrađivalo suncem... a ono nije bilo svesno da ova prolazna stanja potiču od smenjujućih kadenci bezmernih, večitih jednačina.
     Pokrećući jednačine napred i nazad u vremenu, Hari je video smrtnu paradu čovečanstva, iscepkanu na odlomke. To ju je zbog nečega činilo dirljivom. Zaronjeni u svoja vremena, malo je svetova videlo put ispred sebe. Pri tom nije nedostajalo značajnih govora, niti glupaka koji su se pretvarali da znaju nesaznatljivo. Pod ovim pogrešnim vođstvom, čitave zone su posrtale i padale.
     Tragao je za obrascima, ali su se ispod tih ogromnih ravni krili prividno beznačajno sićušni, živi ljudi. Usred beskrajnih prostranstava od zvezda, pod zakonima koji su vladali kao bogovi, krili su se bezbrojni životi u procesu nestanka. Jer živeti je, na kraju, značilo nestati.
     Društveni zakoni su delovali, i ljudi su bili sakaćeni, pljačkani i gušeni silama koje nisu umeli ni da nazru. Ljudi su bili terani u bolest, očaj, samoću, strah i tugu. Ranjavani suzama i čežnjom, u svetu čiju suštinu nisu uspevali da dokuče, ipak su išli dalje.
     U tome je bilo neke plemenitosti. Bili su iskrice u struji vremena, čestice u Carstvu bogatom, snažnom i ponosnom, ustrojstvu koje se rastakalo, osipalo i bilo šuplje usled sopstvene praznine.
     Sa olovnom izvesnošću, Hari konačno shvati da verovatno neće biti u stanju da spasi to ogromno i trošno Carstvo, zver od prefinjenih nijansi i umnožavajućih samoobmana.
     Ne, on nije bio njegov spasitelj. Ali je možda mogao da pomogne.
     Oboje su stajali u tišini, dugo i bolno vreme. Galaksija se obrtala u svojoj sporoj veličanstvenosti. Obližnja fontana bacala je raskošne mlazeve u vazduh. Voda je izgledala na trenutak oslobođena svake stege, a zapravo je bila zauvek zarobljena pod čeličnim nebesima Trantorovim. Kao i on.
     Hari oseti duboka osećanja koja nije umeo da imenuje. Stezala su mu grlo i naterala da ga privije Dors bliže sebi. Bila je mašina, žena i... nešto više. Bila je još jedan element koji nije mogao potpuno da upozna, i zbog toga mu je bila još dragocenija.
     "Previše brineš", reče Dors.
     "Moram."
     "Možda bi trebalo jednostavno više da živimo, a manje da brinemo."
     On je vatreno poljubi i nasmeja se.
     "Potpuno si u pravu. Jer, ko zna šta donosi sutra?"
     I polako, sasvim polako, namignu joj.








POGOVOR
     Serija o Zadužbini započeta je za vreme Drugog svetskog rata, kada se Amerika definitivno svrstala u svetske sile. Serija se nastavila kroz decenije u kojima je Amerika dominirala u svetskoj politici na način kakav nijedna nacija pre toga nije. Uprkos tome, Zadužbina govori o imperiji i njenom padu. Da li je ovo bio znak potisnutog nespokojstva, rođenog u trenutku uspona ka moći?
     Uvek sam se pitao da li je zaista to posredi. Deo mene žudeo je da istraži pitanja koja je serija podstakla.
     Ideja da se napišu novi romani čija bi radnja bila smeštena u vaseljeni Carstva potekla je od Dženet Asimov i zastupnika Asimovljeve zaostavštine Ralfa Vićinance. Kada su mi to prvi put predložili, odbio sam, zbog zauzetosti fizikom i pisanjem sopstvenih romana. Ali moja podsvest, jednom zagolicana, nije prestajala da se bavi tom mišlju. Posle pola godine borbe sa idejama, očito vezanim za Zadužbinu, koje su uporno zahtevale ostvarenje, konačno sam pozvao Ralfa Vićinancu i počeo da kujem plan za stvaranje odgovarajuće složene krivulje događanja i značenja, koji je trebalo da bude realizovan kroz niz od nekoliko romana. Iako smo o projektu razgovarali sa nekoliko autora, činilo nam se da su za to najpogodniji pisci tvrde naučne fantastike, pod jakim uticajem Asimova i sa neprevaziđenim tehničkim umećem: Greg Ber i Dejvid Brin.
     Ber, Brin i ja bili smo u tesnoj vezi dok sam pisao prvi roman u seriji, zato što smo želeli da stvorimo tri samostalna romana koji će istovremeno voditi u samom početku začetu misteriju prema konačnom raspletu. Elementi ovoga prvi put se pojavljuju u ovoj knjizi, a biće dalje razvijeni u Zadužbini i haosu Grega Bera i dovršeni u Brinovoj Trećoj Zadužbini. (Ovo su radni naslovi.) U ovaj roman ugradio sam polazne pojedinosti za razvoj priče i ključne elemente koji će kasnije biti razrađeni.
     Žanrovi su, zapravo, kontrolisana konverzacija. Kontrola je neophodna, zato što definiše pravila i pretpostavke otvorene za autora. Ako tvrda naučna fantastika zauzima središte žanra naučne fantastike, to je verovatno zato što njena strogost postavlja najčvršće granice. Ograničenja koja nameće sama nauka vrlo su krhka.
     Žanrovi takođe liče na beskonačne rasprave u kojima se zamisli razvijaju, razmenjuju, doživljavaju promene, a njihove varijacije protežu se kroz vreme. Učesnici javljaju jedni drugima za promene - i to više liči na jam session grupe slobodnih džezera nego na solo-koncert u nekom otmenom auditorijumu. Uporedite to sa 'ozbiljnom' književnošću (koja se, po meni, može bolje opisati kao smišljeno uzvišena). Ova ima svoje kanonizirane klasike koji navodno postoje izvan vremena, dostojni strahopoštovanja, samotni i nedodirljivi u svojoj uzvišenosti.
     Veliki deo uživanja u pisanju romana misterije, špijunskih romana ili naučnofantastičnih romana, leži u međudejstvu njihovih autora i, naročito u naučnofantastičnom izumu, fandom-u, to jest međudejstvu sa čitaocima. To nije mana, već sama bit popularne kulture, koja je dominirala u Sjedinjenim Državama našeg doba, uz rame sa pojavama kao što su džez, rok, mjuzikl i pisani žanrovi poput vesterna, tvrdog detektivskog romana, moderne fantastike i drugih plodnih oblika. Mnoge podvrste naučne fantastike (tvrda, utopijska, vojna, satirična) dele pretpostavke, ključne reči, filozofske stavove, narativne linije. Sa toplinom se prisećam zlatne ere Astounding-a i njegove dopisne rubrike, novog talasa, časopisa Galaxy Horasa Golda - sve su to odjeci davnih, iskrenih i plodnih razgovora, to jest konverzacije.
     Zadovoljstva koja pruža žanr su mnoga, ali kvalitet deljenja vrednosti unutar tekuće rasprave možda je i najizrazitiji među njima, glavni razlog doživotne posvećenosti kod ljubitelja žanra. U poređenju sa žabljom perspektivom iz koje se posmatraju velika književna dela, slična samotnim monolitima usred pustinjskog predela, zadovoljstva u čitanju žanra značajan su segment savremene demokratske (pop) kulture, pripadništvo pokretu.
     Postoje pitanja o tome kako pisci rešavaju ono što neki nazivaju 'drhtavic uticaja', ali ja više volim da to blaže odredim kao asimilaciju tradicije.
     Ovo me je podsetilo na Džona Bergera i njegovu definiciju kiča, kada je u knjizi Pogled na stvari tehniku slikanja uljanim bojama opisao kao '...ne posledicu neukosti ili provincijalizma, već posledicu veće agresivnosti tržišta od umetnosti'. Prilično tačno; ali to može da se dogodi u svakom kontekstu. Rad u poznatoj konceptualnoj oblasti ne mora da znači da je ona izrabljena. Niti da je novo polje uvek plodno.
     Trebalo bi da se setimo da je Hemingvej za najbolji roman u američkoj književnosti smatrao upravo jedan nastavak - i to nastavak omladinskog romana, Toma Sojera.
     Deljenje istih osnova nije samo književna tradicija. Da li smo u moralnoj nedoumici kada slušamo rapsodiju na Paganinijevu temu? Da li uvređeno napuštamo koncertnu dvoranu kada nam uši napadnu varijacijama na Hajdnovu temu? Pozajmljivanje od Velikih? Skandal!
     Preispitivanje pretpostavki i metoda u klasičnim delima može da urodi novim plodovima. Sveža narativa može da zađe na novu teritoriju i kada se bavi predelima prošlosti. Prisetimo se šta je Hamlet izvukao iz nekoliko ranijih komada sa istim zapletom.
     I sam Isak se više puta vraćao Zadužbini, svaki put zauzimajući različite pravce napada. U početku, psihoistorija je izjednačavala kretanje ljudi kao vrste sa kretanjem molekula. Druga Zadužbina pozabavila se poremećajima takvih determinističkih zakona (Mula) i nagovestila da bi samo nadljudska elita mogla da prebrodi poremećaje. Kasnije su se kao elita pojavili roboti, bolji od ljudi u nepristrasnom vladanju. Posle robota došla je Gaja... i tako dalje.
     U ovoj seriji od tri knjige preispitaćemo ulogu robota, i kako bi psihoistorija mogla da izgleda kao teorija. Novi rifovi na osnovnu melodiju.
     
     Odvajkada su me kopkale neke stvari u pogledu Asimovljevog Carstva:
     Zašto u Galaksiji nije bilo tuđinaca?
     Kakvu ulogu su igrali kompjuteri? Naročito u odnosu na robote.
     Kako je teorija psihoistorije zaista izgledala?
     I, konačno, ko je bio Hari Seldon, kao ličnost, čovek?
     Ovaj roman pokušava da odgovori na ponešto od ovoga. To je moj doprinos raspravi o moći i deteminizmu koji su do danas premostili više od polovine veka.
     Naravno, neke odgovore slučajno već znamo. Pojam 'psihoistorija' bio je široko poznat tridesetih godina veka i pojavljuje se u Vebsterovom rečniku iz 1934. Isak je, međutim, znatno proširio njegovo značenje. Nije želeo da prkosi poznatoj odbojnosti Džona V. Kembela prema vanzemaljcima, te ih zato nema u Zadužbini. Ali meni se činilo da je tu postojao još neki razlog.
     Takođe me je zanimalo i čudilo Asimovljevo objedinjavanje romana o robotima i serije o Zadužbini. Britanski kritičar Brajan Stejblford ocenio je da je to 'ospokojavajuće u svojoj klaustrofobičnoj ograničenosti'. U prvim romanima o Zadužbini nema robota, ali u knjigama Preludijum za Zadužbinu i U susret Zadužbini oni postaju usmerivači iza scene.
     Carstvo je moralo da se oslanja i koristi neku vrstu naprednih računarskih mašina. Isak je jednom prilikom napisao 'U najnoviji roman o Zadužbini stavio sam veoma napredne kompjutere, nadajući se da niko neće primetiti nedoslednost.' Džejms Gan mu je odgovorio: 'Tačnije, primetili su, ali nisu zamerili.'
     Asimov je svaki novi roman pisao na temeljima poslednjih naučnih saznanja. Naredni radovi razvijali su naučni milje. Zbog ovoga je njegova Galaksija u kasnijim knjigama detaljnija, tako da se u romanu Na rubu Zadužbine pominju usavršeni kompjuteri i crna rupa u galaktičkom središtu. Umesto Asimovljevih brodova 'hipersvemira' ja sam upotrebio tunele (crvotočine), koji danas imaju mnogo veće teorijsko potkrepljenje nego u tridesetim godinama, kada su ih Ajnštajn i Rozen uveli. I zaista, opšta teorija relativnosti dozvoljava tunele, ali smatra da su potrebni ekstremni oblici materije da ih obrazuju i održavaju. (Lorenzijanski tuneli Mata Vajzera standardno su delo savremenog naučnog mišljenja.)
     Isak je najveći deo svoje fikcije pisao stilom koji je nazvao 'direktan i štedljiv', mada je u kasnijim radovima malo popustio ove stege. Nisam pokušavao da pišem u Asimovljevom stilu. (Oni koji misle da je lako pisati jasno o složenim stvarima trebalo bi to da pokušaju.) U svojim romanima o Zadužbini, Asimov je upotrebio krajnje ogoljen pristup, gotovo sasvim lišen pozadinskih opisa ili pripovedačkih pojedinosti.
     Setite se njegove reakcije kada je odlučio da se vrati seriji i kada je pročitao trilogiju:
     'Čitao sam je sa rastućom napetošću. Neprestano sam očekivao da će se nešto dogoditi, ali nikad ništa nije. Sva tri toma, ukupno gotovo četvrt miliona reči, sastojala su se od misli i dijaloga. Nigde akcije. Nigde fizičkog uzbuđenja.'
     Uprkos tome, knjige su uspele, itekako. Nisam mogao da se nadam da ću i sam uspeti sa takvim pristupom, pa sam se odlučio da idem sopstvenim putem.
     Započevši da razmišljam o ovom romanu, otkrio sam da me mame pojedinosti o Trantoru, psihoistoriji i Carstvu - u stvari, povele su me u podsvesno traganje o priči u pozadini. Ova knjiga stoga nije imitacija Asimovljevog romana već Benfordov roman koji koristi Asimovljeve osnovne ideje i okruženje.
     Moj pristup je, ipak, morao da se prilagodi starijim pripovedačkim stilovima koji su preovlađivali u naučnoj fantastici Asimovljevog vremena. Nikada nisam sa naklonošću gledao na trenutni trend žilet-kritike u književnosti - koji su primenjivala plemena strukturalista, postmodernista, dekonstrukcionista. Za mnoge pisce naučne fantastike 'postmoderno' je samo znak iscrpljenosti. Njegov tipični aparat - okrenutost sebi, ogromne količine obavezne ironije, samosvesna upotreba oruđa starijih žanrova, pastiš i parodija - odaje nedostatak inventivnosti, one glavne odlike naučne fantastike, mašte. Neki konstrukcionisti su napali i samu nauku sa argumentima da je to puka retorika, a ne sistematizacija prirode, težeći da je svedu na nivo neobaveznih humanih nauka. Mnogi naučnofantastičari smatraju ovaj napad na empirizam starom pesmom sa novim rečima, nečim što je krajnje retro.
     U samom jezgru naučne fantastike leži naučno iskustvo. Ova činjenica žanr čini neopozivo neprijateljskim prema takvim kritičarskim pomodnostima zato što poštuje svoje iskustveno utemeljenje. Insistiranje dekonstrukcionista na protivrečnim ili samodovoljnim unutrašnjim razlikama u tekstu umesto na njegovoj vezi sa stvarnošću, često vodi u književnost viđenu kao obična igra reči.
     Naučnofantastični romani upućuju nam reči koje ne treba shvatiti kao metafore, već kao to što jesu. Od nas se traži da učestvujemo u neizrecivo čudnim događajima, a ne da u njima tražimo ključeve za ono o čemu stvarno govore. (Hmm, ako ovo, zapravo, znači to, onda ono u stvari znači... Slab način da se postigne pripovedački zamah.) Mars, zvezde i digitalne pustinje iz naših najboljih romana treba, konačno, shvatiti kao stvarne, kao da nam govore: život nije kao ovo, već jeste ovo. Putovanja mogu zaista da odvedu na nova mesta, a ne samo da nas vrate sebi.
     I pored svega toga, pomalo sam se ipak upustio u satiru, opisujući akademiju koja je zastranila, ali sam osećao da bi Isak odobrio moj izbor meta. Čitaoci koji budu mislili da sam prekardašio u stavu da se nauka ne bavi objektivnim istinama, već je bojište politike moći na kome se 'naivni realizam' sukobljava sa relativističkim pogledima na svet, trebalo bi da malo prelistaju Golem Harija Kolinsa i Trevora Pinča. Ova knjiga pokušava da nas ubedi da naučnici nisu ništa iskreniji zastupnici objektivnog znanja nego što su to advokati ili trgovački putnici.
     Skorašnje 'renormiranje' rezultata školskih prijemnih ispita tako da prosek svake godine bude nateran na isti broj, čime se skriva pad spremnosti učenika, podvrgao sam satiri na poslednjim stranama knjige; nadam se da bi se Isak zakikotao videvši temu proširenu na čitavu Galaksiju.
     
     Od Verna i Velsa do sedamdesetih godina, naučna fantastika se uglavnom bavila čudesima kretanja, savladavanja prostora. Setite se samo bezbrojnih romana sa rečju zvezda u naslovu, čime se ukazuje na daleka odredišta, i priče kao što je Hajnlajnova 'Putevi moraju da se pružaju'.
     Ali u poslednjih nekoliko decenija više smo se okrenuli čudima sveta informacija, preobražaja koji su bar jednim delom unutrašnji, a ne spoljašnji. Internet, virtuelna stvarnost, kompjuterske simulacije - sve to zauzima veliki deo naših vizija budućnosti. Ovaj roman nastoji da kombinuje ove dve teme, sa nekoliko neizbežnih scena putovanja i širim motivom kompjutera u pozadini.
     Kao što je primetio Džejms Gan, serija o Zadužbini jeste, zapravo, saga. Njen metod leži u ponavljajućem obrascu: iz rešenja svakog problema rađa se novi problem koji treba rešiti. Ovo je, naravno, postalo znatno ograničenje za kasnije romane. Asimov kao da je želeo da kaže da je život niz problema koje valja rešiti, ali da je sam život nerešiv. Ganovo je zapazio - s ozbirom na to da kombinovana i integrisana saga o Zadužbini i robotima sada čini šesnaest knjiga - da se možda direktorijum svega toga zajedno naziva Enciklopedija Galaktika?
     Galaktička carstva postala su najčešći milje naučne fantastike. Pol Anderson sa serijom o Flandriju i Gordon B. Dikinson u Dorsai seriji proučavali su sociopolitičku strukturu takvih ogromnih tvorevina, jer moćan i autokratski imperijalni sistem zahteva podjednako veliko organizatorsko umeće - što je bila prevashodna odlika samih Rimljana.
     Isak nije bio uvek dosledan sa svojim brojkama. Koliko stanovnika ima na Trantoru? On obično pominje četrdeset milijardi, ali je to u Drugoj Zadužbini četiri stotine milijardi (ukoliko nije reč o štamparskoj greški). Rasporedite četrdeset milijardi ljudi na svet veličine Zemlje (sa svim morima isušenim), i imaćete ih samo stotinu po kvadratnom kilometru. Njihovo smeštanje svakako ne bi zahtevalo pola kilometra dubok grad.
     Datume je takođe teško pratiti, u tako ogromnim vremenskim rasponima. Trantor je star bar dvanaest hiljada godina - imajte u vidu da podrazumevamo zemaljsku godinu, iako je položaj Zemlje zaboravljen. Po galaktičkom kalendaru, Kamičak na nebu, gde se pominju stotine hiljada godina osvajanja svemira, dešava se oko devetstote godine galaktičke ere. U Zadužbini, atomska energija se koristi pedeset hiljada godina. Robot Denil je u romanima Preludijum za Zadužbinu i U susret Zadužbini star dvadeset hiljada godina. Koliko daleko u našoj budućnosti će vladati grb sunca i svemirskog broda? Možda četrdeset hiljada godina? Nijedan datum ne miri sve ove detalje.
     Ali to nije ni važno. Poznate su mi opasnosti decenijskog pisanja dugih serija. Trebalo mi je dvadeset godina da se izborim sa svojom serijom o galaktičkom središtu. Ne sumnjam da i u njoj postoje protivrečnosti koje sam prevideo u datumima i drugim pojedinostima, iako sam dao hronologiju, objavljenu u poslednjem nastavku. Tuđinci iz te serije nisu pozajmljeni za ovu knjigu, iako postoje jasne konceptualne veze.
     Naučna fantastika govori o budućnosti, ali se obraća današnjici. Velike teme društvene moći i tehnologije na koju se ova oslanja nikada neće biti iscrpene. Problemi se često bolje vide u perpesktivi nagoveštaja, pre nego što ih sretnemo na tvrdom tlu njihovog dolaska.
     Isak Asimov je bez sumnje gajio nadu u čovečanstvo. Uvek nas je iznova video kako stižemo na raskršće i pronalazimo put. Zadužbina govori o tome.
     Ono što je važno u sagama jeste zamah. Serija o Zadužbini svakako ga poseduje. Mogu samo da se nadam da sam mu bar malo doprineo.
     
     Dela u kojima se traži ključ za složenost Zadužbine svakako su istorijski Svet iza brega Alekseja i Korija Panšina, pronicljivi Isak Asimov Džejmsa Gana, iscrpna Naučna fantastika Isaka Asimova, i Rekvijem za 'Astounding' Alve Rodžersa, koji nam opisuje kakav je to bio osećaj čitati klasična dela u trenutku njihovog pojavljivanja. Mnogo sam naučio iz svih ovih studija.
     
     Za savete i primedbe na ovaj projekt posebno sam zahvalan Dženet Asimov, Marku Martinu, Dejvidu Brinu, Džou Mileru i Dženifer Brel, a Elizabeti Braun za pažljivo čitanje rukopisa. Donu Diksonu se zahvaljujem za njegov fantastični bestijarijum budućnosti. Za pomoć u svemu hvala mojoj ženi Džoani, Ejbu, kao i Ralfu Vićinanci, Dženet Asimov, Džejmsu Ganu, Džonu Silberseku, Donaldu Kingsberiju, Krisu Šelingu, Džonu Daglasu, Gregu Beru, Džordžu Zibrovskom, Polu Karteru, Luu Aroniki, Dženifer Herši, Gariju Vestfalu i Džonu Klutu. Svima im hvala.
     
     Septembar 1996.




